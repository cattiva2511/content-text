D>
	На Нико
D$


>
	_Скоро ще съмне и дрезгавата предутринна светлина хвърля причудливи сенки по пътеката. Хана се старае да не си представя как коварни същества я сграбчват за глезените. Върви подир майка си надолу към морето. Нощницата й се развява на лекия ветрец. Зад тях се долавят тихи стъпки — без да поглежда назад, знае, че баща й ги следва с малката й сестричка, която още спи в обятията му. На брега вече ги очакват няколко жени. Хана разпознава лицата им в светлината на изгрева, но шаманката й е непозната. Святата жена е облечена в традиционната носия __ханбок__ в червено и турскосиньо и щом слизат на пясъка, започва да танцува._
	_Скупчените фигури отстъпват встрани от вихрените движения на шаманката и образуват малка група, омагьосани от грацията й. Тя припява поздрав към Дракона, бога на морето, приветства го с добре дошъл на техния остров, подканя го да поеме през бамбуковите порти към спокойните брегове на Чеджу. Слънцето блести на хоризонта, точица от пъстроцветно злато, и Хана примигва, очарована от новия ден. Церемонията е забранена от окупационното японско правителство, но майка й настоява да проведат традиционния ритуал __гут__ преди първото й гмуркане като пълноправна __хеньо__. Шаманката моли за безопасен и богат улов. Докато повтаря думите отново и отново, Хана и майка й се покланят — докосват с чело мокрия пясък, за да почетат предстоящата поява на Дракона, бога на морето. Когато Хана се изправя, малката й сестра прошепва със сънен глас: „И аз искам да се гмуркам“, и копнежът в гласа на момиченцето разтапя сърцето й. „Скоро и ти ще стоиш тук, сестричке, а аз ще бъда до теб и ще те приветствам“, прошепва в отговор, сигурна в бъдещето, което се простира пред тях._
	_По челото й се стича солена морска вода и тя я избърсва с опакото на ръката. Вече съм __хеньо__, мисли си, докато гледа как шаманката върти в кръг белите панделки. Посяга към ръката на сестра си. Двете стоят една до друга, слушат вълните, които се разбиват в брега. Прибоят е единственият звук, докато малката група приема мълчаливо Хана в своя орден. Щом слънцето изгрее докрай над океанските вълни, тя ще се гмурне с останалите __хеньо__ в по-дълбоките води и ще заеме мястото си сред морските жени. Но първо всички трябва да се приберат по домовете си, за да не ги видят любопитни очи._

	* * *

	_Хана, върни се у дома._ Гласът на сестра й прозвучава ясно в главата й и я връща рязко в настоящето, в стаята и при войника, който все още спи на пода до нея. Церемонията се стопява в мрака. Хана стиска плътно очи в отчаян опит да я задържи.
	Вече почти два месеца е в плен, но тук времето се влачи едва-едва. Не иска да се връща към онова, което е изтърпяла, което я карат да прави, което й нареждат да бъде. У дома тя е някоя друга, нещо друго.
	Оттогава сякаш е изминала цяла вечност. Сега се чувства по-близо до гроба, отколкото до спомените от вкъщи. Лицето на майка й се показва над водата, за да я посрещне. Солената вода е върху устните й. Откъслечни спомени от едно по-щастливо място.
	Церемонията беше символ на силата, която притежават морските жени, която притежава Хана. Легналият до нея войник се размърдва. Той няма да я сломи, обещава си тя. Цяла нощ не мигва и си представя как ще избяга.


>	Хана

	_Остров Чеджу, лятото на 1943 година_
	Хана е на шестнайсет и не познава друг живот, освен този под окупация. Япония е анексирала Корея през 1910 година и Хана говори свободно японски, изучавала е японската история и култура, но й е забранено да говори, чете и пише на родния си език. Тя е второ качество гражданка с второ качество права в собствената си страна, ала това не я прави по-малко горда, че е корейка. Хана и майка й са _хеньо_, морски жени, и работят за себе си. Живеят в селце в южния край на Чеджу и се гмуркат в заливче, скрито от главния път, който води към града. Бащата на Хана е рибар. Заедно с другите мъже от селото лови риба в Южнокитайско море и се старае да избягва японските рибарски лодки, които плячкосват крайбрежните корейски води, в търсене на морски дарове. Хана и майка й срещат японски войници само когато отиват на пазара да продадат дневния си улов. Това им дава усещане за свобода, на което се радват малцина от другата страна на острова или дори в самата Корея, на няколкостотин километра на север. Окупацията е тема табу, особено на пазара; само най-смелите го нарушават, но даже и те го правят шепнешком, с ръка пред устата. Селяните са уморени от тежките данъци, принудителните дарения за армията, насилственото изпращане на мъже на фронта и на деца за работа в японски фабрики.
	На острова гмуркането е работа на жените. Техните тела са по-подходящи за студените океански дълбини от мъжките. Те могат да задържат по-дълго дъха си, да плуват по-надълбоко и да съхраняват по-добре топлината на тялото си, затова в продължение на векове жените от Чеджу се радват на рядко срещана независимост. Хана влезе с майка си в морето още съвсем малка. Научи се да плува, но беше на десет, когато майка й за първи път я взе със себе си на по-голяма дълбочина и й показа как да изрязва абалони от скалите на морското дъно. Във възбудата си Хана бързо остана без дъх и се принуди да изплува на повърхността. Белите й дробове пламтяха и щом се показа над водата, вдиша повече вода, отколкото кислород. Докато плюеше и едва успяваше да задържи брадичката си над вълните, загуби представа къде се намира и изпадна в паника. Заля я голяма вълна и Хана мигом потъна. Главата й остана под повърхността и тя нагълта още вода.
	Майка й я подхвана за врата и повдигна лицето й над водата. Хана си пое жадно въздух през раздиращата я кашлица. Носът и гърлото й горяха. Майчината ръка й даде сила да се съвземе.
	— Когато изплуваш, винаги поглеждай към брега, иначе ще изгубиш ориентация — обясни майка й и я обърна с лице към сушата. Там на пясъка седеше малката й сестра и пазеше кофите с дневния улов. — След всяко гмуркане се озъртай за сестра си. Не го забравяй. Видиш ли я, значи, си в безопасност.
	Когато Хана нормализира дишането си, майка й я пусна и се гмурна с бавно предно салто в океанските дълбини. Хана съзерцава още известно време сестра си, наслаждавайки се на ведрата гледка: малкото момиче, което си почива на пясъка и чака семейството си да се завърне от морето. Напълно възстановена, Хана заплува към буя и добави своя абалон към улова на майка си, който бе прибран на сигурно място в една мрежа. После също направи салто и отново се потопи надълбоко, в търсене на други морски дарове.
	Сестра й беше още малка, за да се гмурка с тях, когато бяха толкова далеч от брега. Понякога, щом изплуваше, Хана първо поглеждаше натам и виждаше, че сестра й гони чайките и размахва буйно пръчка във въздуха. Приличаше на танцуваща пеперуда.
	Беше на седем, когато най-сетне й се роди сестричка. Боеше се да не остане единствено дете. Отдавна копнееше за по-малко братче или сестриче — всичките й приятелки имаха по две или три, а някои дори четири братя и сестри, с които си играеха всеки ден и поделяха домашните си задължения, докато тя трябваше да върши всичко сама. Но после майка й забременя и Хана се изпълни с такава надежда, че грейваше всеки път, щом зърнеше растящия майчин корем.
	— Днес си по-дебела, нали, мамо? — попита на сутринта в деня, когато се роди сестра й.
	— Много, много дебела и трудно подвижна! — отвърна майка й и погъделичка Хана по стегнатия корем.
	Тя се претърколи по гръб и се закикоти от удоволствие. Щом успя да си поеме дъх, седна до майка си и сложи длан върху най-изпъкналата част на щръкналия й корем.
	— Моето братче или сестриче вече е почти готово, нали, мамо?
	— Почти готово? Говориш така, сякаш в корема си варя ориз, глупачето ми!
	— Не е ориз, а новото ми сестриче… или братче — поправи се бързо Хана и усети леко ритане под дланта си. — Кога ще излезе?
	— Много нетърпелива дъщеря имам. — Майка й поклати примирено глава. — Ти какво предпочиташ, братче или сестриче?
	Хана знаеше, че правилният отговор е братче, защото така баща й щеше да има син, когото да учи на риболов, но наум каза друго: _Надявам се да родиш дъщеря, за да може един ден да плува с мен в морето_.
	Същата вечер раждането започна и когато показаха на Хана сестричката й, тя не можа да сдържи радостта си. Усмихна се с най-широката усмивка, която се бе появявала на лицето й, като в същото време се постара думите да прозвучат разочаровано.
	— Съжалявам, че не е син, мамо, наистина съжалявам — каза и поклати глава с престорена тъга.
	После се обърна към баща си и го подръпна за ръкава на ризата. Той се наведе към нея, а тя събра длани около ухото му.
	— Татко, трябва да ти призная нещо. Много ми е мъчно за теб, защото бебето не е син, когото да учиш да лови риба, но… — и си пое дълбоко дъх, преди да довърши — съм много щастлива, че имам сестричка, с която да плувам.
	— Така ли? — попита той.
	— Да, ама не казвай на мама.
	На седем години Хана не бе овладяла изкуството да шепне и от групичката близки приятели на родителите й се разнесе лек смях. Тя млъкна. Ушите й пламнаха. Скри се зад баща си и надзърна изпод мишницата му да види дали и майка й я е чула. А тя пък се загледа в по-голямата си дъщеря, след това се взря в гладното бебе, което сучеше от гърдата й, и прошепна на новата си щерка достатъчно високо, за да я чуе и Хана:
	— Ти си най-обичаната малка сестричка на целия остров Чеджу. Знаеш ли това? Никой няма да те обича повече от кака ти.
	Сетне вдигна очи към Хана и й направи знак да се приближи. Възрастните в стаята се умълчаха, когато Хана коленичи до майка си.
	— Сега ти си нейната закрилница, Хана — каза сериозно майка й.
	Хана се взря в миниатюрната си сестричка. Посегна да погали черното снопче коса върху скалпа й.
	— Толкова е мекичка! — възкликна.
	— Чу ли какво ти казах? Сега си каката, а това означава, че имаш отговорности и първата от тях е да я закриляш. Аз няма да съм постоянно край вас; гмуркането в морето и ходенето на пазара ни храни, затова оттук нататък ти ще гледаш сестричката си, когато съм заета. Мога ли да разчитам на теб? — попита майка й със строг глас.
	Хана отдръпна рязко ръката си. Сведе глава и отвърна почтително:
	— Да, мамо, ще се грижа за нея. Обещавам.
	— Обещанието е завинаги, Хана. Не го забравяй.
	— Няма, мамо — отвърна Хана, вперила очи в кроткото сънливо личице на сестричката си. От отворената уста на бебето капеше мляко и майка й го избърса с ловко движение на палеца.
	Годините минаваха, ето че и Хана скоро започна да се гмурка с майка си в по-дълбоките води, свикна да вижда сестра си в далечината, момичето, с което нощем делеше постелята си и му шепнеше глупави истории в мрака, за да го приспи. Момичето, което се смееше само като му покажеш пръст и имаше толкова заразителен смях. То се превърна в котвата на Хана — и към брега, и към живота.

	* * *

	Хана знае, че да закриля сестра си, означава да я държи далеч от японските войници. Майката го е втълпила на голямата си дъщеря: _Никога не позволявайте да ви видят. И най-вече никога не оставайте насаме с тях!_ Хана е доловила нещо зловещо в предупредителните майчини думи и на шестнайсет се смята за късметлийка, защото това не се е случвало досега. Но в един летен ден късметът я изоставя.
	Късен следобед е и другите гмуркачки отдавна са отишли на пазара, когато Хана за пръв път вижда ефрейтор Моримото. Майка й иска да напълни още една мрежа за болна приятелка, която не може да се гмурка. Тя винаги се притичва първа на помощ. Хана се показва на повърхността, за да си поеме въздух, и поглежда към брега. Сестра й е клекнала на пясъка и заслонила очи, гледа към морето. На девет години е достатъчно голяма, за да стои сама на брега, но твърде малка, за да плува по-надълбоко с Хана и майка си. Дребна е за възрастта си и още не е достатъчно заякнала.
	Хана е намерила голяма раковина и тъкмо се кани да извика на сестра си, за да й се похвали, когато забелязва как към брега се насочва някакъв мъж. Надигайки се над водата, за да го види по-ясно, Хана осъзнава, че мъжът е японски войник. Стомахът й се свива от внезапен страх. Какво търси той тук? Японците никога не се отдалечават толкова от селото. Тя оглежда брега на заливчето, за да види дали няма още войници, но мъжът е сам. И върви право към сестра й.
	От погледа му я скриват група скали, но няма да е задълго. Ако продължи в същата посока, ще излезе точно пред нея и после ще я отведе — ще я откара с кораб в някоя японска фабрика като другите момичета, които изчезват от селото. А тя не е достатъчно силна да издържи на работата във фабриката или на суровите условия там. Сестра й е толкова малка, толкова обичана, не бива да я отведат.
	Докато оглежда морето за майка си, Хана осъзнава, че тя е под водата, невидима за японския войник, който се е насочил към вълните, плискащи се на брега. Хана няма време да чака майка си да изплува, пък и тя е твърде далеч, ловува по края на рифа, там, където той се спуска в дълбока падина и морското дъно не се вижда в продължение на километри. Задължение на Хана е да закриля малката си сестра. Обещала е на майка си и възнамерява да спази своето обещание.
	Хана се гмурва под вълните, плува с всички сили към брега. Надява се единствено да стигне до сестра си преди войника. Ако съумее да му отвлече вниманието, малката може би ще се измъкне и ще се скрие в близкото заливче, а тогава пък Хана ще успее да избяга обратно в океана. Войникът едва ли ще я последва във водата.
	Течението я блъска, сякаш отчаяно иска да я избута назад в морето, на безопасно място. Изпаднала в паника, тя се подава на повърхността, поема си дълбоко дъх, вижда, че войникът продължава да върви към скалната козирка и приближава все повече.
	Хана решава да плува над вълните, макар да знае, че така ще я видят, но не може да остане твърде дълго под водата, бои се, че няма да разбере колко се е приближил войникът. На половината път до сестра си вижда, че той спира. Бърка за нещо в джоба си. Тя потапя глава във водата и ускорява темпото. При следващото вдишване забелязва, че мъжът пали цигара. Всеки път, когато си поема въздух, го вижда малко по-близо. Издухва дима от цигарата, всмуква, пак изпуска дима, отново и отново, при всяко повдигане на главата й, до последното поемане на дъх, когато мъжът поглежда към океана и съзира плуващата към него Хана.
	Войникът е само на десетина метра от брега и тя се надява, че няма да види сестра й. Момиченцето все още е скрито от скалите, но няма да е задълго. Опряла е малките си ръце в каменистия пясък, кани се да стане. Хана не може да й извика да не го прави. Плува още по-бързо.
	Гмурва се, с всяко загребване избутва водата от пътя си и накрая ръцете докосват песъчливото дъно. Рязко се изправя и пробягва последните няколко метра плитка вода. Дори войникът да е извикал нещо, докато е тичала към козирката, Хана не може да го чуе. Сърцето й блъска в ушите, заглушава всичко. След този спринт към брега има чувството, че е пропътувала половината земя, но още не може да спре. Лети по пясъка към сестра си, която й се усмихва в неведение. Преди да заговори, Хана се спуска към нея, сграбчва я за раменете и я поваля на земята.
	Бои се, че сестра й ще се разплаче, и запушва устата й с длан. Щом вижда надвесеното лице на Хана, момиченцето веднага разбира, че не бива да плаче. Хана я стрелва с поглед, който само една малка сестра може да разбере. Притиска я към пясъка, иска да я зарови в него, за да я скрие от очите на войника, но не разполага с време за това.
	— Къде изчезна? — провиква се войникът. Застанал е на ниската скална козирка, която гледа към брега. Задържи ли се там, може да надникне надолу и ще види и двете. — Май русалката се е превърнала в момиче, а?
	Ботушите му скърцат по камъните над тях. Крехкото телце на сестра й трепери в прегръдките на Хана. Страхът е заразителен и тя също се разтреперва. Осъзнава, че сестра й няма къде да избяга. От мястото, на което стои, войникът има видимост във всички посоки. Спасението е и двете да избягат в океана, само че сестра й не може да плува дълго. Хана е достатъчно силна да остане с часове в дълбокото, но сестричката й ще се удави, ако войникът реши да ги чака на брега. Тя няма план. Не вижда изход. От тази мисъл изтръпва.
	Бавно сваля ръка от устата на сестра си и за последен път се вглежда в изплашеното й лице, преди да се изправи. Очите на японеца са остри и Хана усеща как я пронизват, докато се плъзгат по тялото й.
	— Не било момиче, а млада жена — заключава той и се засмива с нисък, ръмжащ смях.
	Облечен е в бежова униформа и е обут с високи ботуши, шапката засенчва лицето му. Очите на войника са черни като скалната козирка под краката му. Хана още не може да се съвземе от плуването до брега и всеки път, щом си поеме дъх, мъжът вперва очи в гърдите й. Бялата памучна риза за гмуркане е тънка и тя припряно ги прикрива с косите си. От памучните шорти капе вода и се стича по треперещите й крака.
	— Какво криеш от мен? — пита той и се опитва да надзърне от козирката.
	— Нищо — отвръща бързо Хана. Отмества се от сестра си, иска погледът му да следи нея. — Просто… специален улов. Не исках да помислите, че е изоставен. Мой си е.
	Издърпва една от кофите върху козирката, за да отвлече вниманието на войника от мястото, където лежи сестра й.
	То продължава да е заето с нея. След кратка пауза мъжът оглежда морето, после и брега в двете посоки.
	— Защо си още тук? Всички други гмуркачки са на пазара.
	— Приятелката ми е болна и ловя вместо нея, иначе ще остане гладна.
	Това отчасти е истина, затова тя го изрича с лекота. Той продължава да се озърта, сякаш търси свидетели. Хана се извръща към буя на майка си, но тя не е там. Все още не е видяла войника, нито е забелязала отсъствието на Хана. Полека-лека я обзема тревога, че майка й е изпаднала в беда. Залива я порой от мисли. Японецът отново се заглежда в ръба на козирката, сякаш усеща присъствието на сестра й отдолу. Хана мисли трескаво.
	— Мога да ги продам на вас, ако сте гладен. Бихте могли да занесете малко и на приятелите си.
	Войникът не изглежда убеден, затова тя побутва кофата по-близо до него. Морската вода вътре се разплисква и той отстъпва бързо назад, за да не намокри ботушите си.
	— Извинете — изрича на един дъх тя и хваща кофата.
	— Къде е семейството ти? — пита внезапно той.
	Въпросът му сварва Хана неподготвена. Тя поглежда към водата и вижда как главата на майка й се гмурва под една вълна. Лодката на баща й е далеч в морето. Тя и сестра й са сами с този мъж. Отново се обръща към него и в този момент съзира още двама войници. Насочват се към нея. В главата й проехтяват майчините думи: _Никога не оставайте насаме с тях_. Каквото и да каже сега, то няма да я спаси. Не притежава нито сила, нито власт, която да противопостави на имперските войници. Знае, че могат да правят с нея каквото си пожелаят, но не е единствената, изложена на риск. Откъсва очи от пенливите вълни, които я подканят да се гмурне пак в тях, да избяга.
	— Починали са.
	Думите прозвучават достоверно дори в собствените й уши. Ако е сираче, няма кого да принудят да си мълчи за отвличането й. Тогава семейството й ще бъде в безопасност.
	— Клета русалка — казва японецът и се усмихва. — В морето човек може да открие истински съкровища.
	— Какво сте си намерили, ефрейтор Моримото? — провиква се единият от приближаващите войници.
	Моримото не поглежда към тях, очите му остават приковани в Хана. Двамата мъже застават от двете й страни. Моримото им кимва отсечено и се отдалечава бавно по пясъка. Войниците я сграбчват за ръцете и я повличат след него.
	Хана не може да вика. Ако сестра й се опита да помогне, ще отведат и нея. Хана няма да наруши обещанието си да я пази. Затова тръгва, без да пророни дума, ала краката й отказват да се движат. Висят безполезно от тялото й и я теглят надолу, това обаче не спира войниците. Хващат я по-здраво, повдигат я от земята и пръстите на краката й оставят тънички дири по пясъка.


>	Еми

	_Остров Чеджу, декември 2011 година_
	Тънка оранжева линия грее на хоризонта и осветява сивото декемврийско небе над тъмните води на Южнокитайско море. Коленете на Еми протестират в студените часове, преди да пукне зората. Тя усеща тежестта в левия си крак. Влачи го, докато върви бавно към брега. Другите жени вече са там. По-малко са от обичайното, обличат плувните си костюми и треперят на студа. Еми вини ветровитата сутрин за слабото присъствие. На млади години също би се замислила, преди да напусне топлото легло, за да се гмурка в ледените води, но с възрастта е станала по-корава.
	На половината път до скалистия бряг чува как Джин-Хи разказва на жените една от любимите истории на Еми. Двете с Джин-Хи са израснали заедно. Приятелството им обхваща цели седем десетилетия, преживяло е две войни. Ръцете на Джин-Хи се въртят бясно като крила на счупена вятърна мелница и Еми се ослушва за драматичната пауза, която винаги настъпва преди смеха. Порив на вятъра вдига във въздуха синьо покривало и под него се показва стара рибарска лодка, боята й се лющи на къдрави люспи. Силен кикот прогонва вятъра и лодката изчезва под синия найлон. Предрезгавелите от времето гласове на приятелките й са наслада за нейните уши. Джин-Хи вижда, че Еми ги приближава със скоростта на костенурка, и вдига ръка за поздрав. Другите жени също й махат за добре дошла.
	— Чакаме те — провиква се Джин-Хи. — Днес май си се успала, а?
	Еми не иска да хаби енергия, затова не отговаря. Внимателно оглежда брега за остри камъни, за да не се подхлъзне. Сковаността в коленете й е преминала и куцането не личи толкова. Левият й крак пристъпва почти толкова стабилно, колкото и десният. Другите гмуркачки я изчакват да стигне до тях, преди да се отправят към водата. Еми вече е облечена в костюма за гмуркане. Да живееш само на крачки от брега, си има своите предимства, нищо, че къщата ти е обикновена барака. Децата й вече са големи, живеят в Сеул и тя се нуждае единствено от място, където да спи и да си готви, а бараката й предлага тъкмо това — ни повече, ни по-малко. Когато стига при жените, Джин-Хи й подава маска.
	— Защо ми е? — пита Еми. — Имам си моя.
	Вади маската си от стиропорения охладител и я показва на Джин-Хи.
	— Тая вехтория? Че тя е напукана и каишката й е скъсана на сто места. — Джин-Хи се изплюва на земята. — Давам ти нова. Синът ми донесе две от Таеджон.
	Тя почуква по стъклото на маска, която е досущ като надянатата на лицето й.
	Еми я разглежда внимателно: яркочервена, на стъклото й пише ЗАКАЛЕНО. Красива е и тя изпитва досада, поглеждайки към своята. Гумената каишка е завързана с двоен възел на три места, а пукнатината отляво на стъклото пречи на видимостта. Още не е протекла, но скоро и това ще стане.
	— Хайде, сложи я, да видиш как е — подканя я Джин-Хи. Еми се колебае. Опипва лъскавата стъклена плочка. В морето другите жени вече са отбелязали местата си с буйовете. Главите им подскачат до плаващите оранжеви буйове, после една след друга се гмуркат в гальовните утринни вълни. Еми ги наблюдава известно време и връща маската на Джин-Хи.
	— Купих я за теб — казва приятелката й. — Не я искам. На мен ми трябва само една.
	Джин-Хи си мърмори нещо, докато нагазва във водата, плавниците й шляпат при всяка крачка. Еми знае, че каквото и да каже, няма да разубеди Джин-Хи. Инатът й е пословичен. Еми поглежда към двете маски и ги вдига пред очите си. До червената нейната черна си е направо овехтяла, но не може да приеме подаръка на Джин-Хи. Едва ли ще я използва скоро по предназначение.
	— Твоята е напукана, а знаеш, че слизаш много надълбоко. Някой ден ще се пръсне и ще ослепееш! — провиква се Джин-Хи през рамо, преди да се гмурне във водата и да заплува към любимото си място. Еми оставя червената маска в охладителя на Джин-Хи и се навежда да обуе плавниците. После влиза в морето след старата си дружка. Студът преминава през костите й като ударна вълна. Джин-Хи я изчаква да се приближи до нея, водата се плиска в гърдите й.
	— Днес какво беше? — пита Джин-Хи.
	Неизвестно как Джин-Хи винаги знае кога Еми е сънувала кошмара. Навярно старата й приятелка разпознава издайническите следи по лицето й или може би снощи в косата са се появили нови бели косми. Джин-Хи упорито ще припира да узнае какъв демон е погълнал безликото момиче. Тази сутрин Еми не желае да си припомня създанието, заради което се е събудила толкова изплашена, но знае, че приятелката й няма да я остави на мира. Взира се в спокойните води и позволява на спомена да се върне.
	Това е гласът, който чува единствено в сънищата си. Гласът на момиче, едновременно познат, ала и странен, затова Еми не е сигурна чий е. Момичето произнася името на Еми; гласът й се носи към нея на талази, сякаш пътува през хиляди километри пусто море. Тя иска да отвърне, но както се случва често в сънищата, не може да говори. Може единствено да стои на отвесната скала и да слуша виковете на момичето през беснеещия вятър. Долепила е голите си стъпала до назъбената скала и се напряга да зърне малката фигурка през буйно развятата си коса, която я шиба през лицето.
	Миниатюрна лодка пори пенливите вълни и се насочва към скалата, където стои Еми, някакво момиче седи в лодката и вика името й. Лицето му е бяла размита точка сред тъмното море. Еми надава безгласен вик, когато момичето пада от лодката и е погълнато от огромен син кит, който понякога е сива сепия, друг път — страховита акула, но снощи беше кит, тъмносин, с остри като бръснач зъби, същинско чудовище. Събуди се, стиснала гърлото си с ръка, потна и с пресъхнала уста, и сънят скоро избледня, оставяйки я с образа на момиче, изчезнало безследно по време на войната.
	— Май беше сепията — казва Еми на Джин-Хи, без да знае защо излъга. Може би й е по-лесно да слуша как Джин-Хи опява за лъжлив сън, а не за истинския. — Да, сепията беше.
	И тръсва решително глава, все едно слага край на разговора. Само че Джин-Хи няма да я остави толкова лесно.
	— Пак ли беше сива? Или този път бяла? — Очаква подробности. — Хайде, опитвам се да ти помогна.
	— Какво значение има цветът? — Еми клати глава и отмята кичур коса от очите си. — И бездруго я поглъща.
	— Сивото е болест, а бялото е неестествено, призрачно. Здравата сепия е червена или кафеникава, понякога оранжева. Това, което ти се явява, може да е призрак, дух от миналото.
	Еми изсумтява. Приятелката й винаги е била фантазьорка, но тази сутрин прекалява. Тя нагазва по-дълбоко в морето, движи се също толкова бавно, както и на брега, ала щом вълните достигат раменете й, се гмурка и внезапно се преобразява. Еми е риба, едно цяло с морето, безтегловна и красива. Вакуумната тишина под вълните й действа успокоително, докато оглежда дъното за дневния улов.
	Гмуркането е дар. Така бе казала майка й, когато дойде нейният ред да изучи занаята. На седемдесет и седем години Еми смята, че най-сетне е разбрала какво е имала предвид майка й. Тялото й е остаряло и болно. Наболява я в студените зимни утрини, бунтува се в лятната жега и заплашва да се предаде всеки божи ден, но тя знае, че трябва да търпи болката само докато влезе във водата; после се освобождава от оковите на възрастта. Безтегловността успокоява болежките й. Задържането на въздуха, понякога стигащо до две минути, докато се гмурка в търсене на океански дарове, е като медитация.
	На трийсет метра под вълните е тъмно. Еми сякаш потъва в дълбока утроба, единственият звук, който чува, са бавните, стабилни удари на собственото й сърце. Снопове слънчева светлина пронизват тъмната вода и очите й бързо привикват към сумрака. Гмурка се с главата напред, тялото й е уверено, търси познатия риф, който е ловната й територия. Умът си почива, тя мисли единствено какво ще намери, когато стигне там. Секундите минават бавно и в уединението й нахлува глас.
	_Заспи_, подканя я той, спокоен и ласкав, като ръка, галеща нежно лицето й. _Напусни този живот._ Еми спира да се гмурка, за да не се удари в скалистото дъно. Дългогодишният опит й помага. Пропъжда гласа от мислите си, мъчи се да фокусира очите си.
	След като се провира бързо през гора от полюшващи се водорасли, зърва червения октопод, който дебне син рак. Ракът се отдалечава странишком, усетил е опасност, но октоподът е хитър и се скрива в една пукнатина. Ракът спира и подновява огледа си. Октоподът плъзва два крака по пясъка, разтяга топчестото си тяло, от което излизат радиалните пипала. Превръщайки се в подводна мъглявина, сграбчва рака и изчезва обратно в пукнатината. През годината Еми много пъти е ставала свидетелка на тази трагична игра. Тя изпитва някаква близост към октопода, чиято кожа е покрита с бойни белези. Едно от пипалата му е по-късо от другите, вероятно след драматично бягство. За разлика от куция крак на Еми, пипалото ще се възстанови и ще бъде като ново.
	Недалеч от пукнатината има няколко морски таралежа и Еми ги откъсва от морското дъно. Октоподът я усеща, изстрелва мастилен облак и обвива пукнатината в подводен дим. Тя размахва ръце да го прогони и за миг напипва мека, пореста плът. Рязко отдръпва ръка и се стрелва към повърхността, а в това време бягащият октопод изчезва в мрачевината.
	Когато Еми си поема дъх, Чо-Зун я смъмря:
	— Следващия път го намушкай с ножа. Господин Ли ще ти плати добра цена за този октопод, пък ти все го оставяш да се измъкне. Чиста загуба!
	Жените се наглеждат една друга, докато се гмуркат. Обучени са да държат под око онези, които се гмуркат най-близо до тях. _Мулсум_, дишането под вода, означава смърт за _хеньо_ и тази година две от тях вече изгубиха живота си. Въпреки това на Еми не й е приятно да я следят толкова отблизо. Няма желание да остава долу по-дълго, отколкото позволява дъхът й. Може би Чо-Зун чака да заеме мястото на Еми, да се настани на нейната територия и най-накрая да получи възможност да отнеме живота на стария октопод.
	— Остави я на мира — казва Джин-Хи, гласът й е строг.
	Чо-Зун свива рамене и се гмурка с елегантно кълбо напред, като едва разплисква водата, подобно на морски лъв.
	— Яд я е, че можеш да задържаш дъха си по-дълго от нея, знаеш го — казва Джин-Хи, докато издухва водата от ноздрите си.
	— И ти мислиш като нея — отвръща Еми.
	— Не е вярно — сопва се Джин-Хи и вирва брадичка. Наглася зелената си мрежа и черупките на мекотелите изтракват.
	— Няма нищо. Знам, че не постъпвам разумно. Но някак сърце не ми дава да уловя тоя октопод. Все едно ми е стар приятел.
	— Хм, стар приятел, как ли пък не! — засмива се Джин-Хи и се задавя със солена вода. Пръска закачливо Еми и поклаща глава. Двете се гмурват заедно и подновяват лова.
	Когато напълва четвърт от мрежата, Еми излиза на повърхността, за да даде почивка на дробовете си. Днес са стегнати и тя не плува толкова добре както обикновено. Мозъкът й е замъглен. Джин-Хи се подава от водата до нея.
	— Добре ли си?
	Еми оглежда небето и се взира в изгряващото слънце. То се помайва на хоризонта. Скоро ще се издигне по-високо, морето ще се разбуди и рибарите ще нахлуят във водите му с моторните си лодки и мрежи. Гласът в главата й мълчи. Чува единствено плискането на вълните о тялото си, острия накъсан хор от _сумбисори_ — звука, издаван от приятелките й, докато издишват останалия в дробовете им въздух, щом изплуват на повърхността, и крясъка на морските птици над главата й в утринното небе. Еми се обръща към Джин-Хи и улавя погледа й.
	— Тръгваш ли си вече? — пита я приятелката й.
	— Да, време е. Ще отнесеш ли улова ми на пазара?
	— Разбира се. Успех! — пожелава й Джин-Хи и отдава отривисто чест за довиждане.
	Еми кимва и се насочва към брега. Носи се по водата, наслаждава се на дара, който е получила от майка си. Струва й се, че е изминала цяла вечност, откакто се е научила да се гмурка. Пронизва я силна болка, когато си припомня миналото, и отпъжда спомена. Стига до брега и поема едва-едва към бараката си. На сушата увисналата плът на пълното й тяло натежава върху крехките кости. Спъва се в камък и спира, за да си възвърне равновесието.
	По небето се плъзва тънка облачна пелена, всичко отново изсивява. Внезапно Еми усеща възрастта си, че и още десет години отгоре. Малка пауза съпровожда всяка нейна стъпка, докато левият й крак се опитва да навакса. Вървейки с мъка по брега, тя се сравнява със синия рак, който се плъзга по морското дъно. Крачка по крачка опипва пътя си между скалите, бавно, внимателно, защото прекрасно знае, че може да пострада за части от секундата. Днес обаче старият октопод няма да я докопа, както направи с рака. Еми трябва да отиде на едно място, а времето не е на нейна страна.


>	Хана

	_Остров Чеджу, лятото на 1943 година_
	Японските войници качват насила Хана в каросерията на камион с още четири момичета. Две от тях имат синини по лицата. Сигурно са се съпротивлявали. Момичетата пътуват в мълчание заради страха и шока. Хана оглежда набързо лицата им, чуди се дали ги познава, може би от пазара. Двете са с няколко години по-големи от нея, третата е доста по-голяма, а четвъртата е най-малката от всички. Напомня на Хана за сестричката й и тя се вкопчва в тази мисъл. Момичето е в камиона, защото няма по-голяма сестра, която да го спаси. Хана вперва поглед в нея, опитва се да я успокои със силата на мисълта си, но по страните на момичето продължават да се стичат сълзи. Плачът е последното, което Хана ще си позволи. Не иска войниците да видят, че се бои.
	Камионът пристига пред полицейския участък, когато слънцето почти се е скрило зад покривите. Лицата на част от момичетата грейват при вида на участъка. Хана се взира в малката сграда, очите й са като цепки. Там няма нищо, което да ги спаси.
	Преди четири години чичо й бе пратен да се бие с китайците в името на японския император. Наредиха му да се яви в този полицейски участък. Малцина корейци заемаха държавни длъжности, и то, защото бяха симпатизанти на японското правителство и предатели.
	Накараха чичо й да се запише в армията и да се бие за страна, която презираше.
	— Ако не ни уморят от глад, ще ни избият на бойното поле. Изпращат го на явна смърт. Чуваш ли? Ще затрият по-малкия ти брат! — разкрещя се майка й, щом разбра, че са наредили на девера й да се бие в Китай.
	— Не се безпокой, мога да се грижа за себе си — увери я младият мъж и разроши косата на Хана. Пощипна сестра й по бузката и се усмихна.
	Майка й поклати глава, гневът й се надигна като пара от врящ чайник.
	— Не можеш да се грижиш за себе си! Още си много млад. Не си женен. Нямаш деца. Изтребват ни с тази война. Скоро в страната няма да останат корейци.
	— Достатъчно! — намеси се бащата на Хана, гласът му беше тих, но строг.
	Погледна към Хана и сестра й. Майка им се обърна към него, сякаш се канеше да продължи с нападките, обаче внезапно сгърчи лице и се свлече на колене, обгърна тялото си с ръце и се залюля напред-назад.
	Досега Хана не беше виждала майка си да се държи така. Винаги беше толкова силна и самоуверена. Би могла да я опише дори като _твърда_, както е твърда скалата, която устоява и на най-силния натиск на океана, гладка на пипане, но неразрушима. Ала в онзи ден майка й бе уязвима като момиченце. Това изплаши Хана и тя хвана сестра си за ръка.
	Баща й отиде при майка й и я прегърна. Двамата се залюляха заедно, а накрая майка й го погледна и каза нещо, което Хана никога нямаше да забрави.
	— Кой ще е следващият, когато него вече го няма?
	Чичо й влезе уверено в полицейския участък, преметнал през рамо торба с допълнителен кат дрехи и храна, старателно приготвени от майка й. Тръгна храбро на война и шест месеца по-късно го убиха на фронта.
	Хана извиква в паметта си младежкото му лице. Беше на деветнайсет, когато загина. Изглеждаше толкова възрастен в дванайсетгодишните й очи. Струваше й се голям мъж, защото се извисяваше над нея и имаше дълбок глас. Сега разбира, че е бил твърде млад да умре. Сигурно е бил ужасе`н, точно като нея сега. Страхът е пулсираща болка, преминава през тялото й като електрически ток. Страх от неизвестното бъдеще. Страх, че е възможно никога повече да не види родителите си. Страх, че сестра й ще остане сама в морето. Страх, че тя ще умре в чужда страна. Японската армия им изпрати сабята на чичо й, японска сабя, която баща й изхвърли в морето.
	Докато седи в камиона пред полицейския участък, Хана разбира защо заминаването на чичо й е съкрушило майка й. Не иска да си я представя как отново се полюшва безпомощно на пода, защото сега дъщеря й е следващата жертва на имперската война.
	— Слизайте! — нарежда един войник и спуска капака на камиона.
	Повежда момичетата в колона към участъка. Хана гледа да не е първата, нито последната. Надява се, че по средата ще е най-защитена от хищници — също като в рибен пасаж. В участъка е тихо. Хана не може да спре треперенето. Косата й е още влажна от морската вода и дрехите за гмуркане едва прикриват тялото й. Тя ги обгръща с ръце и се старае да не трака със зъби. Старае се да не вдига шум, за да остане невидима.
	Полицаят зад гишето оглежда момичетата и кимва на рапортуващия войник. Той е кореец, симпатизант, предател. Няма да им помогне. Последните искрици надежда в очите на момичетата угасват. Полицаят зад гишето им казва да напишат своите и на роднините си имена в една книга, а също на колко години са и какво работят родителите им. Хана вече е излъгала на брега, казала е на Моримото, че семейството й е мъртво, и сега се колебае, не знае дали да продължи да лъже.
	Полицаят зад гишето не я познава лично, но вероятно знае родителите й, поне по японската им фамилия: Хамазаки. Корейското презиме на майка й е Ким, а на баща й Джанг; омъжените жени винаги запазват фамилията си. Двете момичета преди нея искат да се харесат на войниците и се държат като примерни поданички; написват японските си имена, но Хана подозира, че е твърде късно за подобни маневри. Вместо това тя събира имената на родителите си в едно, _Ким Джанг-Ха_. Надява се заради фалшивото име властите да не открият, че семейството й е още живо; надява се, че няма да се върнат за сестра й, и в същото време дълбоко в себе си се надява родителите й да прочетат името в книгата и да разберат, че е минала оттук. Тази последна надежда й помага да не губи кураж.
	След като написват имената си, момичетата са отведени в малка канцелария. Мръсните бежови стени са покрити с пропагандни плакати, превъзнасящи ползата от доброволното присъединяване към водената от японците война. Подобни плакати висят и на пазара, където _хеньо_ и рибарите продават дневния си улов на селяните и японските войници. Хората на плакатите са нарисувани с усмихнати лица и грейнали японски очи. Хана никога не е харесвала тези образи. Напомнят й за престорените любезни изражения на корейците, когато войниците приближават сергиите им.
	Баща й е единственият, който не се преструва. Вместо това лицето му излъчва гняв заради несправедливо погубения му брат, открит и непреклонен. Всеки войник, който приближеше сергията на баща й и започнеше да рови в морските дарове с щика на пушката си, се стъписваше още щом зърнеше изражението на баща й. Ръцете му се разтреперваха и той просто си тръгваше, безмълвен и смутен.
	Хана беше ставала свидетелка на тази странна реакция в много случаи и всеки път се чудеше дали онова, което японските войници виждаха в очите на баща й, бе болка, или нещо по-зловещо. Дали войниците не виждаха в тях отражението на собствената си смърт? Винаги й доставяше удоволствие да наблюдава как войниците си тръгват бързо като попарени.
	Докато стои с останалите момичета, заобиколена от плакати, показващи предани поданици с фалшиви изражения, Хана се старае да излъчва възмущение, та всеки войник, който я погледне, да избяга от пламъците в очите й. Може би и тя притежава магията на баща си. Тази мисъл й вдъхва малко надежда.
	— Облечете това, побързайте! — нарежда им един войник.
	Дава на всяко момиче бежова рокля, найлонови чорапи, бяло бельо и памучен сутиен. Роклите леко се различават по кройка, но са ушити от един и същ плат.
	— За какво са ни? — прошепва едно от момичетата, като внимава да говори само японски в присъствието на войниците.
	— Сигурно е униформа — предполага второ момиче.
	— Къде ще ни водят? — чува се ужасеният глас на момичето, което според Хана е само малко по-голямо от сестра й.
	— Включват ни в Женския корпус за патриотична служба. Нашата учителка ни каза, че набирали доброволци — обяснява момичето до Хана. Звучи уверено, но трепери от нерви.
	— Доброволци за какво? — най-сетне успява да попита Хана. Гърлото й е пресъхнало, а гласът — дрезгав.
	— Без приказки! — крясва един войник и тропва по пода. Имате още две минути.
	Те припряно се обличат и застават в редица в далечния край на стаята. Когато вратата се отваря, се свиват изплашено. Моримото влиза и оглежда Хана от глава до пети, после прави същото и с останалите момичета. Той я доведе тук. Той ще я изпрати някъде. Старае се да запомни лицето му, за да знае кого да обвинява, когато се върне у дома.
	— Добре. Много добре. Сега идете и си намерете обувки по мярка. После се качете обратно в камиона. — Махва им да излязат, но сграбчва Хана за ръката, когато тя минава през вратата. — Изглеждаш много по-млада в тези дрехи. На колко години си?
	— На шестнайсет — отвръща тя и се опитва да издърпа ръката си от неговата, ала той впива пръсти в плътта й. Коленете й омекват от внезапната болка, но Хана не издава нито звук.
	Японецът сякаш се замисля над отговора й. Тя навежда глава, но той повдига брадичката й и я кара да го погледне. Изпива я с очи, сякаш жаждата му никога няма да бъде утолена.
	— Тя ще пътува с мен — казва и я пуска.
	Застаналият пред канцеларията войник му отдава чест, после отвежда Хана да си избере чифт безформени обувки. Някакъв старец се е облегнал на стената и когато тя го подминава, извръща лице от нея. В този миг Хана го ненавижда за малодушието му, но после му прощава. Всички се боят. Войниците като нищо може да размажат черепа на кореец с тока на ботуша си, а ако роднините му настояват за наказание, току-виж се оказали с изгорял до основи дом или може просто да изчезнат и никой да не ги види повече.
	Навън ги подхваща студен вятър. Сякаш боговете са объркали сезоните и са решили да им изпратят за придружител неканен хлад в лятната вечер. Работещият на бавни обороти мотор заглушава риданията на момичетата, които осъзнават, че наистина ги отвеждат далеч от дома им. Хана не иска да се отделя от групата. Когато един войник я избутва към предната част на камиона, тя се дръпва и прави опит да остане зад последното момиче и също да се качи отзад.
	— Хей, ти не! Ти си тук! — казва войникът и й посочва вратата на кабината.
	Останалите момичета впиват очи в Хана, по лицата им се чете смесица от страх и отчаяние. Докато върви към отворената врата, тя си мисли, че е зърнала в очите на някои от тях и облекчение — облекчение, че не са те.
	Хана се качва и сяда до шофьора. Мъжът я заглежда, но вперва очи в предното стъкло, когато Моримото се настанява до нея. Мирише на цигари и алкохол.
	Пътуват мълчаливо в нощта. Хана е твърде уплашена, за да погледне към войниците от двете си страни, затова седи неподвижно като вкаменена, старае се да е незабележима. Мъжете не разговарят помежду си, нито с нея, предпочитат да се взират с празни лица през предното стъкло. Морето постепенно се отдалечава и над тях се извисяват тъмните очертания на връх Хала, после и той изчезва, щом приближават другия край на острова. Шофьорът отваря прозореца от своята страна и запалва цигара. В кабината нахлува ароматът на океана и Хана се опива от познатите миризми, докато камионът преодолява завоите по тесните пътища, водещи към брега и пролива между Чеджу и най-южната част на Корейския полуостров. Хана усеща, че й се повдига, и притиска стомаха си с ръка, за да го успокои.
	Далеч под тях до скалист бряг зърва чакащия ферибот, спрял на пристанището. Моторът на камиона ръмжи по пустия път, но мълчанието на Моримото тежи дори в това шумно пространство и Хана усеща силата на пагона му.
	Шофьорът ги оставя близо до доковете и отдава чест на Моримото, преди да потегли бързо обратно. Нови войници, въоръжени с тефтери, записват имената им и ги смесват с други момичета, скупчени в оградено място край доковете. Над главите им се реят морски птици, нехаещи за сцената отдолу. Хана копнее да разпери криле и да се присъедини към тях. Един от войниците крещи заповеди на набъбващата група от млади жени и момичета и ги повежда към ферибота. Никой не обелва и дума.
	Хана е забила поглед в краката си, докато се качва по стълбите, водещи към подвижния мост. Всяка стъпка я отдалечава от дома й. Досега не е напускала острова. Мисълта, че я отвеждат в друга страна, я ужасява и краката й се сковават, отказват да я слушат. Знае, че ако се качи на този ферибот, може и да не види повече семейството си.
	— Не спирай! — крясва й един войник.
	Момичето зад нея я побутва да продължи. Тя няма избор. Пристъпва напред, докато се сбогува мълчаливо със семейството си. Със сестричката си, която ще й липсва най-много. Но е благодарна, че я е спасила от своята участ, където и да я отведе тя. С майка си, на която пожелава безопасно гмуркане. С баща си, комуто пожелава кураж в морето, ала тайничко си пожелава и друго: той да я намери. Представя си как малката му рибарска лодка плава зад ферибота, твърдо решена да я върне у дома. Това е безнадеждна гледка, дори във въображението й, но желанието въпреки това остава.
	Под палубата на ферибота има малки каюти и в една от тях вкарват Хана и момичетата от камиона. Вътре са наблъскани още трийсетина жени, облечени в подобни униформи, а на лицата им е изписана същата уплаха. Част от момичетата си поделят малкото храна, която са скътали в джобовете си. Има войници, които ги съжаляват и по време на пътуването им дават по нещо за хапване: няколко топки ориз, остатъци от сушена сепия, едно момиче дори получава круша. Повечето са твърде разстроени, за да сложат нещо в устата си, и поделянето на храната им действа успокояващо. Хана приема топка ориз, предложена й от млада, на вид около двайсетгодишна жена.
	— Благодаря ти — казва и задъвква твърдия ориз.
	— Откъде си? — пита я жената.
	Хана не отвръща; още не е сигурна дали трябва да разговаря с някого. Не знае на кого да вярва.
	— Живея на юг от планината Хала. Не знам защо съм тук — обяснява жената, след като Хана не отговаря. — Казах им, че съм омъжена. Съпругът ми, той се бие с китайците. Трябва да се прибера у дома заради писмата му. Иначе кой ще ги получава, ако ме няма? Казах им, че съм омъжена, но… — Очите й молят за разбиране, ала Хана не може да й помогне. Тя самата нищо не разбира.
	Към тях се присъединява друг глас:
	— Защо са те отвели, щом си омъжена? Да не би мъжът ти да има дългове?
	Около омъжената жена се събира групичка.
	— Не, няма.
	— Може пък да не знаеш — подхвърля една жена.
	И други си казват мнението и въпросите скоро прерастват в спор. По-младите се въздържат от участие в него, а Хана се отдръпва от групата, търси утеха при по-кротките. Очите им са разширени от страх, докато по-големите момичета и жените изпълват кабината с гняв и недоумение.
	— Тогава защо по-малките са тук, щом това не е ферибот за длъжници? Та те са още деца.
	— Родителите им са длъжници — получават отговор.
	— Да, и са ги продали, също като нас.
	— Не е вярно — възразява Хана, гласът й потреперва от възмущение. — Аз и майка ми сме _хеньо_. Не дължим нищо на никой мъж. Само морето може да ни държи сметка.
	Каютата се умълчава. Някои жени са изненадани, чувайки толкова малко момиче да говори така авторитетно, и й го казват. По-младите се преместват по-близо до Хана, сякаш се надяват част от силата й да се прехвърли върху тях. Тя сяда до стената в дъното и прегръща раменете си. И други момичета правят като нея. Седят мълчаливо и Хана се чуди каква ли ще бъде съдбата им, когато стигнат сушата. Дали войниците ще ги откарат в Япония, или някъде във вътрешността на Китай, до самия фронт? Припомня си как седеше между двамата войници в камиона. Шофьорът нито веднъж не показа, че забелязва присъствието й, но Моримото като че ли следеше всяко нейно движение. Ако тя се размърдаше, и той се размърдваше; ако се закашляше, лакътят му се допираше до нейния. Тялото, дори дъхът му бяха в синхрон с нейните. Хана полагаше огромни усилия да не поглежда към него и се провали само веднъж. Той беше запалил цигара и пламъчето затопли бузата й. Извърна се от страх да не я изгори и очите им се срещнаха. Беше я наблюдавал, искаше да види дали тя ще го погледне. Хана се взря изпитателно в лицето му, докато той издишваше дима от дробовете си в очите й. Сетне се закашля, бързо изви глава и отново се вторачи в предното стъкло.
	Фериботът навлиза бавно в пролива и бурното море разбърква стомаха на Хана. Тя копнее да се гмурне в океана и да заплува обратно към дома си. В съзнанието й току изникват ужасените очи на сестричката й. Притваря своите. Спаси сестра си от това пътуване към неизвестността. Поне тя е в безопасност.
	— Как мислиш, в Япония ли ни карат? — пита я едно момиче.
	Хана отваря очи и усеща погледите на останалите върху себе си. Вижда напрегнатите им лица и се чуди защо питат нея.
	— Не знам — казва извинително.
	Те сякаш се свиват в себе си, полюшват се в ритъма на ферибота. Тя не може да ги успокои. В ума й изплуват разказите на селяните. Отведат ли ги веднъж, момичетата никога повече не се завръщат. Няма саби в знак на благодарност, изпратени на скърбящите им родители. Момичетата изчезват безследно. До дома им достигат само слухове, слухове, които никога не се споделят с останалите деца в семейството.
	Скоро след като стана пълноправна _хеньо_, Хана чу две жени на пазара, говореха си с приглушени гласове за момиче от селото, което открили в северния край на острова.
	— Прихванала някаква болест и се побъркала от _изнасилването_ — каза едната жена и Хана наостри уши.
	Не знаеше какво означава тази дума. Наведе се по-близо, надявайки се жената да обясни.
	— Наложило се баща й да я скрие в къщата. Сега е подивяла… като животно.
	Другата жена поклати тъжно глава. Сведе очи.
	— Сега никой няма да я иска, дори да се оправи. Горкото момиче.
	— Да, горкото момиче и горкият й баща. Срамът ще го вкара без време в гроба.
	— Да, тежък товар носи.
	Жените продължиха да съжаляват бащата, сякаш беше там и ги чуваше, а Хана остана да се чуди какво би побъркало едно момиче и вкарало баща му без време в гроба. По-късно същата вечер попита майка си.
	— Откъде чу тази дума? — ядоса се тя, сякаш Хана беше казала нещо непристойно.
	— На пазара, едни жени говореха за момиче, което било отведено от войниците.
	Майка й въздъхна, извърна глава и поднови шиенето. Седяха мълчаливо, Хана я гледаше как кърпи скъсаните й шорти за плуване. Иглата влизаше и излизаше от плата със скорост, която омагьосваше Хана. Майка й вършеше всичко с абсолютна прецизност. Гмуркане, шиене, готвене, чистене, кърпене, градинарство — беше безупречна във всичко.
	— Може би не знаеш какво означава — сви рамене Хана, надявайки се да предизвика майка си да отговори на въпроса й.
	— Кажа ли ти веднъж, няма връщане. Сигурна ли си, че искаш да знаеш?
	Майка й не вдигна очи от заниманието си и въпросът остана да тегне помежду им като градоносен облак.
	Хана _искаше_ да знае. Заслужаваше да знае. Все пак сега бе една от гмуркачките и като такава се изправяше срещу същите опасности като останалите _хеньо_ — бури, акули, удавяне. Това, че рискуваше живота си, означаваше, че вече е достатъчно голяма. Беше съзряла не само умствено, но и физически, дотолкова, че няколко съседски момчета бяха споменали думата „женитба“ — дочу я, като минаваше покрай тях на плажа.
	Единият от младежите дори привлече вниманието й. Беше най-високият от групичката, с най-тъмната кожа, но най-светлите очи и най-слънчевата усмивка. Според нея бе и най-интелигентният, защото не й подвикваше като приятелите си. Вместо това идваше при сергията на майка й и докато пазаруваше, си приказваше с тях. Баща му бе учител, но работеше като рибар, защото в училищата преподаваха японци. Имаше две по-малки сестри и сподели, че в бъдеще ще се нуждае от добра съпруга, която да харесва компанията на момичетата. Хана не знаеше името му, но скоро щеше да го научи. Може би от баща си, когато дойдеше с тях на пазара, или пък когато ги обещаеха един на друг.
	— Да — отговори Хана на майка си. — Искам да знам.
	— Добре, тогава ще ти кажа — примири се майка й, а гласът й бе лишен от емоция. — Изнасилване е когато мъжът принуди жената да легне с него.
	Хана се изчерви, когато майка й продължи с обясненията.
	— Но изнасилването от войниците не е нещо еднократно. Момичето, което войниците са отнели, е било насилвано от много, много мъже.
	— И защо са го направили? — успя да попита Хана, въпреки силната червенина, заляла лицето й.
	— Японците смятат, че това им дава сили в сраженията. Помага им да побеждават във войната. Смятат, че имат право да се разтоварват и да получават удоволствие дори когато са толкова далеч от дома, понеже рискуват живота си за императора. С тази цел вземат момичетата ни и ги отвеждат къде ли не. Това момиче е имало късмет, върнали са го у дома.
	Майка й я погледна, за да види реакцията й, и след като Хана не каза нищо, стана и й подаде шортите. Хана се загледа в съвършения шев. Знаеше или поне имаше представа какво е да легнеш с мъж. Не беше виждала акта, но понякога нощем чуваше родителите си, когато си мислеха, че спи. Тихият шепот, задавеният смях на майка й, глухите стонове на баща й… Не разбираше какво значи да те принудят да го направиш, много войници да насилват една жена. Майка й каза, че момичето имало късмет, задето се е прибрало у дома. Хана не спомена думите на онази жена за баща му: че ще легне без време в гроба.

	* * *

	Вратата на кабината във ферибота се отваря и вътре влизат двама войници. Оглежда групата и сякаш напосоки посягат към едно от момичетата. От устата й се изтръгва тих вик и единият войник я зашлевява през лицето. Тя млъква, стресната от внезапния удар. Другият продължава да оглежда момичетата.
	— Гмуркачката да дойде с нас — нарежда той. — Ефрейтор Моримото иска да я види.
	Хана разпознава шофьора на камиона, но остава на мястото си.
	— Хайде, побързай, викат те!
	Във въздуха се усеща напрежение. Очите на останалите сигурно са насочени към нея, издават местонахождението й. Боейки се, че и най-слабото движение ще я издаде, тя отчаяно се опитва да не мърда — и все пак през тялото й пробягват леки тръпки. Войникът положително ще разбере коя е, защото тя ще се разтрепери под погледа му.
	— Тук няма гмуркачки. Сбъркали сте кабината — извисява се нечий глас.
	Сред останалите момичета се разнася утвърдителен шепот, но в този момент шофьорът поглежда в посоката, където е Хана.
	— Ей, ти, ела тук. Помня те. Ти си гмуркачката. Ела с мен. — И поставя ръка върху кобура на бедрото си. — Не ми губи времето!
	Няма как, трябва да се подчини. Изправя се, излиза от безопасното обкръжение на останалите момичета и тръгва към него. Той я улавя за китката и я извежда навън, сякаш е затворничка, водена на разстрел. Тесните коридори на ферибота се клатят при всяка вълна. Хана е протегнала свободната си ръка и се подпира на стената.
	— Влизай тук! — нарежда войникът и отваря метална врата. Хана пристъпва вътре. Вратата се захлопва зад гърба й.
	Във въздуха отеква металическо щракване и тя застава лице в лице с ефрейтор Моримото. Той не продумва, но от погледа му космите по ръцете й настръхват. Хана прави крачка назад.
	— Лягай там! — заповядва й и посочва койка, закрепена за стената.
	Тя отстъпва към вратата. Ръката й слепешком търси дръжката.
	— Отвън има двама пазачи — осведомява я Моримото. Говори спокойно, сякаш ситуацията не е необичайна, а част от ежедневието му, макар изражението да издава глада му. По челото му проблясват капчици пот.
	Хана се обръща и поглежда през илюминатора. Моримото не лъже. От двете страни на вратата стоят двама пазачи, тя едва различава раменете им с периферното си зрение. Отново се обръща към мъжа.
	— Лягай! — повтаря той и отстъпва встрани, за да й направи място да мине. Тя се колебае. Моримото избърсва потта от челото си с кърпа и нетърпеливо я напъхва пак в панталона си.
	— Ако ме накараш да го потретя, ще извикам двамата войници отвън. Ще стане доста по-неприятно, макар че предпочитам да те запазя за себе си.
	Той излъчва спокоен авторитет, по Хана долавя в поведението му и още нещо. Мъжът прилича на акула, която се кани да сграбчи плячката си и кръжи под нея, преди да атакува.
	Мисълта за още двама войници, натъпкани в тясната кабина, кара Хана да изпълни нареждането му. Той се засмива, когато тя се свива в ембрионална поза на койката, и започва да разкопчава колана си. Хана затваря очи. Кожената лента се изхлузва бавно от гайките на колана му. Космите на врата й настръхват, когато Моримото се приближава до койката. Бори се с желанието да отвори очи, стиска ги здраво. Ръката му я сепва. Пръстите му отмятат косата от лицето й и я погалват по бузата. Хана подушва дъха му. Коленичил е до нея. Дланта му се спуска по врата, рамото и бедрото й и поляга върху коляното. Тя отваря очи.
	Японецът я гледа втренчено. Хана не може да разгадае изражението му. Зачервен е. Тя отново се взира в него, чака да се случи нещо ужасно. Моримото й се усмихва, но очите му са празни. Хана трепва още преди да е повдигнал роклята й.
	— Моля ви, недейте! — успява да прошепне.
	Думите прозвучават немощно дори в собствените й уши, той обаче не спира.
	— Не се тревожи. Опознах те по време на пътуването ни в камиона. И много те харесах.
	Хана прави опит да се отдръпне, но мъжът я сграбчва за бедрото и го стисва толкова силно, че тя извиква.
	— Не ме карай да разкъсам роклята ти, че ще пътуваш до Манджурия гола. Това ли искаш, дни наред да пътуваш във влак, пълен с войници, и нищо да не прикрива красивото ти тяло?
	Очите му я предизвикват да отговори. Тя престава да се дърпа, ала не може да спре да трепери. Той ще я отведе в Манджурия! Манджурия е на края на света, много по-далеч от дома, отколкото си е представяла.
	— Добре.
	Хватката му се отпуска и той бавно запретва роклята й до кръста, смъква новите й найлонови чорапи и памучното бельо. Сгъва ги грижливо, оставя ги в края на койката. Изправя се и тя го наблюдава как сваля панталона си до глезените. Не може да откъсне очи от щръкналия му пенис.
	— Правя ти услуга. Повечето момичета не получават подобно внимание, обикновено е ужасна изненада. Така ще знаеш какво те очаква.
	Той ляга върху нея и тя затваря очи. Дъха му върху лицето й, тежестта на тялото му върху гърдите й — това чувства в мрака зад клепачите си. После той прониква в нея и всеки тласък разкъсва младостта й на парченца. Болката е като нож, забит в нежната кожа между пръстите на краката й, само че не е там, а някъде по-близо до сърцето и ума й.
	Моримото се задъхва от усилието, грухти като глиган. Хана го рисува в съзнанието си точно такъв: черната свиня от Чеджу, която живее до нужника зад къщата им и се храни с човешки изпражнения. Задържа този образ в главата си, за да не си представя какво прави той в действителност, макар да усеща всеки тласък като изгаряща болка в най-съкровената си същност. Грухтенето се засилва, изведнъж той потреперва и притихва. После се отпуска върху нея, притиска гърдите й, притиска тялото й в твърдия дюшек и тя едва си поема дъх.
	Когато Моримото най-сетне става, Хана се обръща гърбом към него, свива се на топка около болката си. Чува звуците от обличането му: шумоленето на панталона, пъхането на кожения колан в гайките, тропота на ботушите по пода.
	— Кървиш — казва той.
	Хана се извърта и го поглежда. Моримото сочи между краката й. Тя се претъркулва на другата страна и забелязва малко кърваво петно на чаршафа. По гърба й полазват тръпки. В ума й проблясва мисълта, че може да умре. Държи коленете си здраво долепени. Той й се усмихва и заявява:
	— Беше точно както се надявах. Сега вече си жена. — Изглежда искрено доволен. — Избърши се. После може да се върнеш при останалите.
	Подхвърля й носна кърпа и излиза от каютата. Кърпата за миг полита във въздуха и пада като нежно венчелистче върху корема на Хана.


>	Еми

	_Остров Чеджу, декември 2011 година_
	Таксито закъснява. Еми седи върху куфара си край пътя с чаша горещ чай от женшен, който топли дланите й. Оглежда внимателно всяко приближаващо превозно средство за издайническата светлинка на покрива, но минават само коли на хора, които отиват на работа или водят децата си на училище. Някои шофьори й махат, а един натиска клаксона и я стряска. Горещият чай се разлива върху розовия й панталон. Тя бърше увеличаващото се петно с облечената си в ръкавица ръка, не обръща внимание на паренето върху бедрото си.
	Еми успява да гостува на децата си само веднъж годишно. Като по-млада ги посещаваше два пъти, но никога по-често. Отношенията им не са много близки. По-лесно й е да ги вижда в съзнанието си, отколкото на живо. Така и не се върнаха на острова, дойдоха само за погребението на баща си. Когато той почина, бяха вече възрастни, ала връщането в родния им дом сякаш отново ги превърна в деца. Стояха сковано до нея и не криеха сълзите си, дъщерята повече от сина й. Останаха само три дни, после отлетяха за Сеул. На летището отново се превърнаха в предишните зрели хора, и двамата в черно облекло, и не я погледнаха в очите, когато се сбогуваха с нея. Може би и те като Еми бяха решили, че е по-добре да я виждат в съзнанието си, отколкото на живо.
	Обикновено взема ферибота. Надолу по пътя има автобусна спирка, която не е далеч, и тя стига до нея пеша. Автобусът отива до пристанище в другия край на острова, по-близо до континента, откъдето всеки ден има ферибот до Пусан. Когато има безплатен автобус до Сеул, Еми пътува цяла нощ и пристига рано сутринта, но сега това пътуване е твърде уморително. Вече няма сили да прекосява страната така и да гледа как покрай нея се плъзгат дървета и планини. Костите я болят, понякога забравя разни неща, този път обаче ще лети и се надява, че облаците няма да закрият гледката към сушата.
	Пак усеща стягане в гърдите и притваря очи. _Не го мисли_, нарежда си мълчаливо. _Това е просто летище. Ще летиш само този път. Дотам и обратно, и никога повече._ На връщане вече ще позволи на спомена да завладее ума й. Докосва гърдите си, надява се болката да я отпусне и през цялото време се чуди дали този път ще успее да се прибере у дома. По полегатото шосе се изкачва кола и Еми отваря очи. На покрива й има светлинка и тя става, за да махне на таксито.
	— Извинявай, че закъснях, майко — извинява се шофьорът, докато бърза да й помогне с багажа. — Шосетата са хлъзгави и имаше катастрофа. Ще минем покрай нея на път за летището.
	Еми поглежда часовника си.
	— Не се безпокойте. Имаме достатъчно време — успокоява я той и вкарва куфара й в багажника.
	Еми не отговаря. Прибира празната чаша в дамската си чанта. Шофьорът й помага да се настани на задната седалка и захлопва вратата, после изтичва напред и сяда на шофьорското място. В бързината прави прекалено остър завой и колата едва не хлътва в канавката. Еми се вкопчва в дръжката на вратата и се приготвя за удара, но гумите зацепват и таксито остава на пътя. Тя не казва нищо. Не е разумно да подхващаш разговор със слаб шофьор.
	Когато стигат до мястото на катастрофата, шосето все още се разчиства. Колите чакат отстрани, водачите им протягат вратове да зърнат щетите. Един мъж стои на банкета и ридае. Целият трепери и подгъвът на увитото около тялото му бледосиньо одеяло се дипли на конвулсивни вълни. Скелетът на изгорял хюндай е килнат на една страна. Влекач го приближава бавно на заден ход. Еми забелязва на тревата кукла Мики Маус. Зърва червени шорти сред крехките кафяви стръкчета и отмества поглед.
	— Нали ви казах, че има тежка катастрофа. Никога не закъснявам — обажда се шофьорът, без да откъсва очи от мъжа в синьото одеяло.
	Продължава да се взира в него в огледалото за обратно виждане дълго след като са го подминали. Еми би искала шофьорът да си гледа пътя; бои се да не изпусне самолета.
	Той вижда в огледалото, че тя го наблюдава, прокашля се и най-сетне насочва вниманието си към шосето. Изпреварва две по-бавни коли и скоро излизат най-отпред в автомобилния поток, движат се с добра скорост. Еми не може да прогони от мислите си куклата, която лежеше безжизнена на тревата, раменете на ридаещия мъж, кървавочервения цвят на онези шорти. С всяка фибра на тялото си усеща, че нещо ценно си е отишло безвъзвратно.

	* * *

	На международното летище „Чеджу“ Еми качва куфара си на количката за багаж и следва табелите до Корейските авиолинии. Не позволява на мислите си да се отплесват. Държи ги изкъсо, като чете табелите, указващи пътя до гишетата за чекиране, залата за проверка на пътниците и багажа, изхода за полета и накрая тунела към самолета, който ще я откара в Сеул.
	Щом самолетът се издига в небето, Еми си отдъхва. Отдава се на мисли как ще види децата си в Сеул. Синът й ще я посрещне на международното летище „Гимпо“, макар да му е казала, че няма нищо против да пътува с метрото до апартамента на дъщеря си. Той обаче ще наеме кола и ще я посрещне в залата за пристигащи.
	— Вече си стара да се возиш сама в метрото — каза й по телефона, когато тя възрази.
	— Стара съм да поседя трийсет минути във влака?
	— Може да се объркаш и да се изгубиш — отвърна той и тя разбра, че въпросът е решен.
	Стюардесата обявява, че полетът до Сеул е малко повече от час, затова веднага ще започнат с бордните продажби.
	Няколко дни преди полета Еми помоли Джин-Хи да я откара до града, за да накупи подаръци, но Джин-Хи й даде по-добър съвет.
	— В каталога в самолета има много хубави неща. Няма нужда да пазаруваш в града. Просто ги купи на борда. Хем така няма да ги носиш. Кракът ти… — отбеляза Джин-Хи и посочи сакатия й крак.
	— Искам хубави подаръци, не някакви боклуци — каза Еми.
	— Не са боклуци. Можеш да купиш „Шанел №5“! На това боклук ли му викаш? — Джин-Хи поклати глава.
	Еми натиска копчето и чака стюардесата да дойде за поръчката й.
	Синът й обича уиски, затова му взема бутилка „Джак Даниълс“. Снаха й и внукът й обичат шоколадови бонбони, така че избира две кутии с трюфели асорти. За дъщеря си се спира на голямо шише „Шанел №5“. Тя не е омъжена и няма деца, затова пък има куче. В детския раздел на каталога Еми намира плюшена котка, не може да измисли по-подходяща играчка за куче.
	Капитанът приземява рязко самолета. Пътниците се разпищяват от изненада и уплаха, после салонът се изпълва със смутен смях. Еми изчаква повечето пасажери да слязат, изправя се и взема покупките си от багажното отделение. В последния момент покрай нея припряно минава млада жена, торбата се изплъзва от ръцете на Еми и я удря по челото.
	— Извинявай, майко! — извиква младата дама през рамо, но не спира.
	Еми разтърква челото си. Бутилката уиски е по-тежка, отколкото е предполагала. Безпокои се, че ще излезе синина. Един стюард й се притичва на помощ.
	— Добре ли сте? Да ви донеса ли лед? — пита я той.
	— Не, благодаря ви — отвръща Еми и се засмива. — Трябваше да съм по-бърза.
	— Сигурна ли сте? Май ви удари доста силно…
	Той се взира в лицето й, сякаш търси следи от кръв. Еми се притеснява от погледа му, взема дамската си чанта и торбата с подаръците.
	— Не се безпокойте, само малка синина. Била съм и по-зле — уверява го тя и закуцуква по пътеката между седалките.
	Еми пази спомени за много неща, далеч по-лоши от удар с бутилка уиски по главата. Войнишки ботуш. Образът се появява толкова внезапно, че тя потръпва. Спира, за да се успокои и да си поеме дъх. Боейки се, че някой ще забележи смущението й, изправя гръб и се насочва към изхода.
	— Благодаря ви, че пътувахте с Корейските авиолинии — покланя й се капитанът на самолета, когато на излизане минава покрай него.
	Застанал е до хубавата стюардеса, която взе поръчката й за подаръците. Копчетата на капитанската му униформа блестят като нови и Еми се запитва дали това не е първият самостоятелен полет на младия пилот.
	В залата за пристигащи забелязва сина си, който стърчи с една глава над дамите, скупчени около него. Еми е поразена от големия брой чакащи жени. Зачудва се дали в Сеул няма някакво специално събитие, но изведнъж си спомня защо тя самата е тук и се укорява, задето го е забравила. Приближава до сина си и забелязва, че е притеснен.
	— Какво се е случило? Да не си удари главата? — пита я и се взира в лицето й.
	Като бърчи чело по този начин, изглежда по-възрастен от своите шейсет и една години. Когато беше малък, Еми изглаждаше бръчките му с ръка и го предупреждаваше, че ще остарее много бързо, ако все така се тревожи. Сега потиска порива си да го погали по лицето със сбръчканата си длан.
	— Стана случайно. Едно момиче бързаше, това е всичко. Няма причини за тревога. Имаш уморен вид — отбелязва тя.
	— Уморен съм. Днес трябваше да отида на работа в четири сутринта, за да удължа обедната си почивка и да те взема от летището.
	Побутва я пред себе си към смутено момче, застанало малко встрани от тълпата. Еми се усмихва и забързва към внука си с разтворени ръце.
	— Колко си пораснал, по-висок си от мен!
	Той се изчервява, когато го прегръща силно и го задържа в обятията си. А когато най-сетне го пуска, трябва да вдигне глава, за да види лицето му.
	— Купих ти нещо. — Еми бърка в торбата с подаръците и изважда кутия бонбони.
	— Не сега, мамо. Първо да отидем при колата. Платил съм за един час паркинг.
	Синът й води, а внукът й го следва, без да възразява.
	Еми се удивлява на новопридобитата сдържаност на внука си. Преди година щеше да изпадне в истерия, ако баща му попречеше да си вземе подаръка. Момчето беше дар божи, тъй като снаха й зачена чак след четирийсетте, и бе разглезено до немай-къде. Еми бе прекарала много безсънни нощи в тревоги за бъдещето му, но като го гледа сега, сърцето й е спокойно. Той е стеснителен, послушен и мил. Носи куфара й не само заради нея, а и заради възрастния си баща. Едва на дванайсет е. Колко много се е променил само за година!
	Еми следва сина си до паркинга, поглежда назад към внука си, радва се на зрелостта му. Припомня си какъв бе синът й на неговата възраст. Не беше толкова висок, колкото внука й. Може би е заради цялата тази западняшка храна, която яде. Пита се дали е било добре да му купи бонбони, но решава, че малко шоколад няма да навреди на растящо момче.
	Еми си припомня и кога за пръв път опита шоколад. Беше след раждането на дъщеря й. Съпругът й донесе вкъщи десертче и го разчупи на малки квадратчета, за нея и сина й. Беше като храна за богове. Така и не забрави първата хапка. Как само се топеше върху езика й. И как тя посегна за второ квадратче, че и за трето, да не би съпругът й да размисли и да прибере десертчето. Но той не го направи. Просто седеше и я гледаше как яде шоколада. Тогава за първи път тя си помисли, че може би го беше грижа за нея. Сякаш му беше приятно да я гледа как се наслаждава на лакомството. Недоумяваше защо той не хапна нито парченце — явно знаеше колко е вкусен — но не му каза нищо. Обикновено говореше с него само когато се налагаше. Затова бракът им продължи толкова дълго. Беше лишен от любов, но оцеля, понеже тя винаги си държеше езика зад зъбите.
	— Ето я колата — казва синът й и й отваря вратата.
	Еми се настанява на мястото до шофьора и сещайки се за шоколадовите бонбони, бръква в торбата, за да подаде кутията на внука си. Той се усмихва широко, разкъсва целофанената обвивка и отваря кутията с нетърпението, на което се е надявала. Пъха в устата си един от шоколадовите трюфели, изчервява се и срамежливо предлага и на нея.
	— Не, не, всичките са за теб! Приятно ми е да те гледам как си хапваш. Хайде, вземи си още един.


>	Хана

	_Корея, лятото на 1943 година_
	Отначало Хана не помръдва. Слабините й пламтят. Плаши я усещането за мокрота между краката. Дали няма да умре от кръвоизлив? Сяда бавно на койката, но се страхува да погледне надолу и да види какво й е сторил. Поема си дъх през болката, бавно го изпуска през ноздрите си.
	Когато успокоява дишането си, поглежда надолу. Първо вижда кръвта, после обаче забелязва, че е смесена с гъста течност, която капе от нея. Това усеща тя, а не кръвта. Значи, няма да умре.
	Избърсва се между краката с носната кърпа. Всяко докосване до кожата пробужда нов сензор за болка в мозъка й. Това е изнасилване, точно както го описа майка й. Хана затваря очи, иска й се да не го знаеше, иска й се това да е кошмар, от който скоро ще се събуди.
	Топката на металната врата се завърта със скърцане и тя бързо придърпва нагоре смъкнатото си памучно бельо и найлоновите чорапи. Въпреки че я боли, събира колене и цялата се напряга в очакване на ново посегателство.
	— Побързай, стаята ни трябва! — казва войникът и я отвежда обратно в малката каюта при останалите момичета и жени.
	Хана минава през любопитните погледи и си пробива път до дъното на каютата. Отпуска се на пода с лице към стената, за да не ги гледа. Усеща, че я наблюдават, но й е все едно. На излизане войниците вземат още две момичета и заключват вратата след себе си.
	Скоро сред жените се надига шепот от загрижени гласове, питат какво правят войниците. Някои от гласовете са насочени директно към Хана, искат да знаят какво й се е случило, други обаче са просто стенания, издавани от жените, които са наясно какво става и се боят, че всички ги очаква същата участ. Нечий юмрук заблъсква по пода. Кабината се умълчава.
	Хана закрива лицето си с ръце. Бои се, че още щом я погледнат, жените ще разберат какво й се е случило. Внезапно й се доплаква. Задържа дъха си колкото може по-дълго, като се фокусира единствено върху потребността да диша и волята да не се предава. Когато желанието да заплаче отминава, отново започва да диша нормално, поемайки жадно глътки въздух.
	Нежната кожа между краката й още пламти. Старае се да не обръща внимание на болката, но в съзнанието й нахлува гледката на голите крака на Моримото и други части от тялото му, за които не желае да си спомня.
	Затваря очи и притиска клепачите си с ръце, докато под пръстите й се появяват бели мълнии и изтласкват картината. Когато очните й ябълки са напът да експлодират, някакво момиче прошепва в ухото й:
	— Къде те отведоха?
	Хана трепва и поглежда към нея. Отначало зрението й е замъглено, минава известно време, преди да разпознае малката от остров Чеджу. Много е слабичка и роклята й виси като на закачалка. Хана изтръпва при мисълта, че Моримото или някой от войниците може да й причини каквото й стори той.
	— Гледай да стоиш по-назад — съветва я тя. — Ако не те забележат, ще си в безопасност.
	— Няма ли да ми кажеш?
	— По-добре никога да не разбереш.
	Вратата се отваря, преди малката да каже още нещо. Двете момичета се връщат в каютата и вратата се затваря, без войниците да отведат друга от тях. Светлината над главите им изгасва и те потъват в тъмнина.
	Подобно на добичета, момичетата се приготвят за сън, лягат и заспиват. Подсмърчания и леко похъркване изпълват каютата. Хана и малката лежат една до друга; тя пъха ръка под нейната.
	— Така ще се събудиш, ако дойдат за мен, пък аз ще се събудя, ако се върнат за теб.
	Думите й трогват Хана с простотата си. Момичето се опитва да се предпази по единствения му познат начин — като поне разбере кога да се страхува. Не иска да е заспала, когато се случат ужасните неща. Иска да види войниците, когато дойдат, макар да знае, че е безпомощна. Тук всички са безпомощни.
	— Името ми е Норико, но мама ме нарича Санг-Су — прошепва в косата на Хана.
	Дъхът затопля врата й. Тя не отговаря. Опитва се, но сякаш някой е запечатал устните й, за да не издадат болката от случилото се с нея. Вкъщи майката на Санг-Су я нарича с истинското й корейско име. Като толкова много корейци, асимилирани насила, и семейството на Санг-Су продължава да говори корейски в дома си, а използва наложения му японски само навън. Хана винаги е била благодарна, че е получила името си от съобразителна майка. На корейски „хана“ означава „една“, или в нейния случай „първородна“, но на японски означава и „цвете“. Затова не се налага да променя името си на улицата или у дома. Нито сестричката й, нито Санг-Су са такива късметлийки.
	— Лека нощ, голяма сестро.
	В тъмнината гласът на Санг-Су прозвучава като гласа на собствената й сестра. Хана внезапно се срива под тежестта на пленничеството си. Сестричката й е толкова далеч. Всеки миг, прекаран на този ферибот, я отдалечава все повече от нея. Мъничка длан се плъзва в нейната и Хана я стисва здраво.

	* * *

	Хана се събужда внезапно. В каютата е още тъмно, но под вратата прониква слаба светлинка и огрява спящите сенки на пода. Тя внимателно издърпва ръката си от тази на Санг-Су и сяда. Трябва да отиде до тоалетната, но няма представа как да го направи. Пикочният й мехур е пълен и заплашва да се пръсне.
	— Ходи ми се по нужда — прошепва Хана на всички в каютата. Отначало никой не отговаря. Няколко тела се завъртат и променят положението си. След като не получава отговор, тя повтаря думите си малко по-високо.
	— Шшт, глупачке! — чува се глас в тъмнината.
	— Извинете, трябва да…
	— Знам, чух те и първия път — срязва я жената. — Не усещаш ли миризмата? На всички ни се ходи по нужда.
	Хана се свива от острия отговор. Вдишва бавно. Нищо. Не може да подуши нищо. Да не е станало нещо с носа й?
	— Нищо не помирисвам.
	— Защото вони на одеколон. Не може да усети нищо заради миризмата на мъж — казва друг глас в мрака.
	— Да, и аз я подушвам. Сигурно е излял цяло шише на главата си.
	Думите им я жегват и кожата й пламва. Хана повдига якичката на роклята към носа си и вдишва. Наистина мирише на него. Той е в дрехите й. Идва й да ги смъкне и да ги разкъса на парчета, но в главата й проехтяват думите му: „Това ли искаш, дни наред да пътуваш във влак, пълен с войници, и нищо да не прикрива красивото ти тяло?“.
	Вместо да изтърка миризмата му от себе си, Хана освобождава мехура си, не я е грижа, че смърди на клозет. Санг-Су сигурно се е събудила, докато са разговаряли, защото пак пъхва ръка под тази на Хана, без да каже и дума за това, че се е напикала. Мълчанието й успокоява Хана и тя обхваща с длан ръката й. Лежат заедно, една до друга в киселата локва, направена от Хана, и скоро отново заспиват.
	Силен удар по металната врата стряска всички в каютата. Няколко момичета изпискват от изненада. Лампата над главите им светва отново, залива ги зеленикава светлина. Влизат четирима войници. Тримата издърпват по едно момиче. В кабината се разнасят протестни викове, но нищо не може да спре настървените войници. Последният поглежда към Хана и заобикаляйки телата, се насочва към нея. Посяга да я вдигне, но се отдръпва рязко и запушва носа си.
	— Напикала се е! — извиква на останалите войници и я изритва с отвращение. — Вие, корейците, сте животни! — Очите му попадат на Санг-Су. — И ти ще свършиш работа — казва и я хваща за китката, издърпва я нагоре през Хана.
	— Тя е още дете. Вземете мен! — умолява Хана, изправя се и среща очите на войника.
	Санг-Су поглежда към Хана с тъжни очи.
	— Не се тревожи, голяма сестро, всичко ще бъде наред, точно както при теб.
	Гласът й трепери, но е смел. Думите й късат сърцето на Хана.
	Цялата каюта наблюдава сцената; в следващите секунди всички затаяват дъх. Сякаш очакват слънцето да падне от небето и да изпепели Хана. Противопоставила се е на японски войник. Всички знаят колко е опасно. Секундите се точат и напрежението се сгъстява. Коленете на Хана омекват и тя се бои, че ще я предадат. После, докато се усети, други момичета, от по-големите, а също и жените, предлагат да заемат мястото на Санг-Су.
	Гласовете им отекват в малкото пространство като крясъци на морски птици, всяка предлага тялото си, за да предпази малката. Някои от по-силните момичета се опитват да освободят ръката на Санг-Су и да убедят войника да вземе тях, но той е непоколебим. Без предупреждение удря една от жените в корема. Тя се превива, мъчи се да си поеме въздух.
	— Следващата, която си отвори устата, ще получи същото — предупреждава той, извива ръката на Санг-Су зад гърба й и я извежда от каютата.
	Металната врата се захлопва с такава категоричност, че мракът, настъпил, след като загасяват осветлението, прилича на наказание. Приглушени ридания изпълват тъмнината, оплакват невръстното момиче — избрано, защото Хана се е напикала.


	Фериботът акостира на континента и Хана не може да овладее тревогата си. Войникът така и не е върнал Санг-Су в каютата. Другите три момичета се прибират едно по едно, но най-малкото, момичето, което всички предлагаха да сменят, още липсва. Хана отчаяно иска да узнае какво се е случило със Санг-Су, но когато войниците се появяват и нареждат на всички да излязат от каютата, държи устата си затворена.
	С натежали крака върви подир останалите, когато ги свалят от ферибота и ги повеждат към колона от военни камиони. Очите й оглеждат лицата на момичетата, покрай които минава, с надеждата да открият познатите, изпълнени с ужас кафяви очи на Санг-Су. Камионите ги откарват до близка жп гара, където качват Хана и още едно момиче във влак. Стъклата на купето са облепени с вестници и после боядисани в черно, така че не могат да виждат през тях. Хана пита шепнешком другото момиче дали е виждало Санг-Су и я описва. Момичето клати глава. Не е от нейната каюта във ферибота. Била в друга с още четирийсет момичета, които уж отивали в Токио да работят във фабрика за униформи. По някаква причина я отделили от групата и я натикали в този влак. Не знае защо.
	На възрастта на Хана е, може би около година по-голяма, и привлекателна, майка й би я нарекла кръглолика, с бяла кожа и розови устни. Зъбите й са почти равни, не стърчат, и има по-големи очи от тези на повечето корейки. Всички момчета в селото на Хана биха се влюбили в нея.
	— Взеха ли те от каютата? — пита я тихо Хана.
	— Не. Не взеха никоя от нас. Защо, теб взеха ли те?
	Момичето изглежда изплашено.
	— Да, и приятелката ми, малката Санг-Су. Но изобщо не я върнаха.
	— Защо те взеха? — пита предпазливо момичето, очите й се стрелкат из вагона, сякаш някой може да ги чуе.
	Хана не изрича думата на глас. Момичето е по-голямо от нея и със сигурност знае значението й, но въпреки това тя не събира кураж да я каже. Извръща се и се отпуска в седалката. Седи и се тревожи за Санг-Су, укорява се, задето се е напикала, но изпитва и облекчение, че го е направила — и се мрази за това.
	Влакът потегля бавно от гарата и вратите на купето се отварят. Влизат двама войници, единият влачи със себе си Санг-Су. Хана веднага се отмества, за да й направи място до себе си. Лицето е бледо, а долната устна — подута. В едното ъгълче е засъхнала тънка струйка кръв. Вратът на Санг-Су е целият в синини, момичето трепери неудържимо. Роклята й е разкъсана и прихваната с безопасни игли. Хана допира нежно рамото си до нейното и малката изхлипва жаловито. Сетне, без да продума, взема ръката на Санг-Су в своята. Оцеляла е, мисли си, ала радостта й е помрачена от състоянието на клетото момиче.
	Единият войник сяда срещу тях, близо до другото момиче. Настъпвайки Хана по краката, вторият се настанява между нея и прозореца. Тя е твърде уплашена, за да го погледне в лицето, но когато влакът набира скорост и затраква по релсите, разбира кой е. Разпознава одеколона му. Изтръпва при мисълта, че седи до нея, и поглежда плахо към ръката му. Моримото попипва подгъва на роклята й, играе си с него, както котка се забавлява с уловената мишка, удря по пода с опашка и не позволява на плячката си да избяга, като дори не си прави труда да я погледне в очите.
	През цялото пътуване японецът не спира да пуши, димът от цигарите изпълва купето им. Пръстите му току докосват подгъва на роклята й, закачат се с нея, но очите му не я поглеждат. Сърцето й се блъска в гърдите, хаотични удари, които я карат да се бори за въздух. Старае се да не мърда, освен когато пръстите му се приближават прекалено много и заплашват да докоснат кожата й, тогава много бавно отдръпва крака си от него.
	Влакът пътува през нощта и скоро всички в малкото купе, освен Хана задрямват. В тялото й са натрупани гняв и срам, които се излъчват на горещи вълни към войника до нея. Той я открадна от дома й край морето, от всичко, което познава и обича, и после я изнасили. Мисли единствено как да го убие в съня му. С времето тази идея става все по-натрапчива. Тя се обръща бавно към Моримото. Дали не е изнасилил и Санг-Су? Поглежда към другия войник, който седи срещу нея. И двамата ли я бяха наранили? Отново се обръща към Моримото. Гърдите му се надигат при всяко дълбоко поемане на въздух и Хана си представя как сърцето му бие под копчетата на униформата. На кръста му зърва пистолет, прибран на безопасно място в кобура. Дали ще успее да измъкне оръжието му, без да го разбуди? Втренчва се в черния пистолет, който едва се подава от кожения кобур. Представя си как ще го усети в ръцете си, когато го насочи към сърцето му. Дали ще е тежък? Дали може просто да дръпне спусъка, или преди това трябва да направи и нещо друго? Би ли могла наистина да застреля японеца? Не, решава накрая, но би могла да го наръга. Мисълта й допада, действа й успокояващо.
	Знае как да борави с нож. Гмурка се с такъв всеки ден, за да реже абалони от рифа, да събира морски водорасли и дори да отваря по някоя и друга стрида, останала след японските рибарски лодки. Ще издълбае сърцето му, все едно е перла, сгушена дълбоко в месото на стрида. От тази мисъл гръбнакът й настръхва, по прешлените й заиграват пръстите на отмъщението. Представя си как промушва Моримото в гърдите, изненадата на лицето му. Гневът бушува във вените й. А после, мисли си, двете със Санг-Су могат да избягат от купето, да се скрият във влака или да скочат през някой отворен прозорец и да се спасят. Как й се иска да имаше нож, за да осъществи намерението си.
	Моримото се размърдва в съня си, стряска я. Хана трепва и неволно побутва заспалата до нея Санг-Су. Озадачена от хладната й кожа, забелязва, че Санг-Су е спряла да трепери. Попипва с длан челото на момичето. Студено е на допир. Устните й са побелели. Като сподавя надигащата се в гърдите паника, Хана навежда глава, допира ухо до устата на Санг-Су, за да долови дъха й. Нищо.
	Тя усеща как в гърлото й засяда буца. В паниката си започва да се дави. Шумът разбужда останалите в купето.
	— Какво става? — пита я Моримото. — Какво ти има?
	Изправя се и завърта Хана към себе си. Тя продължава да се държи за гърлото и да се дави. Той казва нещо, неразбираеми думи, и Хана просто посочва неподвижното тяло на Санг-Су. Моримото проследява пръста й и поглежда към малката. Пуска Хана, очите му са приковани върху дребничкото момиче, което в цялата тази суматоха седи, без да помръдне. Дълго остава безмълвен. После момичето срещу него изкрещява:
	— Тя е мъртва! Мъртва е!
	Пищи отново и отново. Ужасът изкривява лицето й и вече не е красива.
	В коридора пред купето се разнася тропот на ботуши. Вратата се отваря с плъзгане и се появяват две питащи лица. Моримото най-сетне проговаря.
	— Тази тук е мъртва. Занесете я отзад и я заровете на следващата гара.
	— Да я заровим? — повтаря един от войниците.
	— Да, заровете я. Сложете я при останалите.
	— Слушам, господин ефрейтор!
	Двамата мъже вдигат тялото на Санг-Су, все едно е чувал с ориз, и я изнасят от купето. Вратата се затваря с плъзгане и Моримото заспива отново, сякаш нищо не се е случило. Докато го гледа невярващо, Хана си припомня думите му. Той каза „другите“. Колко още мъртви момичета има във влака?
	Мисълта как ще изхвърлят крехкото телце на Санг-Су й идва в повече и Хана се разплаква. Отдавна сдържа страха и мъката си — и вината си. Сега не може да спре да хлипа; като че ли невидим юмрук изтръгва звуците от стомаха й. Никой не я кара да млъкне. Моримото захърква.
	Момичето, което седи срещу Хана, от време на време я потупва по коляното и подсмърча, само тя в малкото купе реагира на смъртта на Санг-Су. Безучастни остават боядисаните в черно вестници на прозорците или полюшващата се лампа над главите им. Както и стените, които вибрират от движението на влака, или дълбоко заспалите войници.
	Някъде извън този влак, който се вие през непознати земи, далеч отвъд морето, на своя малък остров родителите на Санг-Су също са в неведение за смъртта й. Може би спят в дома си, сънуват скорошното й завръщане, въпреки всичко се надяват, че някой ден ще я видят отново, че времето ще им я върне. Хана си ги представя как чакат дъщеря си, която никога няма да се върне, защото е мъртва само броени дни, след като са им я отнели. Ще се чудят какво й се е случило цяла вечност и никога няма да разберат колко бързо ги е напуснала.
	Минават два дни, преди влакът да пристигне на следващата гара. Войниците заравят Санг-Су в неотбелязан гроб до релсите заедно с още четири трупа. Нареждат на момичетата да гледат, за да видят какво ще сполети онези, които не се подчиняват на заповедите. Мъртвите са увити в чаршафи, но Хана знае кое е тялото на Санг-Су, защото то е най-дребното, най-незначителното. Ето как я виждат войниците, как виждат всички момичета.
	Моримото казва, че е порязала крака си и е починала от инфекция, но Хана знае истината. Щом мъката й се уталожва, забелязва кръвта на седалката. Просмукала се е в кожата и се сцежда на браздулици към пода. Санг-Су е кървяла до смърт. Беше твърде малка, твърде крехка, за да понесе подобно мъчение. Колко ли мъже я бяха изнасилили?
	Без да иска, Хана сравнява Санг-Су с малката си сестра, Емико. Ако не беше тръгнала с Моримото, той щеше да вземе сестричката й. Мисълта, че и тя би могла да има същата участ като Санг-Су, да умре от ужасна смърт толкова далеч от дома си, я задушава. Струва й се, че повече няма да може да си поеме дъх и ще умре. Но не, успява; ще живее.
	На нейния остров щяха да извършат погребална церемония и да призоват боговете да направляват духа на Санг-Су по пътя към предците й. Хана нито знае кои са предците на момичето, нито нещо друго за нея, освен че е от остров Чеджу и че японското й име е Норико. Санг-Су, Норико, малка сестричка. Ала знае, че никога няма да я забрави.
	Затваря очи и пожелава на духа на Санг-Су успешно завръщане у дома, пожелава му да намери покой след тази болезнена смърт, а на себе си пожелава той да не населява сънищата й и да не дири разплата от момичето, което трябваше да отведат вместо Санг-Су.
	Към тях в купето се присъединяват две нови момичета и влакът скоро пак потегля на път. Хана с всички сили се мъчи да откъсне мислите си от Санг-Су. Вместо това си представя сестричката си, как е в безопасност у дома, където копнее да бъде и тя. Поне е спасила едно момиче от войниците. Беше се прицелила твърде високо, въобразявайки си, че би могла да спаси две.
	Хана задържа образа на Еми в главата си, за да не си спомня бледата кожа на Санг-Су. Представя си как се гмурка в морето, за да не усеща студа в пръстите си. Мисли си за черните водорасли, които се поклащат от течението, и за километрите дълбока синя вода, за да не вижда червеното, цвета на смъртта. Когато най-сетне заспива, сънува близките си — как плуват на дъното на тъмен океан, но на моменти не е сигурна дали плуват, или просто се полюшват от течението, с безжизнени очи и студена кожа, а водата се вихри около тях.


>	Еми

	_Сеул, декември 2011 година_
	Дъщерята на Еми, Юн-Уи, живее близо до женския университет Юа в Сеул. Преди петнайсет години Еми й помогна с началната вноска за малкия едностаен апартамент. Изглеждаше добра инвестиция, затова Еми продаде семейната къща край мандариновата горичка и се премести в бараката до пътя. Юн-Уи е професор по корейска литература в университета и се справя добре. Всеки път, когато се видят, предлага да й върне парите, но Еми не иска да ги приеме. Посреща нуждите си с това, което вади от морето. Днес на гости е дошла приятелката на Юн-Уи. Седнала е до масичката за кафе и храни кучето, използвайки пръчици за ядене.
	— Помниш Лейн, нали? Тя е професор по антропология в университета.
	Юн-Уи представя приятелката си при всяко идване на Еми. На нея й се вижда странно, че Лейн винаги е тук, винаги се занимава с кучето и винаги изглежда толкова у дома си. Подозира, че е приятелка на дъщеря й много по-отдавна, отколкото я познава тя.
	— Здравейте, майко, изглеждате добре.
	— Здравей, Лейн — отвръща Еми.
	Лейн живее над десет години в Корея и е възприела повечето обичаи на страната. В Корея към никого не се обръщат по име; всички са майки, бащи, големи и малки сестри и братя, лели и чичовци или баби и дядовци. Дори чужденците. Ако Юн-Уи се беше омъжила и имаше деца — като повечето жени на нейната възраст, Лейн щеше да нарича Еми „баба“ вместо „майка“, но в дома на Юн-Уи няма деца, затова тя е просто „майка“. Дори синът й забравя и я нарича „майка“ вместо „баба“ в присъствието на внука й. Може би ако ги посещаваше по-често, ако полагаше усилия да участва повече в живота им, щеше да заслужи тази титла.
	Лейн говори безупречен корейски. Градският й акцент звучи изискано за американка. Мнозинството американци имат тежък акцент и дразнят ушите на Еми — например туристите, които посещават гмуркачките на остров Чеджу. Пристигат на групи, идват с таксита от летището, правят снимки на _хеньо_ с телефоните си и скъпите си цифрови фотоапарати. Малцина от тях имат смелостта да изпробват оскъдния си корейски с гмуркачките, които винаги посрещат с усмивка и кикот опитите им да разговарят. Джин-Хи си умира да я заприказва някой турист, но Еми се смущава.
	— Би трябвало да си им благодарна — каза веднъж Джин-Хи, когато Еми се оплака.
	— Зяпат ни, сякаш сме животни от зоологическата градина — отвърна Еми, без да погледне приятелката си.
	— Стига де, не е така! Освен това ни помагат да запазим препитанието си.
	Еми се засмя невярващо.
	— И как точно ни помагат да запазим препитанието си, когато ние сме тези, които вършат цялата работа?
	Джин-Хи потупа нежно Еми по рамото.
	— Когато се прибират в своите държави, те отнасят със себе си своето възхищение. Описват на приятелите си нашия начин на живот и им разказват как са се запознали с жени _хеньо_. Щом за нас се говори, значи, няма да изчезнем.
	Еми се вторачи в Джин-Хи, изумена от способността й винаги да вижда по-голямата картина. Дъщерята на Еми прекъсва мислите й.
	— Гладна ли си? Мога да ти приготвя нещо за обяд.
	— Не съм гладна, хапнах в самолета. Нося ти малко изсушена сепия и _кимбап_* — отвръща Еми, все още мислейки за приятелката си. Странно, но изведнъж й домъчнява за нея, нищо, че сега е в дома на дъщеря си.
	[* Една от най-популярните храни в Южна Корея: ориз, увит в листо от водорасло. — Б.пр.]
	— Къде е Хаюн? — пита я дъщеря й.
	— Трябваше да се върне на работа. Каза, че ще се видим на вечеря. Откара Юнг-Сук на баскетболна тренировка. — Еми вече се е затъжила за внука си. — Толкова се е източил.
	— Юнг-Сук иска да стане професионален баскетболист в Америка, нали, Лейн? — казва дъщеря й.
	После сяда до Еми на дивана, двете гледат как Лейн майсторски пъха топки ориз в лакомата уста на кучето.
	— Ако това момче продължи да расте със сегашната скорост, може и да успее — отбелязва Лейн. — Ще бъде корейският Яо Мин*.
	[* Китайски професионален баскетболист (р. 1981 г.), играл за „Хюстън Рокетс“ в Националната баскетболна асоциация на САЩ. — Б.пр.]
	Кучето излайва, двете приятелки се засмиват, а Еми май мярва как Лейн намига на дъщеря й.
	— О, майко, виж си само косата! — възкликва дъщеря й и отново насочва вниманието си към Еми. — Имаш нужда от студено къдрене. Нека да те заведа преди вечерята. Ще ходим в „Джънгсик“ и може да ти направят косата в някой близък салон.
	Дъщеря й я докосва по косата и Еми се засмива.
	— Не, не, нямам нужда от къдрене. Много съм стара за подобна суета.
	И отново се засмива.
	— Майко, никога не е късно да изглеждаш добре — обажда се Лейн и става да прибере чиниите от обяда си.
	Кучето излайва, изтичва при Еми и скача в скута й: бял минипудел с опашка като топче памук. Еми го погалва по пухкавата главица. После бръква в торбата си и изважда плюшената котка, която купи в самолета.
	— Може ли да му я дам? — пита, преди да му подхвърли котката.
	— Разбира се — отвръща Лейн. — О, колко е сладка! Виж, Юн-Уи!
	Дъщерята на Еми взема играчката и откъсва етикета.
	— Снежко, донеси я! Иди да я вземеш!
	Кучето се стрелва по коридора и открива котката, занася я обратно на Еми. Тя пак мята играчката през стаята, прави го отново и отново, докато накрая животинчето се уморява, отпуска се в краката й и дращи доволно плюшената глава на котката.

	* * *

	Миризмата на химикали от къдренето се разнася на вълни всеки път, щом Еми помръдне, затова тя гледа да седи колкото може по-неподвижно, докато вечерят в ресторанта. Той е твърде луксозен за нея, сега разбира защо дъщеря й държеше да я нагласи. Дори предложи да смени розовия си панталон с петното от зелен чай. Еми беше взела само два чифта за краткия престой в Сеул, затова обу черния, който възнамеряваше да носи на следващия ден. Беше си сложила и черен пуловер и дъщеря й не скри неодобрението си.
	— Мамо, не отиваш на погребение. Нямаш ли друг пуловер?
	Еми погледна към дрехите си. Не беше възнамерявала да е цялата в черно, но внезапно се почувства така, сякаш наистина отиваше на погребение. Тежестта в сърцето й стана непоносима и макар да не искаше, се разплака.
	— Мамо, извинявай. Не исках да те разстроя.
	— Не, не, не си виновна. Просто…
	Но Еми не намери думи, с които да обясни. Прие подадената й от Юн-Уи кърпичка и избърса сълзите си. Дъщеря й седеше мълчаливо пред нея, изглеждаше засрамена.
	— Не е заради нещо, казано от теб — успокои я Еми, когато се съвзе. — Хайде, да вървим да ме разкрасите! — Улови Юн-Уи за ръка и я поведе към куфара си. — Какво да си облека за вечерята?
	Юн-Уи се засмя и прегледа скромния гардероб на майка си. Накрая се спряха на кремав пуловер, който дъщеря й беше окачила в своя дрешник. Ръкавите бяха въздълги, затова Юн-Уи обърна маншетите и това напомни на Еми за собствената й майка. Винаги си беше мислила, че Юн-Уи прилича повече на съпруга й, но сега, оставяйки се във вещите ръце на дъщеря си, Еми видя, че я гледа лицето на майка й. Това повдигна духа й достатъчно, за да се усмихне, докато се взираше в огледалото на фризьорския салон с прясно накъдрена коса.
	Келнерът носи чая и оставя таблата пред Еми. Налива горещата течност в керамичните чаши, а Юн-Уи ги подава на всички на масата. Еми е заобиколена от лицата на семейството си, снаха си и Лейн. Остарели са повече, отколкото си ги е представяла у дома. Синът й би трябвало вече да е дядо, а дъщеря й — баба. Внукът би трябвало да й е правнук. Всички разговарят и се смеят, и си поръчват храна. Лейн разказва за последната си публикация за увеличения брой обезобразявания на женски гениталии на Запад и обяснява, че сега повече жени могат да изразят открито мнението си, защото има интернет. Снаха й се суети около внука й, оправя якичката на ризата му. Синът й си поръчва уиски след уиски, чисто. Еми ту слуша, ту не, докато внезапно всички млъкват и поглеждат към нея.
	— Чу ли ме? — казва синът й.
	Тя поклаща глава.
	— Попитах те какви са плановете ти за утре?
	— Утре ли? — повтаря Еми и не може да се сети защо е дошла.
	Ресторантът изглежда необичайно притихнал. Внукът й се изчервява, сякаш се срамува от нея.
	— Да, утре — казва Юн-Уи и погалва Еми по ръката. — С Лейн искаме да дойдем с теб.
	Еми се чувства объркана. Парите от косата й са я замаяли. Твърде много очи са вперени в нея. Има нужда от чист въздух. Понечва да се изправи, дъщеря й също става. Еми се обляга на нея и влачейки крака си, излиза навън в студената нощ. Колите профучават под ярките градски светлини, които проблясват и бръмчат по всички сгради. Еми изпитва носталгия по тишината на самотната си барака, грохота на океанските вълни и сърдечния смях на приятелките си гмуркачки.
	— Не исках да летя — обяснява на дъщеря си. — Но трябваше. — Докосва синината над окото си.
	Юн-Уи не отговаря, ала ръката й обгръща по-плътно майчините рамене. Застанали една до друга, двете гледат как градът лети покрай тях в лъскави вносни коли, а по тротоарите потракват дизайнерски токчета. Еми се замисля за земята далеч под тях, докато излитаха. Черната писта беше обрамчена с изсъхнали кафяви стръкове зимна трева и Еми не можеше да спре да си мисли какво лежи под настилката, заровено там преди много години. _Кой, не какво._ От земята я гледаха много лица, докато летеше над главите им. Еми не иска да си ги спомня. Отърсва се от празните им погледи, позволява на градския шум да я разсее. Умът й бърза да се върне към проблясващите светлини и спокойствието, с което я дарява допирът до ръката на дъщеря й.

	* * *

	Еми се събужда посред нощ. Чула е някакъв шум или глас; струва й се, че някой е извикал името й. Сяда в леглото, стиснала в юмрук деколтето на нощницата си. Стаята е тъмна, проблясват само червените цифри на будилника. Три часът. Дъщеря й тихичко похърква до нея. Еми се измушва от завивките, като внимава да не я събуди. Опипва пространството пред себе си и стига до вратата на спалнята.
	В миниатюрната кухничка кипва вода в чайника. Снежко идва да види какво прави и я следва по петите, докато тя снове нагоре-надолу. Еми сяда на масата и кученцето скача в скута й. Милва го по пухкавата главичка. Взира се в празнотата на кухненската стена, боядисана в небесносиньо. Докато гали меката кучешка козина, си припомня съня, който я събуди.
	В океана плува момиче, гмурка се за раковини. Маха на Еми и й показва морската звезда, която е намерила. Еми стои на брега, но не е облечена с костюма си за гмуркане. Вместо това е с бяла памучна рокля под коленете. Роклята не може да скрие увисналата й старческа плът. Носи и лъскави черни обувки, които не е виждала никога досега. Момичето във водата се засмива и пак се гмурва. Прилича на делфин, както се издига и спуска, отново и отново, с елегантна лекота. _Аз ли съм това_, чуди се Еми.
	Към тях стремително се носи черен облак. Надига се като бурно море, набира сила и височина. Еми се провиква към момичето да се прибере на брега. Крещи й, че се задава буря, но тя не може да я чуе заради вятъра. Гмурва се за пореден път и изведнъж руква пороен дъжд, с гръмотевици и светкавици. На брега се изсипва градушка и Еми се прислонява под скална козирка, но все така гледа напрегнато дали момичето ще изплува. То обаче не се появява на повърхността.
	Минават минути и Еми вече се бои, че се е удавило. Бурята набира скорост. Върху брега се стоварват мощни вълни. Еми знае, че момичето няма шанс. Събува обувките си. После съблича роклята през глава. Втурва се гола към кипналото море и се гмурва. Когато потапя глава в студената вода, някой извиква името й.
	Чайникът изсвирва и разлайва Снежко. Еми усмирява кучето и бързо сваля чайника от печката. Налива горещата вода в порцеланова чаша и пуска вътре торбичка зелен чай. Когато сяда отново, кучето пак скача в скута й. Докато чака водата да стане тъмнозелена, Еми обгръща чашата с длани, за да ги стопли. Никога през живота си не е носила лъскави черни обувки като ония в съня. Бяла рокля може да е носила, но не и такива обувки.
	Еми отпива от чашата си и се чуди какво означава да сънуваш нови обувки. Джин-Хи щеше да знае. Тя тълкува сънищата на всички, все едно дали искат, или не. И кое беше момичето в морето? Тя като млада? Дали сънят беше за смъртта на детството й, или пък за смъртта, вече надвиснала над нея?
	_Знаеш коя е_, обажда се укорително гласът в главата й. Еми се опитва да го пропъди, но си мисли за лицето на момичето, извиква го отново в съзнанието си.
	— Хана — прошепва на празната стая.
	Име, което не е изричала повече от шейсет години.
	Снежко накланя глава на една страна. Еми се упътва към дневната с чая си. Сяда на дивана, за да не събуди дъщеря си. Пуделчето скача при нея и се сгушва до крака й. Еми не иска да затвори очи. Бои се, че ще види как мъртвото момиче се носи в океана, а в нея ще се впият черни безжизнени очи. Потупва кученцето по главата и отпива от чая си, а после първите слънчеви лъчи проблясват по перваза на прозореца.


>	Хана

	_Корея, лятото на 1943 година_
	Влакът пътува само нощем, когато бомбардировачите над главите им не могат да видят, че превозва провизии на север. По пътя има много спирки, но държат момичетата във влака. Дават им съвсем малко храна и вода. Хана гладува. Има чувството, че стомахът й ще се самоизяде. Дните й минават мъчително. На момичетата е наредено да пазят тишина, докато войниците пушат, ядат и се шегуват.
	Двете момичета, които се присъединиха към тях, когато влакът спря на гарата, са дружелюбни, но Хана не е много приказлива след случилото се със Санг-Су. Кръглоликата, станала свидетелка на смъртта на Санг-Су, се радва, че има нови приятелки, с които да си бъбри. Лицето й отново е красиво; шокът вече е преминал. Понякога четирите остават сами и в такива моменти споделят историите си.
	Трите момичета явно изпитват отчаяно желание да разкажат живота си една на друга. Хана седи мълчаливо и слуша, с едно око следи тънката ивица слънчева светлина, която се прокрадва през затъмнения прозорец. От време на време я пресичат сенки и тя се чуди дали са на преминаващи войници, или на цивилни — цивилни, които може би са склонни да им помогнат.
	— Мама ме изпрати да се грижа за леля в Сеул, но така и не стигнах до нея — обяснява едно от момичетата.
	Тя е най-голямата от групата, вероятно на деветнайсет, и има трапчинки на бузите. Косата й е къдрава, бухнала грива, която е привързала на тила си.
	— Чаках си автобуса за три спирки до Сеул. Изведнъж се появи военен с кола. Попита ме къде отивам и аз му казах. Обясни ми, че автобусът имал закъснение и щели да минат часове, докато пристигне. Предложи да ме качи.
	Тя поглежда виновно останалите, чака да я осъдят, но никоя не казва и дума и тя продължава.
	— Знам, че не биваше да му вярвам. Мама ме предупреди да не вярвам на японци. Че всъщност не са наши приятели и гледат на корейците като на по-долни от тях, но… той се държеше много приятелски. Помислих си, че наистина иска да ми помогне. — Гласът й преминава в шепот. — Досега не бях напускала дома си — добавя.
	Хана поглежда към ивицата светлина и сенките, които танцуват в нея. И тя досега не беше напускала дома си. Майка й също се отнасяше подозрително към японците. Не изпускаше момичетата от поглед, освен ако нямаше друг начин, и тогава Хана отговаряше за безопасността — своята и на сестра си, изпълнявайки много стриктно нареждането да стои далеч от непознати. Баща й често го нямаше по цял ден, ловеше онова, което оставаше след японските лодки. Нерядко се прибираше късно вечер, доста след като Хана, майка й и сестра й се бяха върнали от пазара, и показваше шумно любовта си към тях.
	— Вижте какво съм донесъл за тазвечерното ни пиршество! — така обичаше да се провиква, влизайки в малката им традиционна къща.
	Хана и сестра й се разпищяваха от възторг и хукваха към него още преди да е пристъпил прага, вкопчваха се в краката му. Той влизаше тежко в къщата, като морско чудовище, надигнало се от тъмните океански дълбини. Макар и на шестнайсет, Хана продължаваше традицията, за радост на сестра си. Кикотеше се от удоволствие, докато баща им се мъчеше да движи краката си с увисналите на тях момичета. Хана го улесняваше, но така, че сестра й да не забележи. Малкото представление беше техният начин да задържат щастието в дома си, въпреки че баща им бе уморен до смърт и състарен от тежкия, изнурителен труд.
	— Къде е моята кралица? — казваше той, преди да се настани и да отвори чувалчето си.
	— В кухнята, къде другаде? — провикваше се сестра й, а майка й подаваше глава през вратата.
	— О, ето я моята прекрасна женичка, и колко прекрасно ухае дворецът ни днес! Мои верни войници, вземете плячката и я предайте на красивата ми съпруга.
	Това беше знак за Хана и сестра й — те заравяха ръце в чувалчето и надаваха изненадани и доволни възклицания при вида на всяка риба, всяко късче морско водорасло или торбичка с ориз, която измъкваха отвътре. Понякога баща им ги изненадваше с круши, но те бяха специално лакомство, хапваха си от него не повече от един-два пъти в годината. Вечерта, преди да я отвлекат, баща й бе донесъл у дома две големи круши. Сега си представя сочната им плът, уханието се е запечатало в паметта й.
	— Отведе ме в армейски склад и там ме накараха да подпиша формуляр, само че аз не мога да чета на японски. Не съм ходила на училище — продължи засрамено момичето. — Не знаех какво става. Той ме остави с един кореец, който ми каза, че леля повече не се нуждаела от мен. Каза, че сега императорът се нуждаел от мен. Че трябвало да работя за славата на Япония.
	Хана поглежда момичето и вижда невинността в очите й. Войниците не са я изнасилили. Сетне се чуди дали са вземали жертвите си само от нейната каюта. Не би могла да каже на тези момичета какво й се е случило. Те се умълчават, очакват да заговори, защото е неин ред да сподели историята си. Хана плъзва поглед по въпросителните им лица, извинява се и се извръща, насочва вниманието си към гаснещата светлина.
	В края на едноседмичното пътуване Хана остава сама в купето. Другите три момичета са ги свалили на предишни гари. Моримото не й е проговорил през целия път; дори не я е погледнал. Сякаш е забравил за съществуването й, докато не пристигат в Манджурия. Внезапно става много делови: нарежда й да слезе от влака, подава документите й на дежурния войник и се отдалечава, все едно не я е завлякъл тук от другия край на света. Новият войник отива да намери превозно средство и за един много кратък момент тя остава сама.
	Внимателно оглежда околността и едва не се втурва през пътя, но вижда, че Моримото се връща. Държи пакет цигари. Застава до нея и пали една. Дръпва няколко пъти и й подава цигарата.
	— Знаеш ли как се пуши?
	Хана се втренчва в цигарата, после в него, чуди се дали не е някакъв номер. Той се засмива, като приятел, чийто единствен грях е, че я изкушава с цигара.
	— Лесно е, гледай — казва и вдишва дълбоко. Присвива очи, когато димът се извива нагоре в нощното небе.
	После вади цигарата от устата си и бавно я пъха в нейната. Тя не помръдва, бои се, че той може да я изгори или да направи нещо още по-лошо.
	— Всмукни! — нарежда й Моримото.
	Хана тръсва глава и той изпуска цигарата. Удря я през лицето. От шамара стреснатите й очи се напълват със сълзи. Японецът вдига цигарата от земята и отново я запалва. Пъха я между устните й.
	— Ще се научиш да правиш каквото ти се каже! Всмукни!
	Лудост ще е да му откаже, затова изпълнява нареждането му и дръпва от цигарата; горещият дим изгаря нежното й гърло и Хана се задавя.
	Моримото се засмива, потупва я дружески по гърба. Цигарата пада от устните й на земята. Той я смачква с ботуша си. Когато другият войник се връща, подхваща разговор с него, сякаш Хана я няма. Тупа го по рамото, двамата се смеят, войникът отдава чест и Моримото отвръща на поздрава. Другият войник отвежда Хана до джип, паркиран встрани от гарата. Моримото пали нова цигара и издишва облак дим, когато минават покрай него по черния път. Хана още усеща вкуса на тютюна върху езика си.

	* * *

	Тъмно е, затова не може да види много от манджурската природа — различава само сенки на пръснати тук-там храсти и поле с висока трева. Нощното небе е много тъмно, отдавна не е виждала такова, няма луна, която да осветява пътя им. Фаровете на джипа едва ориентират войника по неравния черен път. Хана заспива и се стряска, когато нечия ръка я разтърсва грубо.
	— Пристигнахме, слизай! — нарежда й войникът.
	Осветена от фаровете, пред тях се издига голяма дървена постройка. Двуетажна е, със зарешетени прозорци на втория етаж. Вратата се отваря, излиза друг войник и им прави знак да влязат.
	— Това ли е новата? — пита, когато всички са вътре.
	— Да, от ефрейтор Моримото.
	— То се знае — ухилва се онзи.
	Отдават си чест и войникът скача обратно в джипа, без да погледне към Хана. Тя го проследява с очи как форсира двигателя и заминава. Войникът от къщата затваря вратата и я залоства. Извиква нечие име и в отговор се появява старица, облечена в китайски дрехи. Тя прегръща Хана през раменете и я побутва навътре в къщата. Хана се подчинява, облекчена, че е с жена. Това й дава известна смелост.
	— Може ли да ми кажете къде съм?
	Задава въпроса на задължителния японски.
	Жената не отговаря. Хана опитва отново, но жената просто я отвежда в голямо преддверие и й посочва старо дървено стълбище. То води към втория етаж, който е потънал в тъмнина.
	— Какво има там? — пита Хана.
	Старицата запалва свещ и тръгва нагоре по стълбите. Застанала в подножието им, Хана се колебае. На стената над първото стъпало в две редици висят рамкирани снимки на момичета. Всяко е с подстригана на каре коса и със сериозно изражение на лицето. Под всяка снимка има номер. Тъмните очи на момичетата сякаш я наблюдават, докато следва жената по стълбите, и тя с всички сили се мъчи да овладее страха си.
	Пламъчето на свещта проблясва по стените, но не хвърля достатъчно светлина и Хана не може да огледа добре мрачния коридор. Минават покрай няколко врати, жената спира пред една и я отваря с ключ. Хана влиза вътре и жената понечва да си тръгне.
	— Почакайте! — възкликва Хана. — Кажете ми къде съм — добавя умолително, но чехлите на жената вече шляпат надолу по дървените стълби.
	Хана остава сама и оглежда малката сумрачна стая. Тя едва побира постелката татами, просната в единия ъгъл до стената, и легена до нея. Хана се втурва към легена и вижда, че е пълен с хладка вода. Надига го към устните си и водата се излива в гърлото й. Пие ли, пие, не я е грижа дали водата е чиста, или е само за миене. Изпива я до последната капка. После ляга на постелката и зачаква завръщането на старицата.
	Хана се събужда от неспокойна дрямка, когато жената влиза в стаята. Носи й върху табла купичка с воднист ориз и чиния с японска туршия. Хана сяда и от устата й се изсипва порой от въпроси.
	— Къде съм? Защо съм тук? Кога ще мога да се прибера при мама?
	Отчаяно иска отговори. Дори повтаря въпросите на корейски. Жената поклаща глава. Говори на език, който според Хана е мандарин. Прави й знак да изяде ориза и тръгва към вратата. Когато я отваря, до стаята долита гробовно стенание.
	— Какво е това? — не може да се сдържи Хана, но жената отново поклаща глава. Излиза от стаята, без да продума.
	Хана отива до вратата и надзърта навън. Жената се тътри надолу по стълбите, тесните й рамене са приведени. Хана си казва, че мястото едва ли е толкова лошо, щом старицата не си прави труда да заключи вратата. Има чувството, че може да се разходи из къщата, че вече не е затворничка, или пък, ако все още е такава, на жената й е все едно дали ще се опита да избяга. А може би няма къде да избяга, възразява умът й, не иска да й дава напразни надежди.
	Звуците се чуват отново, глух вой, като предсмъртен вопъл. Идва й да затвори вратата и да се сгуши в далечния ъгъл на стаята, но любопитството надделява. Може би, ако открие източника на тези ужасни звуци, ще разбере къде е и защо са я довели тук.
	Вратата й е една от многото, които се отварят към балкон, а той гледа към малко преддверие с още една редица врати. Долу горят повече свещи и Хана вижда по-ясно преддверието. То е голо, сякаш мебелите ще пристигнат по-късно.
	Стенанията се разнасят отново, изглежда, идват от вратата, която е най-близо до подножието на стълбите. Открехната е и Хана вижда как вътре се движат някакви сенки. Желанието й да открие източника на звуците е толкова силно, че без да се замисли за възможните опасности, слиза тихо по стълбището, като се снишава при всяко проскърцване на дървените стъпала. Щом стига до най-долното стъпало, поглежда към момичетата на стената. Сякаш са се надвесили над нея, наблюдават я с упрек. Извръща очи от тях, отива на пръсти до вратата. Затаява дъх и надниква в стаята.
	На рогозка до отсрещната стена лежи жена с разтворени крака и облени в кръв бедра. Между краката й се е навел мъж с платнена маска на носа и устата. Космите по врата на Хана настръхват, когато осъзнава, че предсмъртните стонове идват от кървящата жена.
	— Трябва да напъва — казва японецът на друг човек до него.
	Хана не може да го види, но чува гласа му.
	— Докторът казва, че трябва да напъваш — обяснява някаква жена на корейски.
	Хана си поема бързо дъх. Кървящата жена е корейка. Тя надава вик, дълбок, глух звук, който е по-скоро животински, отколкото човешки. Хана се обръща, готова да побегне нагоре по стълбите. Уплашена е от жената, която ражда, но и донякъде облекчена, че се намира на място с други корейци.
	— Няма да се справи — казва докторът на японски и Хана застива.
	— Ами бебето? — пита жената до него.
	— Вече е мъртво.
	— Не може ли да я спасите с операция?
	— Рискът от инфекция е твърде голям.
	— Какво ще я правим тогава?
	— Или трябва да го изтласка навън, или ще умре. Кажи й, че ако иска да живее, трябва да напъва по-силно.
	Хана не желае да слуша повече. Изкачва тихо стълбите, мушва се в стаята си и сяда разтреперана, притиска колене към гърдите си. Дори когато до ушите й долитат стоновете на родилката, току хвърля поглед към купичката с воднистия ориз и туршията на таблата. Червата й къркорят. Упреква се, че усеща глад, когато друга жена агонизира. И все пак, това не може да я възпре да го засити. Пътуването с влака беше твърде дълго.
	Посяга към купичката и изсърбва ориза. После изгълтва и туршията и обърсва устата си с подгъва на роклята. Изпод затворената врата се процежда нов стон и на Хана й се повдига. Усеща, че ще повърне, изпълзява до легена край стената и изпразва стомаха си.
	В заобления метален леген плисва вода, смесена с ориз и туршия. Бършейки уста с опакото на ръката си, Хана става, за да отнесе легена долу и да го изхвърли. По средата на стълбите отново чува жената и не събира кураж да слезе. Бързо се изкачва обратно към стаята си.
	Когато приближава вратата, забелязва отстрани дървена табелка. На нея с японска азбука е гравирано име на цвете, има и номер: _Сакура (вишнев цвят) — 2_. До другите врати на площадката също има табелки с имена на цветя. Тя ги разглежда една по една: _Цубаки (камелия) — 3, Хината (слънчоглед) — 4, Кику (хризантема) — 5, Аяме (ирис) — 6, и Рико (жасмин) — 7_. Щом стига до последната, чува шум в другия край на коридора, до своята стая.
	Хана тръгва към стаята си и до нея вижда друга врата. На табелката обаче не е изписано име на цвете, а на жена: _Кейко (благословия) — 1_. Отвътре се дочува шумолене. Отчаяно нуждаеща се от някой, който да й каже къде е и защо са я докарали на това място, тя бързо оставя легена на пода и посяга към дръжката на вратата. Сърцето й се разтуптява от страх толкова силно, че въздухът не може да стигне до дробовете й, но дръжката поддава лесно.
	Стаята е досущ като онази, в която е настанена тя. На пода гори свещ, а на рогозката е коленичила жена, закрила лицето си с ръце. Плаче, без да издава звук. Раменете й се тресат при всяко приглушено ридание. Хана понечва да затвори вратата, но жената усеща присъствието й и сваля ръце от лицето си. Двете се вторачват една в друга.
	— Ти сигурно си новата Сакура — казва жената на японски.
	Хана изпитва облекчение, че могат да общуват.
	— Ти ли си Кейко? — пита, спомняйки си табелката до вратата.
	Жената кимва. Табелките са имена. Сега Хана е Сакура.
	— Толкова си млада — прошепва Кейко и поклаща глава. — На колко години си?
	— Шестнайсет — отвръща Хана, смутена от треперещия си глас.
	Доколкото може да прецени на светлината от свещта, Кейко изглежда около трийсетгодишна.
	— И аз някога бях на толкова. Сякаш е изминала цяла вечност.
	Жената на долния етаж изстенва и Кейко закрива уста с ръка, заглушава риданието си.
	— Познаваш ли я? — пита Хана.
	— Приятелки сме — отвръща Кейко след дълга пауза, гласът й потреперва.
	— Бебето е мъртво — осведомява я Хана, после съжалява. Стомахът й гори.
	— Нека!
	По порцелановите черти на Кейко преминава сянка.
	Хана се стряска от гневния й отговор.
	— Може и тя да умре — казва, чудейки се дали Кейко ще се зарадва и на тази новина.
	Лицето на Кейко омеква и тя поглежда към ръцете си, които лежат отпуснати в скута й.
	— Нека.
	Ала го изрича така, сякаш е най-лошото, което може да се случи.
	— Не разбирам — казва тихо Хана.
	— Скоро ще разбереш — отвръща Кейко, без да я погледне. — Хайде, прибери се в стаята си. Ако те намерят тук, и двете ще загазим.
	Хана се кани да попита какво има предвид, но долу се разнася мъжки глас.
	— Тръгвай! — прошепва остро Кейко.
	Хана бързо напуска стаята на Кейко, взема легена и се шмугва в стаята, определена за нея. Скоро вътре замирисва на вкиснато и тя се чуди дали да не излее повърнатото през прозореца, обаче си припомня страха на Кейко и се отказва. Ляга на рогозката и се замисля за ужасните думи, изречени от Кейко. Тази нощ никой друг не влиза в стаята й и Хана заспива, притиснала празния си стомах.
	На следващия ден научава, че приятелката на Кейко е починала по време на раждането, но чак след като разбира защо са я докарали на това място.


>	Еми

	_Сеул, декември 2011 година_
	Дъщеря й я стисва нежно за лакътя и я събужда. Очите на Еми са сухи и парят.
	— Закуската е готова — подканя я Юн-Уи.
	Еми усеща уханието на прясно сварено кафе, също и на варен ориз и пържена бяла риба. Червата й къркорят. Става от дивана и коленете й изпукват. Снежко размахва опашка и я следва по петите в банята. Явно му е забавно да я гледа как прави сутрешния си тоалет. Все едно са стари дружки, които се знаят от години. Тя наплисква лицето си с вода и притиска пълните с хладна течност шепи към очите си. Освежена, вдига кученцето от пода и отива в кухнята.
	Дъщеря й е надминала себе си. На масата за закуска са подредени порцеланови чинийки, пълни с какво ли не, а до тях има две вдигащи пара купички ориз.
	— Направила си любимите ми _банчан_* — възкликва Еми и посочва пикантните бобени кълнове.
	[* Малки блюда с храна, сервирани заедно с ориза, типични за корейската кухня. — Б.пр.]
	— Вчера цяла сутрин готвих — признава Юн-Уи и сяда срещу майка си.
	Еми взема пръчиците и си слага порция бобени кълнове. Много са вкусни и тя го казва на дъщеря си. Известно време се хранят мълчаливо, само Снежко от време на време напомня за себе си. Юн-Уи дава на кучето няколко хапки риба.
	След закуската отнасят кафето си в дневната и дъщеря й пуска сиди плейъра. В стаята се разнася класическа музика за пиано и тя намалява звука.
	— Хубава музика — отбелязва Еми.
	— Шопен. И миналия път ти хареса.
	— Да, много е добра.
	Юн-Уи се усмихва и поглежда през прозореца. Еми си казва, че Лейн скоро ще се появи.
	— Мамо, сигурна ли си, че Лейн може да дойде с нас днес? Не възразяваш ли?
	— Казах ти, че не възразявам. Не се тревожи за мен. Брат ти ще дойде ли?
	— Не, той е на работа.
	— А внукът ми?
	— Той е на училище. Ще ги видиш пак на вечеря.
	Дъщеря й изпуска шумна въздишка. Еми решава, че е разстроена. Не знае защо, но седи и чака, макар че е изпила кафето си и иска да се облече.
	— Мамо? Може ли да те попитам нещо?
	Сякаш се бои да говори. Дори след толкова години дъщеря й, петдесет и осем годишна жена, се бои да разговаря с майка си. Еми се чуди какво е сторила, та дъщеря й да се страхува толкова.
	— Разбира се, попитай ме каквото искаш.
	Юн-Уи преглъща и се вторачва в чашата си с кафе. Облизва устни и не вдига поглед, когато заговаря.
	— Ти била ли си „жена за разтуха“?
	Между двете като невидима преграда се настанява тишина.
	Еми не отговаря веднага; известно време се взира в ръцете си.
	— Затова ли винаги, когато си ни на гости, ходиш на Седмичните демонстрации? — продължава дъщеря й.
	Челото й се е набръчкало угрижено.
	Еми докосва масата. На допир е солидна и гладка. Сърцето й се свива. Демонстрациите се провеждат всяка сряда, откакто преди двайсет години първите така наречени „жени за разтуха“ разказаха историите си, а Еми да е ходила на тях само три пъти през последните три години. Демонстрацията призовава за справедливост, настоява японската държава да признае военните си престъпления срещу хиляди жени по време на Втората световна война.
	Толкова години са минали, откакто е свършила войната, откакто са започнали протестите, но престъпленията все така остават ненаказани. Какво е нужно, за да заслужиш извинение? За да го изкажеш? Еми докосва гърдите си. Сърцето й се отпуска. Днешната демонстрация е специална, хилядният протест.
	— Защо не говориш с мен за това? — Гласът на дъщеря й е изпълнен с болка.
	Еми отпуска длани върху бедрата си. Никога не е знаела как да разговаря с дъщеря си. Юн-Уи е учен, ръководи се от логиката. Премисля много внимателно всяко свое решение и го осъществява прецизно. Ето защо не можа да последва Еми в морето и да изкарва прехраната си като _хеньо_. Вместо това се записа в университета, в търсене на свят, който й допада. Еми така и не разбра света, обитаван от дъщеря й. Както и Юн-Уи не разбра за тайните, които Еми цял живот крие от нея. Не знае достатъчно думи, с които да обясни на дъщеря си това мълчание. Но повече не може да изрича лъжи.
	— Никога не съм била „жена за разтуха“. Не ме подозирай.
	Докато го казва, Еми гледа дъщеря си право в очите, надявайки се това да е достатъчно.
	— Аз… не те подозирам, просто… Искам да ни разкажеш за живота си. Поне донякъде.
	Юн-Уи навежда глава към кафето си. Изглежда засрамена и малко сърдита.
	— Юн-Уи — казва меко Еми.
	Дъщеря й вдига очи. Не крие гнева си. Сякаш предизвиква майка си да я излъже. В нея още се крие неопитомена тигрица и Еми се изпълва с гордост.
	— Търся една жена, това е всичко. Надявам се тук да чуя нещо за нея.
	— Коя е тя? Приятелка?
	Момичето от сънищата нахлува в съзнанието й. Вижда младото лице. Кого търси всъщност? Момиче, изгубено преди толкова години? Жена, остаряла в друга страна? И все пак Еми знае, че ако отговори искрено на дъщеря си, ще отвори запечатаната преди цели шейсет години бутилка и после ще е невъзможно да я затвори. В бутилката има измама, болка, страх, тревоги, срам, всичко, което е крила от децата си, а с напредване на възрастта — и от себе си. Внезапно то я залива, сякаш тежък военен ботуш на безлик войник я е ритнал в стомаха и е изкарал въздуха й. Раменете й увисват, няма сили да погледне дъщеря си. Взира се в линолеума на пода, изпъстрен с мраморни линии, които се събират и образуват цветя. Именно цвете изпрати Еми на Седмичните демонстрации. Преди три години Джин-Хи я убеди да присъства на възпоменателната церемония по случай откриването на Парка на мира в Чеджу. Паркът бе създаден, за да отбележи въстанието от 1948 година, довело до избиването на повече от двайсет хиляди островитяни. Толкова много от тях бяха обвинени несправедливо. Тя още помни страха, който бе завладял селото й, всички се бояха да не ги нарочат за червени, за комунисти. Заподозрените за симпатизанти на подкрепяната от Съветския съюз Северна Корея биваха хвърляни в затвора, измъчвани и после избивани — временното южнокорейско правителство, подкрепяно от американските военни, бе наредило масови екзекуции на предполагаемите левичари като предпазна мярка при избухването на Корейската война.
	Еми бе едва на четиринайсет, когато родният й дом бе изгорен до основи. Селото им беше едно от многото заподозрени, че приютяват бунтовници левичари, борещи се за комунистическия Север. Никога не беше говорила за това, но и Джин-Хи го беше преживяла. Тя знаеше за болезнените спомени, които Еми таеше в сърцето си, понеже също бе принудена да носи бремето на своите. Церемонията по откриването на Парка на мира бе първата стъпка в опита да се излекуват раните от кървавото минало на острова и Джин-Хи не миряса, докато Еми не се съгласи да присъства.
	— Тези кошмари, дето ги имаш, няма да си отидат от само себе си — каза Джин-Хи след една дълга сутрин в морето.
	Двете седяха на пазара и продаваха улова си. Еми бе напълнила допълнителна кофа с абалони, този ден й беше провървяло.
	— Трябва да се изправиш срещу миналото си. Може да ти помогне.
	— Миналото си е минало — отговори Еми, загледана в минаващите край тях купувачи.
	Вниманието й привлече момиченце, уловило майка си за показалеца. Бяха туристи от континента. Детето впери блесналите си очи в нея. Усмихна се и Еми отмести поглед. Отдавна сънуваше кошмари. Не се сещаше кога точно се появиха, но помнеше, че започнаха по някое време след смъртта на съпруга й.
	— Нищо не може да се направи — отвърна на Джин-Хи.
	— Ей, голям инат си! Вкопчила си се в своя _хан_*, все едно си негова собственост.
	[* Синдром, свързан с корейската народопсихология. Представлява колективно чувство за подчиненост и изолация, чието преодоляване е извън способностите на нацията. Съдържа елементи на душевно страдание и съзнание за неотмъстена несправедливост. — Б.пр.]
	Джин-Хи поклати неодобрително глава, после помаха на малкото момиченце, което закри уста и се изкикоти.
	— Не съм — възрази Еми и като поизправи гръб, започна да масажира с една ръка куция си крак.
	— Всички отиваме! Ще наемем ван, който да ни откара дотам.
	Еми не отговори. Погледна отново към момиченцето, което изглеждаше безгрижно и леко като перце до майка си на оживения пазар. Еми с усилие потисна завистта си, която я пронизваше винаги щом зърнеше нечие щастливо детство. Всички бяха пострадали по време на японската окупация на Корея. Мнозина бяха оцелели през Втората световна война само за да загинат в Корейската война. Но въпреки че също като Еми бяха съумели да преминат и през двете изпитания, винаги щяха да изпитват чувство на безпомощност и съжаление за проваления си живот. Избити членове на семейството, глад, отвличания, съседи, обърнали се един срещу друг — всичко това бе техният _хан_, дума, която знаеше всеки кореец, и товар, който носеше в душата си. Всички, дори Джин-Хи и останалите гмуркачки, носеха този _хан_, ала Еми не искаше никой да се бърка в нейния.
	Джин-Хи докосна здравия й крак.
	— Не позволявай на ината си да ти попречи да намериш покой.
	Еми отвори уста да възрази, но Джин-Хи вдигна ръце в знак на помирение.
	— Млъквам, обещавам…
	— Хубаво — успокои се прибързано Еми.
	— Ама само ако дойдеш с нас — продължи Джин-Хи и плесна с ръце във въздуха. — Иначе никога няма да намериш покой, защото и аз няма да те оставя на мира!
	След това избухна в прословутия си смях, който отекна между сергиите. Към тях се насочиха доста очи и Еми нямаше друг избор, освен да се усмихне.
	Пътуването до мемориала бе изпълнено с разкази и със сълзи, докато си припомняха въстанието и последвалото кръвопролитие. Много от гмуркачките, по онова време малки момичета, бяха загубили родители, лели, чичовци, братя и сестри, баби и дядовци. Еми седеше отпред във вана и гледаше през прозореца, но ги слушаше. Не сподели своите спомени, защото те отказваха да се появят. Когато се опитваше да извика някакъв образ от периода след освобождаването на Корея от японците, сякаш мъгла забулваше мозъка й. Изглежда, последвалите петдесет години потисничество от страна на корейското правителство си бяха свършили работата. Дори свободите, предоставени от сегашните управници, не бяха възвърнали способността й да споделя. Еми беше блокирала всички спомени от болезненото си минало, за да отгледа децата си и да оцелее. Но това не спираше сънищата й.
	— Добре ли си? — попита я Джин-Хи, когато пристигнаха в парка.
	Еми сви рамене, а тъй като Джин-Хи продължи да я наглежда, сякаш беше малко дете, я отпъди.
	На церемонията присъстваха повече от пет хиляди души. Еми се взираше в тълпата, изумена колко много хора са живели преди на остров Чеджу и са го напуснали заради зверствата, извършени от собствените им съотечественици. Покрай нея мина жена, понесла букет бели цветя. Изведнъж сякаш всички държаха същите бели цветя. Еми не знаеше защо невинните цветове я разстроиха, ала докато хората минаваха край нея с букетите, започна да се задъхва. Притискайки ръка до гърдите си, забеляза, че всички вървят в една посока, и ги последва.
	Сърцето й отново запрепуска, щом приближи голяма група народ, събрана около една маса. Масата беше покрита с бели хризантеми, символ на скръбта. Погребалните цветя се трупаха пред Еми, докато стотици посетители ги оставяха в знак на почит към отдавна загубените си близки. Изобилието от бяло и тъмнозелено изведнъж пробуди у Еми един спомен. За друга церемония, преди много време. Тя видя майка си, която й подаде едно от тези призрачно бели цветя.
	След това сънищата станаха по-ярки, започнаха да се появяват всяка нощ и Джин-Хи съжали, задето я накара да отиде на възпоменателната церемония. Спомените, които Еми бе потискала в продължение на толкова време, вече я преследваха и извън сънищата. Идваха при нея денем, докато приготвяше закуската си и дори когато се гмуркаше в морето. Отначало бяха като кратки проблясъци — образ на момиче, плуващо към скалист бряг, войник, застанал на брега, глъхнещи гласове — докато един ден я завладяха напълно. Започнаха да влияят на работата й, заплашваха да я сринат. Цялото минало нахлу толкова болезнено в главата й, че Еми получи първия си сърдечен удар. Докторът я предупреди да не се товари много и на всяка цена да намали стреса. Но спомените не я оставяха на мира. Затова, когато отново се качи на автобуса за Сеул, за да гостува на дъщеря си, се измъкна и отиде на първата си Седмична демонстрация да потърси едно отдавна изгубено момиче.
	Кучето залайва и връща Еми към настоящето. Дъщеря й очаква обяснение. Еми се навежда, вдига Снежко и го гушва. Копринената козина и дребното топло телце донякъде я успокояват.
	— Мамо?
	— Беше много отдавна, през войната; японците отведоха едно момиче от нашето село и тя не се върна повече.
	— Коя е била?
	— Момиче, което обичах.
	Дъщеря й замълчава, но гневът се е разсеял и сега очите й са пълни с въпроси. Еми не казва нищо повече. Пуска пуделчето на пода и се изправя. Докато върви бавно към спалнята, за да се преоблече, Юн-Уи извиква подире й:
	— Знаеш, че обичам Лейн, нали?
	Еми спира за миг и поглежда назад към дъщеря си. Все още вижда малкото момиче, което някога учеше да плува в студените води на Южно море; кръглото й като месечника лице се усмихваше на Еми, докато двете се пръскаха с вода и плуваха в кръг около една от гмуркачките, която се прибираше от продължилия цял ден лов. Еми мечтаеше един ден дъщеря й да се гмурка редом с нея, както правеха останалите момичета с майките си, както бе правила тя със своята. Но Юн-Уи порасна тъй бързо и бе толкова пълна с идеи, че Еми не успяваше да следи постоянно променящите се мисли в съзряващия й ум. Денят, в който й заяви, че не желае да бъде _хеньо_, бе най-лошият ден на Еми като майка. А би трябвало да го очаква. Юн-Уи не беше като останалите момичета. Гледаше нагоре към небето, вместо надолу към водата.
	— Защо не може да продължа да ходя на училище? — попита я Юн-Уи един следобед.
	Беше на десет и едва от година се обучаваше за _хеньо_. Това щеше да е и последната й година в училище. Еми тъкмо беше свършила с гмуркането за деня и сортираше улова си на брега. Наблизо изпразваха мрежите си и другите жени и Еми знаеше, че всички ги слушат.
	— Защото мога да те науча на всичко, което трябва да знае една гмуркачка. А училището не може.
	Юн-Уи се замисли за миг, преди да отговори. Изглежда, внимателно претегляше думите си. Еми продължи да сортира улова си. Отбеляза на всеослушание, че вчерашният ден е бил по-успешен. Джин-Хи и няколко други гмуркачки се съгласиха с нея.
	— Мамо — прекъсна я Юн-Уи, настоявайки за вниманието й.
	— Какво, дъще?
	— Аз реших… ами, след като обмислих всичко, реших, че искам да ходя на училище като батко.
	Еми спря да изкормва сепията, която държеше. Втренчи се в дъщеря си и дълго време не каза нищо.
	— Не ми се сърди. Премислила съм го. Искам един ден да следвам в университета. Искам да стана учителка.
	— Така, значи… — Еми продължи да корми и сортира, ръцете й работеха методично.
	— Да, мамо. Така. Точно така.
	Юн-Уи постави длани на тънките си бедра и изпъна тесните си раменца. Държеше главата си високо изправена и гледаше майка си право в очите. Еми с мъка се сдържа да не засияе от гордост при тази проява на смелост и упорство, като същевременно се опита да скрие колко е наранена от решението на Юн-Уи.
	— Всички жени в семейството ни стават гмуркачки. Ние сме морски жени. Това е в кръвта ни. Не ставаме учителки. Това е нашата дарба, нашата съдба.
	Еми се постара изражението й да подчертае важността на казаното. Юн-Уи не мигна.
	— Така е било преди войната. Сега има повече възможности. Аз съм умно момиче и учителят казва, че дори съм по-умна от батко на моята възраст. Казва, че съм твърде умна, за да се хабя като проста _хеньо_ и да рискувам живота си в море, пълно с опасности. Не, мамо, мястото ми е в училище.
	— Проста _хеньо_? — повториха изненадано някои от останалите гмуркачки.
	— Кой ни нарича така?
	— Как се казва този човек?
	— Учителят ти е мъж — каза Еми с овладян, но силен глас. Другите замълчаха, за да я чуят. — Той не е от нашия остров. Идва от континента, а човек от континента не може да разбере какво е да си _хеньо_.
	— Да, точно така! — потвърдиха хорово жените.
	— Гмуркаме се в морето като нашите майки, баби и прабаби, които са го правили стотици години. Гордеем се с тази дарба, защото не отговаряме пред никого — нито пред бащите, нито пред съпрузите си, нито пред по-големите си братя, дори не и пред японските войници по време на войната. Сами си набавяме храна, печелим пари и оцеляваме с даровете, дадени ни от морето. Живеем в хармония с този свят; колко мъже учители могат да се похвалят със същото? Именно нашите пари плащат заплатата на твоя учител. Без „простите“ гмуркачки той щеше да гладува.
	При тези думи на Еми всички закимаха едновременно. Разнесоха се одобрителни викове и смях. Лицето на Юн-Уи стана яркочервено, ръцете й се свиха в малки юмруци и очите й се навлажниха, но тя не заплака.
	— Няма значение какво е казал той! Важното е какво искам аз! — заяви. — Вече говорих с татко и той се съгласи. Просто исках да ти кажа, преди да го направя. Днес е последният ми ден в морето. Татко плати училищната такса. _Един ден_ ще се запиша в университета.
	Баща й. Сега беше ред на Еми да се зачерви. Беше действал зад гърба й и насърчил дъщеря им да загърби семейната традиция. Това беше стратегически ход от негова страна, а Юн-Уи нямаше представа за стремежа му да се налага над Еми. Ножът в ръката й потрепери. Другите жени се умълчаха и се отдалечиха.
	— Ще ми липсваш в морето.
	Беше истина. Джин-Хи се пресегна и взе ножа от треперещата ръка на Еми.
	Дъщеря й все пак се разплака, но от щастие. Спусна се към майка си и я прегърна.
	— О, благодаря ти, мамо! Няма да съжаляваш! Ще се гордееш с мен!
	Онази нощ Еми не можа да понесе мисълта да легне до съпруга си. Той знаеше, че разговорът се е състоял — по-късно същия ден бе завел дъщеря си в града да й купи пособия и училищна униформа. Еми гледаше как дъщеря й му се усмихва преди лягане, благодарна за възможността да остави морето зад гърба си, без да има и най-малка представа в какво му е помогнала.
	Седнала на прага, заслушана в звуците, идващи от спящото й семейство, Еми заплака. Скърбеше със смесица от тъга и гордост. Тъга заради избора на Юн-Уи, ала и гордост заради силата й да избере такъв труден път. Дъщеря й бе отлична плувкиня. От всичките си приятелки можеше да задържа дъха си най-дълго, да плува най-надалече, да пълни мрежата си най-бързо. Щеше да я надмине като гмуркиня, ако беше предпочела живота на _хеньо_. А сега така и нямаше да го разбере. Еми се взря в небето, мъчейки се да проумее какво вижда дъщеря й, когато не гледа морето. Посрещна я черна бездна, ала в недрата й се криеше успокоение. Юн-Уи я помоли за одобрение; не се нуждаеше от него и въпреки това го поиска. Решимостта й не бе унищожила потребността да получи разбиране от майка си.
	Поглеждайки към Юн-Уи сега, Еми отново вижда момиченцето — очите й са изпълнени с решимост, но все така копнее за одобрението на майка си. Открила е любовта — малцина са благословени с този дар — и е щастлива. Еми е изпитала малко щастие в живота си. Сега, когато в страната има демокрация и мир, изглежда нормално децата й да намерят своето щастие. Това ще прекъсне продължилия тъй дълго цикъл от страдания в страната й. Еми кимва на дъщеря си и поема с бавни стъпки към спалнята, влачейки болния си крак, за да се облече за предстоящия ден.
	Дъщеря й е изпрала розовия панталон. Облича го, заедно с черния пуловер, и се взира в отражението си в огледалото. Оттам я гледа старица. Еми навежда очи към гърдите си и се запитва кога сърцето в тях ще реши да спре. Докосва огледалото, дланта й е върху сърцето на старицата.
	Лейн ги чака пред жилищния блок. Студеният вятър развява шала около врата й. Тя подава на Юн-Уи хартиена кесия с парчета мраморен кейк.
	— Вече закусихме — казва извинително Юн-Уи, но Еми се намесва.
	— Бих хапнала едно парче с теб, Лейн.
	— Знаех си, майко. Това е най-добрият мраморен кейк наоколо. В университета го поръчваме за специални случаи. Само не прекалявай, да не вземеш да се пристрастиш — шегува се тя.
	Еми прегръща Лейн през кръста и взема едно парче от кесията. Преяла е след огромната закуска, приготвена от дъщеря й, а и рядко хапва кейк. Откакто миналата година й извадиха четири кътника, сладкото не я влече толкова. Отхапва и се усмихва. Кейкът има по-скоро вкус на канелена кифличка. Изяжда го и облизва пръстите си.
	— Искаш ли друго парче? — пита Лейн, носът й е зачервен и тече от студа.
	— Не, едно е достатъчно. Беше много вкусно.
	— Хайде да тръгваме, преди да сме измръзнали — подканя ги дъщеря й и хваща и двете под ръка.
	Лейн стрелва с поглед Еми и тя й се усмихва. В гърдите й се разлива топлина, докато трите вървят под ръка към метрото. Дъщеря й отново е като малко момиче, пристъпва весело до Еми. Сякаш от гърба й е паднал товар и на нейното място се е появил един облекчен и по-щастлив човек. Еми запазва този образ на Юн-Уи в главата си, не иска да го изгуби, и изпълнена с надежда, поема към демонстрацията.


>	Хана

	_Манджурия, лятото на 1943 година_
	Хана довършва закуската си от воднист ориз и късчета сушена сепия в кухнята, когато забелязва, че другите момичета я наблюдават безмълвно. Това са лицата, които снощи са я посрещнали на стената в подножието на стълбището. Преди да каже нещо, зад нея се появява Кейко.
	— Време е да те подстрижем — заявява тя. — За да изглеждаш като всички нас.
	Кейко размахва чифт градинарски ножици и на Хана й дожалява за красивата дълга коса. Кейко вдига ножиците и Хана се приготвя за първото клъцване, но в този момент пазачът ги прекъсва.
	— Няма време за това. Просто я вържи отзад — обръща се войникът към Кейко.
	Тя прави каквото й е казано, после той им нарежда да се качат по стаите и да се приготвят. Никое от момичетата не поглежда към Хана, докато плакнат чиниите си и минават покрай нея на път към стълбището. Тя ги следва, без да бърза, и се чуди за какво трябва да се приготви.
	— Чакай малко! — казва войникът на Хана и вади фотоапарат от една чанта. — Не мърдай — нарежда й, докато наглася обектива. — Не се усмихвай — продължава с командите и набързо я щраква два пъти.
	Преди тя да осъзнае, че я е снимал, й заповядва да се върне в стаята си и я бута грубо към стълбите. Докато ги изкачва, Хана отново оглежда лицата, които се взират в нея от рамкираните фотографии. Една от рамките липсва. Забелязва това в последния момент, както и номера под празното пространство — _2_.
	Кейко спира пред вратата на стаята си и сякаш иска да й каже нещо, но навежда глава и влиза вътре.
	Хана докосва табелката до вратата си. Снимката й ще виси с останалите. Тя е лицето зад вратата в стая номер 2. Полазват я тръпки.
	После сяда на рогозката и се ослушва за звуци зад тънката дървена врата. До ушите й достигат мъжки гласове, отначало са тихи. Идват от преддверието и скоро се усилват, сякаш на площадката се е събрала цяла тълпа. Тя се бори с желанието да излезе и да разбере какво става; струва й се по-безопасно да не мърда, за да не разберат, че е тук. Но всичко е напразно. Вратата рязко се отваря и Хана ги вижда: войници, наредени на опашка за новата Сакура. По-късно научава, че новината за пристигането на ново момиче се разпространява в лагера като горски пожар и всички войници бързат да дойдат час по-скоро, за да я пробват първи.
	Първият войник влиза в стаята й. Едър на ръст, ръцете му вече свалят панталона. Хана не се отдръпва от реалността, както направи на ферибота, когато я изнасили Моримото. Отваря уста и се разпищява. Войникът замръзва, но за миг, после се усмихва.
	— Всичко е наред, всичко е наред, ще свърша бързо, обещавам. Винаги свършвам бързо.
	Панталонът му се свлича до глезените и той коленичи на рогозката. Хана е притиснала гръб до най-далечния ъгъл на миниатюрната стая, но това не е достатъчно далеч. Той я оглежда, пенисът му полека-лека се втвърдява.
	— Красива си — казва и я хваща за глезена.
	Хана изритва ръката му, но това не го спира. Улавя я за крака и я повлича по пода към рогозката. Преди да е изпищяла пак, се озовава върху нея. Тежестта на тялото му я смазва, но тя се извива под него, удря го по гърба с юмруци, забива нокти в кожата му, накрая го ухапва по рамото.
	Войникът се надига, мимолетна отсрочка, сетне я удря в стомаха и тя остава без въздух. Не я изчаква да се съвземе. Докато Хана се задушава, той пъха ръце между краката й и прониква в нея. Тя не може да си поеме дъх. Войникът обаче не спира, тласъците продължават отново и отново. Хана се мъчи да овладее тялото, дробовете, крайниците си, но нищо не реагира. Сякаш умира.
	Той внезапно замира, мускулите му се напрягат, после бавно се отмества от нея. Хана се претъркулва настрани, диша с усилие.
	— Казах ти, че съм бърз — заявява той и вдига панталона си.
	Още не си е тръгнал, когато в стаята влиза нов войник. Поглежда към Хана и се провиква през вратата:
	— Ей, не си използвал кондом!
	— Тя не поиска — долита в отговор.
	Новият поклаща глава и хваща Хана за краката. Панталонът му вече е смъкнат до глезените.
	— Моля ви, спрете! — прошепва тя, най-после диша нормално. — Помогнете ми да избягам от това място! Отвлякоха ме, само на шестнайсет съм, помогнете ми да намеря родителите си…
	Все едно говори на глух. Той вече е проникнал в нея и започва да я обладава, сякаш молбите й за помощ го насърчават да действа по-бързо, по-грубо, по-дълго. Вторият войник използва докрай отпуснатите му трийсет минути. Когато влиза третият, Хана вече кърви. Тя докосва червената струйка, която се стича по вътрешната страна на бедрото й, вдига изцапаните си с кръв пръсти и му казва:
	— Виж какво направиха.
	Той смъква панталона си и не я поглежда в лицето. Избутва ръката й, обръща я по корем и прониква в нея. Хана пищи, но войникът не спира. Никой от тях не го прави. И тя млъква. Лежи неподвижно, докато насилват тялото й един подир друг.
	Когато опашката от войници най-после свършва, вече е нощ. Хана лежи почти в безсъзнание върху окървавената рогозка, потънала в невъобразим мрак. Думите на Моримото ехтят в съня й. _Правя ти услуга… Така поне ще знаеш какво да очакваш._

	* * *

	Слънцето изгрява бавно над дървения стобор, ограждащ лагера. Кейко стои зад Хана, реже дългата й коса с големи ножици. Над главите им, върху провисналите въжета на простора, пръснати из целия двор, са накацали жълти птички. Сух ветрец роши миниатюрните им жълти перца, докато чуруликат веселите си песни. Вятърът издухва косата на Хана в лицето й и тя коленичи на земята, заслушана в птиците. Чуди се как е възможно такива красиви звуци да съществуват на място, пълно с толкова ужас и болка.
	— Готова съм, малка Сакура — казва Кейко и бръсва със сух парцал кичурите коса от голите рамене на Хана. — Сега си като всички нас.
	Подава й ръчно огледалце, което се побира в шепата й, и Хана не устоява, поглежда отражението си. Косата й едва покрива ушите, но не това привлича вниманието й. Около дясното й око е плъзнала морава синина, а върху лявата й буза има червено петно с формата на сърце. Долната й устна е цепната и подута, а вратът е протрит от ръцете, които са я душили, за да се подчини. Значи, така виждат болката останалите. Извръща се от отражението си. То вече не е нейно; сега е смазаният образ на момиче, наречено Сакура.
	Хана заравя пръсти в черната пръст под коленете си. Ноктите й са кървави и изпочупени, но тя продължава да ги забива в земята като в несвяст. Всички мускули я болят; най-интимните й части пулсират от насилието над нея, упражнявано отново и отново, толкова пъти. Едва успя да слезе по стълбите, когато Кейко я събуди. Сега седи на земята и се пита дали всичко това ще се повтори.
	— Не се съпротивлявай — съветва я Кейко. — Няма да е толкова зле, ако не се дърпаш. Не мирясват, докато не получат каквото искат. Съпротивата само ще ти носи повече болка. Чуваш ли ме, Сакура?
	Кейко поставя ръка върху рамото на Хана. Хана избутва ръката й. Спира да дълбае земята. Припомня си как се учеше да се гмурка, как веднъж изчака твърде дълго, преди да изплува на повърхността; пое си неволно дъх и напълни дробовете си с вода. Ако майка й не беше наблизо, щеше да се удави. Смазващата болка в дробовете и страхът от удавяне й помогнаха да си научи урока. Това не се повтори. Дори щом останеше без дъх дълбоко под водата, се издигаше бавно и запазваше спокойствие, въпреки че дробовете й крещяха за въздух. Научи се да издържа, защото болката, когато едва не се удави, беше по-лоша. Болката е учител. Въпросът е дали може да се примири и да престане да се бори.
	— Откога страдаш тук? — пита Хана.
	— Твърде дълго — отвръща Кейко.
	Горчивината в тона на японката кара Хана да я погледне. Би била красива, ако не е толкова мършава. Косата й е мастиленочерна, с посребрени кичури на слепоочията. По-висока е от останалите момичета и за разлика от тях, е облечена не с обикновена бежова памучна рокля, а с пъстро копринено кимоно. Хана докосва подгъва му. Толкова е гладък, действа й успокояващо.
	— Преди бях гейша — пояснява Кейко. — В Япония припечелвах добре, като забавлявах богати господа. Това кимоно е подарък от любимия ми клиент.
	Тя прокарва ръце от двете страни на кимоното си. Хана я оприличава на бял жерав, застанал до водата, леко повдигнал царствената си глава, глух за всичко наоколо, дърветата, птиците в небето, въздуха.
	— А тебе къде те намериха, малка Сакура? — пита Кейко, впила очи в нея.
	Хана не може да приеме новото си японско име. Всички момичета носят имената на цветя, окачени до вратите им, всички, освен Кейко.
	— Наистина ли се казваш Кейко?
	— Разбира се, но ти сменяш темата.
	— Защо си запазила името си, а ние загубихме нашите?
	— Не искаш ли да ми кажеш откъде си, малка Сакура?
	Кейко повдига изрисуваната си с молив вежда, но Хана си замълчава. По-възрастната жена взема метла и събира на купчинка току-що отрязаните кичури. След дълга пауза най-сетне отговаря.
	— Ти се нуждаеше от японско име, затова получи такова. Аз не се нуждаех от ново име.
	Докато гледа как Кейко смита последните кичури коса, Хана я заподозира в лъжа. Дървените табелки до вратите им са гравирани отдавна и пироните, с които са заковани на стената, вече са ръждясали. Момичетата получават стаи, а заедно с тях и имена. Ако Кейко е била тук, когато са поставяли табелките, би трябвало и пироните на нейната да са ръждясали. „Кейко“ не може да е истинското й име. Вероятно винаги държат в тази стая японско момиче и намират ново, когато старото се изнесе или умре.
	— Ти как се озова тук? — пита я Хана. — Отвлякоха ли те?
	Кейко настръхва.
	— Остарях — отговаря просто. — Остаряла гейша е по-лошо от стара жена. Трагедията на професията. Дойдох тук, защото реших, че е добра възможност. Казах си, че ще изпълня патриотичния си дълг към Япония и ще изплатя натрупаните дългове, след като клиентите ми спряха да ме посещават.
	Тя поглежда към другия край на двора и спира очи на тъжно абаносово дърво с оголели клони, борещо се да оцелее в бедната почва. През тялото й преминава тръпка, а погледът й внезапно пронизва Хана.
	— Никога не вярвай на мъж, на когото дължиш пари.
	Хана си помисля, че едва ли някога ще повярва на мъж. Свежда очи към земята и се заглежда в ноктите си, дълбаещи бразди в пръстта. Установява, че вече не я интересуват нито Кейко, нито табелките до вратите и имената. Мисли единствено за онова, което ще й донесе денят. Може би ще е по-добре да умре сега, отколкото да понася да я изнасилват отново и отново, ден след ден, докато издъхне като раждащата жена.
	— Хайде, Сакура. Да идем да закусим — подканя я Кейко и я изважда от мрачните й мисли. Прави й знак да влезе вътре.
	През задната врата Хана вижда, че останалите момичета се хранят мълчаливо, насядали около малка маса в кухнята. Някои от тях поглеждат към нея иззад въоръжения пазач, който се е облегнал на рамката на вратата. Лицата им се изпълват със съжаление, когато виждат лицето на Хана. Тя се извръща, неспособна да срещне погледите им.
	Досега нито тя, нито семейството й са били обект на съжаление. Селото й на острова е пълно със силни, горди хора; дори децата държат главите си изправени. Японската окупация заплашваше да ги умори от глад заради несправедливия данък върху дневния им улов, те обаче успяваха да го увеличават след всяко ново данъчно постановление и винаги имаха какво да ядат. Това означаваше да стоят по-дълго във водата, дори да рискуват живота си, когато морето беше бурно, но опасностите ги караха да се гордеят още повече с тежкия труд и извоювания успех. Бяха колонизирани само на думи.
	Островът й е пълен със силни рибари и _хеньо_ и тя е една от тях — поне беше. Нито за миг не й е хрумвало, че предишният живот ще й бъде отнет, че ще я превърнат в… това.
	Вътре останалите момичета я обсъждат, нехаят, че може да ги чуе. Корейки са, но говорят на задължителния японски. Всички са по-големи от нея; някои изглеждат на двайсет и няколко, но има две, които май са по-близо до годините й. Кейко е най-възрастната и сега, като я вижда на дневна светлина, Хана си мисли, че е на четирийсет. Остава на двора, затова Кейко й донася храна в метална купичка: оризова каша с късчета сушено месо. Хана е много гладна, но не докосва храната.
	— Много е силна. Това й е проблемът — казва едно от момичетата на останалите на масата, достатъчно високо, за да я чуе Хана. Името на табелката й е Рико. — Чух я как се бореше като лъвица.
	— Само си вреди — съгласяват се хорово другите.
	— По-добре да си слаба и да не се дърпаш — казва момичето, наречено Хината.
	— По-добре е, отколкото да им се опъваш. Те обичат да ни бият — отбелязва Рико.
	— Да, те са чудовища, не мъже — допълва Хината и всички се съгласяват, докато преглъщат ориза.
	— Сигурно е селянка… с тези широки рамене — казва Цубаки. Останалите отново се съгласяват с нея.
	— И краката й, толкова са мускулести. Знаеш ли откъде е? — обръща се Хината към Кейко.
	Очите на Хана и Кейко се срещат. Тази странна жена поглежда към Хана с тъжно изражение. Очите й са нежни, ала гласът й е строг.
	— Оставете я на мира. Скоро ще свикне, като всички нас. Иначе няма да оцелее.
	Те кимат, някои от тях се съгласяват с извинителен тон. Хана не долавя враждебност, никое от момичетата не й желае злото. Любопитството им изглежда искрено, но тя не може да се освободи от чувството, че са я предали. Знаеха какво ще й се случи вчера след закуска, но никоя от тях не я предупреди. И никоя не се опита да й помогне.
	Мъчи се да си припомни момичетата, които бяха пътували с нея във влака. Дали и тях ги беше сполетяла същата съдба? Хана пристигна последна до местоназначението си, затова разбра последна къде са я докарали. Идва й да се изсмее на невежеството си в ония последни часове от пътуването на север, но от гърлото й не излиза звук. Смехът се е превърнал в чужд език. После си припомня Санг-Су. Заровиха дребното й телце сред пустошта, толкова далеч от дома. Това е повече, отколкото може да понесе, и Хана се разпищява.
	Звуците, които излизат от устата й, са нечовешки, но не може да спре. Писъците стряскат малките жълти птички и те отлитат като порив на вятъра, изчезват по посока към слънцето. Войникът, облегнат на рамката на вратата, нарежда на момичетата да я накарат да млъкне. Кейко и Хината се втурват навън и прегръщат Хана.
	— Тихо! — умолява я Кейко и обхваща лицето й с длани. — Спри да викаш, момиче!
	Скупчват се около нея, прегръщат я, галят я по косата, ала тя се бори да я пуснат. Скоро гърлото я заболява, но Хана продължава да пищи. Накрая Кейко й удря шамар.
	Шамарът е последван от тежка тишина, после се разнасят приглушени ридания — момичетата в кухнята са се разплакали. Войникът нарежда на всички да се качат в стаите си. Кейко повежда новата Сакура към бордея, нагоре по стълбите, и я оставя в стаята, където бе умряла старата Хана.


>	Еми

	_Сеул, декември 2011 година_
	Докато стои сред тълпата пред японското посолство, навсякъде около себе си Еми вижда плакати с надпис „Хиляда среди“. Седмичните демонстрации са започнали през 1992 година и днес, на „хилядната сряда“, все още няма резолюция за оцелелите жени.
	Въпреки ранния час вече са се събрали много демонстранти и поддръжници, но енергията, която излъчват, е някак приглушена, като на погребението на велик лидер, тълпата е проникната от тържествена тъга. Еми поглежда към масивната сграда на посолството. Всички прозорци са затворени, а щорите — спуснати. Забелязва и други жени, които гледат към прозорците на посолството, и знае, че всички се питат едно и също: „Там ли са, гледат ли ни? Дали изпитват разкаяние, или са дали свободен ден на служителите си?“. В стомаха на Еми се загнездва горчивина, тлее като жарава.
	— Студено ли ти е? Искаш ли да седнем в някоя от палатките, за да не ни духа? — пита я Лейн.
	— Не, тук е добре.
	Еми не усеща, че трепери, но след думите на Лейн изведнъж й става студено. Пъха ръце в джобовете на палтото си.
	— Ще ида да купя горещ шоколад — предлага Лейн и изчезва в тълпата.
	Някакъв мъж почуква по микрофона.
	— Проба, проба, едно, две…
	Еми се изолира от шумотевицата. Гласът на мъжа, гърмящ през тонколоните, глъчката на множеството, японските очи, скрити зад затворените прозорци, всичко това едва достига до нея. Единственото, което изпитва, е студ. Той прониква през дрехите й и пронизва тънката й, сбръчкана кожа. В нощта, когато загуби баща си, също беше студено. Споменът я хваща неподготвена и тя го посреща неохотно.
	Странно и ужасяващо е да станеш свидетел на нечия смърт. В един момент човекът е тук, диша, мисли, изпълнен е с чувства, а в следващия няма нищо. Нито дихание, нито мисъл, нито биещо сърце. Лицето е застинало, безизразно. Еми видя лицето на баща си тъкмо такова, от него бе изтрит ужасът, който бе изпитвал само допреди миг. Отиде си за части от секундата. В уплахата си тя бе притворила клепачи, а когато ги вдигна, той беше мъртъв.
	Еми не разказа на никого за това. Беше по-лесно да не мисли за случилото се, да го потисне, иначе щеше да го преживява наново. Но сега е твърде стара и не може да отпъжда спомените. Умът й е износен, също като тялото й. Те изплуват по всяко време на деня, нахлуват неканени в съзнанието й и я изпълват с болка и съжаление. Понякога старите рани трябва да се отворят отново, за да се излекуват докрай — така казва Джин-Хи — а Еми все още не е излекувана от гледката на мъртвия си баща.
	Застанала сред множеството, тя позволява на бащиното лице да завладее съзнанието й. Добрите му, кротки очи гледат към нея, вижда го какъвто беше, изпълнен с живот и съчувствие, рядко срещано в смутни времена. Беше 1948-а, а Еми бе четиринайсетгодишна. Корейската война още не беше започнала, но напрежението на острова между полицията, която южнокорейското правителство бе изпратило да поддържа реда, и левите бунтовници бе прераснало в яростна партизанска война. Избухна въстанието в Чеджу, оставило много жертви и от двете страни.
	Полицията дойде в селото й под прикритието на нощта. Виещият декемврийски вятър заглуши появата й. Блъскане по вратата, после тя се разтвори с трясък. Полицаите нахлуха вътре и измъкнаха Еми и родителите й от постелята. Извлякоха ги навън в мразовитата нощ. Тя беше объркана и се разплака, а полицаите я удариха през лицето и се нахвърлиха на родителите й, закрещяха им да млъкнат. Мъжете бяха млади и сърдити, но Еми не знаеше защо нападат семейството й. Нямаше нито брат, нито чичо, който да се е присъединил към левите бунтовници, никой, заради когото полицаите да стоварят гнева си върху семейството й. Те бяха просто корейски граждани, поданици на страна, разкъсана на две от сили, много по-могъщи от тях.
	Един от полицаите сграбчи баща й и го издърпа пред Еми, с лице към майка й. Бутна го да падне на колене и опря извит нож в гърлото му.
	— Това е, задето криеш бунтовници! — извика и изведнъж времето спря.
	Еми гледаше невярващо как острието прерязва гърлото на баща й отляво надясно. Шурна кръв, боядиса ризата му за спане в черно в бледата светлина на нощта. Той не откъсваше ужасени очи от майка й и Еми си помисли, че се страхува повече за нея, отколкото за себе си. После очите помътняха и угаснаха. Майка й зави към снежното небе, но друг млад полицай я ритна в главата. Тя падна и остана безмълвна. Еми изпищя и запълзя към баща си.
	— Не умирай! — повтаряше отново и отново. — Татко, не умирай!
	Един полицай я издърпа от отпуснатото тяло на баща й. Еми понечи да се изскубне от хватката му, но той само я стисна по-силно.
	— Спри да се бориш или ще прережа и твоето гърло! — предупреди я той.
	— Остави я! Цялата е в кръв — каза друг полицай със заповеднически тон.
	Еми погледна към него. Беше по-възрастен от останалите, изглежда, им беше командир.
	— Харесва ми да убивам — отвърна полицаят и й изви ръцете, принуждавайки я да коленичи пред него.
	— Не сме свършили. Имаме да обиколим още къщи. После можеш да правиш каквото искаш.
	Хвърли бърз поглед към Еми и се отдалечи.
	Полицаят, който я държеше, очевидно размисли. Изплю се на земята и кимна. Ритна Еми отзад в гърба. Тя падна на четири крака и той отново я ритна. Еми се строполи върху студената мокра земя и закри лицето си с ръце.
	— Измий се, пък може и да се върна за теб — изсмя се той.
	Намести панталона и оправи куртката си.
	Тръгнаха си също толкова безшумно, както се бяха появили, досущ като тигри в нощта. Еми и майка й останаха безмълвни на земята, прегърнали тялото на баща й, докато гледаха как домът им изгаря. Всичко се случи толкова бързо, че Еми не успя да види кой запали огъня. Огледа се и се стресна, виждайки, че хълмовете са осеяни с ярки светлини, тъй като горяха и други домове. Заслуша се по-внимателно и чу далечни викове, долитащи през виещия вятър — или може би това бе замлъкналият майчин глас, който сега крещеше в главата й.
	Полицаите бяха опожарили почти цялото село. Тя зарови баща си в плитък гроб, защото твърдата земя се копаеше трудно, покри го с пясък, който донесе с кофа от брега. Майка й коленичи до гроба и се разрида. Дойдоха да помогнат и други хора, няколко възрастни жени и мъже. Полицаите бяха отвели повечето млади мъже и жени заедно с момчетата и момичетата. На никого не му се мислеше къде са ги откарали. Просто искаха да заровят своите покойници и да намерят подслон. Еми не знаеше защо полицаят й бе помогнал. Спасил я беше от ужасна съдба.
	— Как може да причиняват това на собствените си съотечественици? — попита старица, без да се обръща към никого конкретно, докато Еми засипваше тялото на баща си с пясък.
	Неколцина старци се опитаха да го обяснят със страха между Съветския съюз и Съединените щати, но никой не можа да обясни смъртта, причинена от съотечественици.
	— Всички сме корейци — каза отново възрастната жена. — Японците вече ги няма.
	Кожата на лицето й бе набраздена от времето и теглото. Беше оцеляла по време на японското иго само за да страда от нов вид окупация.
	Еми продължи да заравя баща си. Подобно на останалите жители в малкото им село, родителите й бяха внимавали да не се замесват с партизаните или полицията. Тя мислеше единствено за това, че баща й бе преживял японската колонизация и войната, а бе умрял от ръката на сънародник.
	Еми и майка й последваха групичката оцелели извън селото и надолу към брега. Старецът, който се беше обадил по-рано, каза, че живеел на острова от почти осемдесет години и знаел за пещера, закътана край тясно заливче. Майка й едва издържа целодневния преход. Сякаш бе завързана за мъртвия си съпруг с връв, която при всяка крачка напред я дърпаше две стъпки назад. Еми се гмуркаше вече пет години и тялото й бе стегнато и мускулесто. Използва силата си и къде с носене, къде с теглене, помогна на майка си да стигне до безопасното убежище.

	* * *

	Пещерата приюти деветнайсет души. Еми разпозна някои лица, повечето хора обаче идваха от другата страна на залива. Почуди се дали най-добрата й приятелка, Джин-Хи, е оцеляла след касапницата, но никой не смееше да напусне пещерата, за да търси оцелели — освен една майка. Тръгна да търси дъщеря си, отвлечена, докато опожарявали дома им. Върна се в пещерата съсипана, с пепеляво лице. Никой така и не я склони да каже какво е заварила, но Еми си представи най-лошото.
	Нощем жената се събуждаше и крещеше името на дъщеря си. Еми заспиваше разплакана, запушила уши, за да не чува горестните й викове.
	Тъй като се бояха да палят огън, за да не открият скривалището им, нощем мръзнеха, зъбите им тракаха във вътрешността на пещерата. Еми и майка й се сгушваха до две възрастни жени, за да се топлят взаимно. Мъжете също лежаха заедно, но декемврийската зима е твърде сурова. Скоро най-старите започнаха да измират, издъхваха тихо в съня си.
	Еми и майка й помагаха на старците да преместват замръзналите тела в задната част на пещерата, където студът щеше да ги съхрани. Преди да заспи, Еми се стараеше да мисли за забавните истории на Джин-Хи, сякаш припомнянето им щеше да запази приятелката й жива. Мисълта, че може да се е скрила в друга пещера на острова, поддържаше духа на Еми въпреки скръбта по баща й и притесненията за сломената й майка.
	Хранеха се с каквото намереха в пещерата: мъха, растящ по стените, насекомите, пъплещи из пръстта, и някои твари, за които Еми подозираше, че са плъхове или дори нещо по-отвратително. След четири седмици гладуване почти до смърт майката на Еми реши, че е време да се върнат. Когато излязоха от скривалището си, се облегнаха една на друга и замижаха от януарското слънце.
	И двете бяха останали без сили и едва издържаха на суровия студ; през целия път до дома вървяха през прясно навалял сняг, подминаваха къщи, изгорели до основи, без да срещнат жива душа. Като видя черните въглени от собствения им дом, които се подаваха изпод белите преспи, Еми беше твърде отпаднала, за да заплаче. Всичко беше изчезнало. Всичко. Мястото, което някога бе приютявало семейството й и между стените си бе пазило спомени за всеки от тях, сериозното лице на сестра й, докато учеше Еми да чете, гласът на баща й, когато пееше и си акомпанираше на цитра, вкусните ястия на майка й, приготвени с толкова любов — всичко беше изпепелено.
	Къде бяха те сега, запита се Еми, духът на баща й и отсъстващото тяло на сестра й? Майка й коленичи сред руините и закри лице с ръце. След дълго мълчание Еми я поведе към мястото, където бяха заровили баща й.
	Могилката бе покрита с пелена от искрящобял сняг. Върху нея имаше миниатюрни зигзагообразни следи от птичи крачка. Еми погледна към бялото небе, където в студения януарски въздух се рееха чайки. Дали не посещаваха баща й, за да отдадат почит на странстващия му дух?
	Майка й коленичи до могилката, сведе чело към земята и докосна снега. Заплака тихо, а Еми също коленичи до нея, прегърна треперещото й тяло. Беше толкова слабо, като тяло на старица. Майка й още нямаше четирийсет, но войната й бе отнела твърде много — по-голямата й дъщеря, съпругът й, и онова, което бе останало от младостта й, си бяха отишли заедно с изпепеления дом. Еми също се разрида, скърбеше за всички — и за живите, и за мъртвите.
	До нея долетяха гласове и тя се изправи и се ослуша. Вятърът сякаш се умълча, чайките над главата й закрещяха пронизително. После отново ги чу — мъжки гласове.
	— Мамо, някой идва! — прошепна Еми, когато гласовете се разнесоха зад гърба им. Към тях приближаваха върховете на пушки.
	— Трябва да вървим! — каза Еми и се опита да вдигне майка си от земята, но тя не помръдваше.
	Сърцето на Еми заблъска в гърдите й. Беше грешка да напуснат пещерата. Ако сега оцелееха, щяха да се върнат в безопасното си убежище. Под близкото възвишение имаше горичка от мандаринови дървета, почернели от огъня. Ако успееше да вдигне майка си на крака, можеха да се скрият зад дърветата и да изчакат полицаите да отминат, помисли си Еми, забравяйки за прясно навалелия сняг.
	— Моля те, мамо! — проплака тя и я затегли с всички сили. — Трябва да се махнем оттук!
	Побягнаха към малкото възвишение и слязоха до мандариновата горичка. Скриха се зад едно дърво, стърчащо над останалите, макар половината му клони да бяха превърнати в пепел, която се бе посипала по земята. Заради студеното време корените му не бяха изгорели, но дървото никога нямаше да се възстанови.
	Полицаите стигнаха до руините на къщата и гласовете им замлъкнаха. Еми чуваше как ровят в пепелта. Приведе се над майка си да я защити, както бяха коленичили и трепереха от студ.
	— Я вижте тук! — извика един от полицаите.
	— Какво има? — обади се друг.
	— Пресни следи от стъпки.
	Настъпи тишина. Еми си ги представи как оглеждат стъпките, проследяват ги по възвишението и те ги отвеждат до скривалището. Сглупи, като се съгласи с майка си да се върнат. Знаеше, че тя не е на себе си; бяха измръзнали, гладни, смазани от мъка. Заобиколена от смърт, Еми с радост беше напуснала пещерата, превърнала се в гробница. Толкова отчаяно искаше да види какво е останало от дома им.
	Момчето, което първо заобиколи дървото, носеше дебело подплатено палто и жълт шал около врата. Заговори й с кротък глас.
	— Ранена ли си? — попита. Погледна под нея и зърна майка й, подпряна на дървото. — Тя добре ли е? Майка си ли пазиш?
	Еми не отговори. Просто продължи да прегръща майка си. Приближиха се и другите полицаи, мълчаливото им любопитство натежа в тишината. Еми вече очакваше обидните думи, жестоките юмруци и болката, която щеше да последва. Наведе глава.
	— Глуха ли е? — попита единият от полицаите.
	— Сигурно е в шок — отвърна младежът. — Всичко е наред. Няма да те нараним. Търсим оцелели. Елате с нас. Ще ви отведем на безопасно място.
	Протегна ръка и Еми се сви уплашено. Майка й вдигна лице и се изплю върху палтото му. Той отстъпи назад. Другите двама полицаи се разкрещяха на майка й и вдигнаха пушки, за да я пребият с тях.
	— Не, недейте! Всичко е наред! Просто са изплашени. Целите са в пепел — каза момчето на мъжете. — Видяхте къщата, покрай която минахме, и плиткия гроб… — Гласът му заглъхна, докато изучаваше лицето на Еми.
	— Те го убиха — промълви Еми.
	Тримата полицаи застинаха и се вторачиха в нея.
	— Кои бяха? — попита момчето с благия глас. Наведе се и сега я погледна право в очите. — Видя ли кой го направи?
	— Не им казвай нищо! — прошепна майка й.
	Еми се взря в тъмните й очи. В тях проблесна предупреждение. И отново се обърна към младия мъж.
	— Дойдоха посред нощ. Нищо не видяхме. Беше много тъмно.
	— Сигурна ли си? — попита той, а гласът му бе все така любезен, сякаш искаше да й помогне. Сякаш наистина го беше грижа.
	Тя кимна. Той се изправи и известно време като че ли обмисляше думите й. Плъзна очи над опустошените от огъня мандаринови дървета. Еми проследи погледа му и неволно си припомни как в горещите лета със сестра й тичаха из сенчестата горичка, заливайки се от безпричинен смях. Внезапният спомен я свари неподготвена и тя си помисли, че той никога повече няма да я изпълва с радост. Всичко си беше отишло.
	Младият полицай си пое дъх и го издиша шумно през ноздрите си.
	— Ще ги вземем с нас! — каза накрая.
	Еми се стресна от променения му тон. Любезното държане бе заменено от военна деловитост. Другите двама полицаи вдигнаха Еми и майка й и ги поведоха.
	Когато минаха покрай бащиния й гроб, Еми спря очи върху малката могила. Помнеше баща си като едър, як мъж, който се надвесваше над нея със силните си, добри ръце, но смъртта й бе отнела този образ, оставяйки хълмче, което след време почти нямаше да се забелязва. Еми гледаше в земята, докато ги водеха по пътеката с познатите камъни и пръснати мидени черупки — нейните богатства, донесени от морето. Щом видя камиона, се задърпа, но вече беше твърде късно.
	Полицаите ги закараха в местното полицейско управление, където гъмжеше от хора, някои униформени, други в окървавени дрипи, гласовете им се извисяваха в какофония от гняв, болка и страх.
	До една от стените седеше старица, положила в скута си окървавената глава на сина си. Беше неподвижна и безмълвна насред целия хаос наоколо. Еми стисна ръката на майка си колкото може по-здраво, докато полицаите ги влачеха към стая, приспособена за чакалня. Хората се бяха събрали на групички, някои плачеха, други мълчаха, изпаднали в шок. Младият полицай ги остави и се заговори с колегата си на гишето. Погледна ги няколко пъти през рамо, докато попълваше някакъв формуляр.
	Еми обходи с очи всички лица наоколо, но не разпозна никого. Къде бяха хората от нейното село? Внезапно се изплаши, че всички са мъртви, после пропъди тази мисъл от главата си. Хвърли поглед към майка си, но побърза да го отклони, не можейки да понесе празното изражение върху преждевременно остарялото й лице.
	Полицаят се върна и Еми изправи рамене, опитвайки се да му покаже презрението си, той обаче не й обърна внимание.
	— Ще чакаме тук, докато ни извикат.
	— Защо, какво сме сторили? — попита Еми.
	— Нищо — отвърна той и прочисти гърлото си. Изглеждаше неуверен.
	— Тогава защо ни доведохте тук?
	Колкото повече нарастваше смущението му, толкова повече смелост събираше Еми. Сега той отново беше любезният младеж, който се бе приближил пръв до нея в мандариновата горичка, а не полицаят, който бе наредил да ги качат в камиона.
	— Не е твоя работа! Това е работа на правителството.
	— Ние нямаме нищо общо с правителството…
	— Стига си приказвала! — сопна се той и я сграбчи за лакътя.
	Очите му се стрелкаха из стаята, оглеждаха хората, които слушаха разговора им.
	— Тук си по мое нареждане. Това е всичко, което ти се полага да знаеш.
	Еми го изгледа гневно и той пусна лакътя й.
	Полицаят на гишето ги повика, после вкараха тримата в малка канцелария в задната част на участъка. Когато вратата зад тях се затвори, шумът на страданието отвън секна и в главата на Еми се настани измамно спокойствие. Насред стаята се издигаше голямо бюро, а зад него седеше мъж с лъскава униформа. Гърдите му бяха окичени с ордени и медали и Еми се зачуди кои ли свои съотечественици беше убил, за да получи такива високи отличия. Впери очи в лицето му и го зачака да заговори.
	— Разбрах, че си _хеньо_. Вярно ли е? — попита той, без да вдигне поглед от купчината книжа пред себе си. Изглежда, продължи да чете в очакване на отговора й.
	— Да — отвърна Еми, чудейки се как толкова бързо бяха проучили семейните й документи.
	— А това майка ти ли е? — Мъжът вдигна очи от книжата и погледна към майка й.
	— Да.
	— И тя ли е _хеньо_?
	— Да.
	— Хм, много си послушна. Хюн-Мо, ти си късметлия! От нея ще излезе добра съпруга! Само трябва да й задаваш правилните въпроси. Ха-ха!
	И се плесна по коляното, докато се кикотеше.
	— Кажи си фамилията!
	Еми не отговори веднага. Мъжът беше споменал думата „съпруга“. Не го разбра.
	— Баща й е Джанг — отговори Хюн-Мо вместо нея.
	Не я поглеждаше, беше заковал очи в бюрото.
	— Джанг? Добро, силно фамилно име — заяви офицерът и го отбеляза във формуляра. Подписа се и го плъзна по бюрото към Еми. — Хубаво, сега се подпиши тук. — Подаде й писалката.
	Младият полицай знаеше името на баща й. Еми се вторачи в него; ушите й пламнаха, а устата й пресъхна.
	— Момиче, вземи писалката и си напиши името ето тук, точно над моето. Видя ли? Точно тук — посочи офицерът с ордените и пъхна писалката в ръката на Еми.
	— Какво е това? — най-после попита тя.
	Погледна към майка си, ала тя не можеше да й помогне. Беше забила очи в пода и плачеше беззвучно.
	— Това е брачното ти свидетелство. Подпиши тук.
	— Но за кого се омъжвам? — попита Еми.
	— Как за кого, за него — отвърна мъжът и посочи момчето, което ги бе отвело от изгорелия им дом, което знаеше името на баща й и че тя е гмуркачка. — Хайде, хайде, нямам цял ден на разположение. Подпиши. Хюн-Мо, ти ще се подпишеш до нейното име.
	Еми се обърна и изгледа Хюн-Мо. Беше доста по-голям от нея, но все пак още младеж. Искаха да се омъжи за него? Стоеше объркана с писалка в ръка и изведнъж мъжът с ордените я удари по лицето толкова силно, че я запрати на пода. Беше скочил от стола, бърз като нападаща змия, и я беше зашлевил с все сила.
	— Помогни й да стане!
	Хюн-Мо внимателно вдигна Еми и като я подкрепяше с една ръка, я отведе обратно до бюрото. Изглеждаше не по-малко смаян от нея от този внезапен изблик на насилие. Бузата й пламтеше, очите й бяха плувнали в сълзи.
	— Хайде, подпиши! Хюн-Мо ще ти бъде съпруг. После се омитайте от канцеларията ми, че имам още много работа. Подпиши или ще му заповядам да ви арестува, а като ви гледам — той посочи мършавите им фигури — няма да издържите дълго в затвора.
	Майката на Еми се вторачи в полицая. Надвеси се над бюрото, стисна с ръце ръба му. Лицето й се оживи, доби злъчно изражение. Еми се изплаши от онова, което можеше да каже, но офицерът я спря, преди да е заговорила.
	— Не го прави, майко! Държа живота на дъщеря ти в ръцете си. Една обидна дума, и няма да се поколебая да ви изправя пред наказателния взвод! Кажи й да подпише формуляра! — нареди той на Хюн-Мо.
	— Направи каквото ти казва — подкани я Хюн-Мо с извинителен поглед.
	Еми стисна писалката, но ръката й трепереше. Хюн-Мо й посочи мястото и тя написа името си. Той взе писалката от нея и написа името си до нейното: Ли Хюн-Мо.
	— Добре. А сега излизайте. Чака ме много работа.
	Хюн-Мо изведе Еми и майка й от канцеларията, минаха обратно през тълпата отчаяни хора в претъпкания участък и излязоха на студения януарски въздух. Фучащият вятър охлади пламналата й буза. Тя я потърка с ръка, продължавайки да трепери — след този подпис вече нямаше да разполага с живота си.
	— Защо? — попита, след като мълчането между тях се проточи толкова дълго, че не издържа. Вървяха обратно към паркирания зад участъка камион. — Защо ме накара да се омъжа насила за теб?
	— Нашите синове ще наследят тази земя — издекламира той, отвори вратата на камиона и побутна майка й да се качи.
	— Нашите синове?
	Еми беше шокирана, че той очаква да имат истински брак, като този на родителите й. Абсурдна идея.
	— Да, и твоята земя, и земята на селото ще бъдат наследени от нас чрез децата ни.
	— От нас?
	— Останалите полицаи. И те като мен са напуснали домовете си на север. Избягах на юг, за да не ме убият комунистите, както направиха със семейството ми. Те ми отнеха всичко! Отнеха ни всичко! Затова се женим за вас, за да си върнем изгубеното, но по-важното е да държим комунистите далеч от Юга. За целта трябва да станем повече от тях. Това е и за твое добро… и за доброто на Корея.
	— Аз не съм комунистка — възрази Еми, надявайки се, че човек, изстрадал толкова много, ще разбере какво изпитва в момента.
	Той я погледна право в очите, изражението му беше лишено от всякаква емоция.
	— Този остров е пълен с комунисти. И ти си такава, все едно дали го знаеш, или не. Като се омъжваш за мен, вече не си заплаха. Качвай се.
	Задържа вратата отворена и я зачака да се качи в камиона, но Еми не помръдна. Полицаите бяха убили баща й. Мислено се върна към мрака на онази нощ. Дали и Хюн-Мо е бил там? Затова ли е знаел, че ще я открие до изпепеления й дом? Стомахът й се преобърна и коленете й омекнаха. Хюн-Мо я подхвана и й помогна да се качи в камиона.
	Еми седна до майка си и се помъчи да си припомни. Онази нощ беше тъмно като в рог, зрънцата на суграшицата влизаха в очите й, а страхът беше размазал лицата на всички мъже. Опита да се сети дали бе видяла Хюн-Мо по време на ужасяващата сцена, но не й се стори познат. Сигурна беше, че ще различи убиеца на баща си, ако го срещне отново. Когато Хюн-Мо се покатери на шофьорското място, тя се вторачи в него, опитвайки се да си спомни дали го е виждала и преди.
	Без да й обръща внимание, той запали мотора и потегли мълчаливо от участъка. Еми не беше сигурна дали е бил сред мъжете от онази нощ. Бавно откъсна очи от него и се вторачи невиждащо през предното стъкло. Не знаеше къде ги води Хюн-Мо и колкото по-дълго пътуваха, толкова по-изгубена се чувстваше.

	* * *

	Докато трепери на площада и си припомня отдавнашни събития, Еми усеща бремето на възрастта. Изпитва ужасна болка в крака, която започва от задната част на бедрото, разнася се надолу и сякаш я пронизва с нажежени ножове. Студът не облекчава старческите й болежки, нито спомените, нахлуващи от миналото й.
	Лейн се връща с три чаши горещ шоколад. Еми приема своята с благодарност, наслаждава се на топлината, която прониква през ръкавиците й с един пръст. Поглежда към околните лица. Търси нещо и в същото време нищо конкретно, но все пак се надява да забележи позната усмивка, жест, каквото и да е, което би й напомнило детството. Три пъти е идвала на демонстрациите и докато се озърта в тълпата, има чувството, че се опитва да открие нещо толкова неясно като щастието.
	Еми отпива от чашата си; сладката гореща течност пари на езика й, а очите все така оглеждат множеството около нея, като не се задържат върху нито едно лице — бои се, че може да пропусне нещо или някого. Лейн и дъщеря й също отпиват от чашите си, без да отделят очи от Еми, но никоя от тях не прекъсва мълчаливото й търсене.
	Еми се взира в хората от тълпата, надява се, че нечий поглед ще срещне нейния и тя ще намери сестра си.


>	Хана

	_Манджурия, лятото на 1943 година_
	Сега снимката на Хана виси с останалите в подножието на стълбището. Лицето й гледа към клиентите войници и те ще знаят, че ако я изберат за полагащото им се време, ще трябва да се наредят пред стая номер 2. Войниците имат до трийсет минути насаме с нея, офицерите — един час. Тя е като ястие в меню, което оглеждат, поръчват и консумират.
	Режимът в публичния дом е прост. Ставаш от сън, измиваш се, закусваш, после чакаш в стаята да дойдат войниците. Когато времето напредне, обикновено след девет вечерта, чакащите трябва да си тръгнат. Тогава Хана се измива, измива и използваните кондоми, дезинфекцира и превързва раните си, ако е получила такива през деня. Вечерят оскъдно, после си лягат, за да повторят всичко на следващия ден. Десет часа на ден, шест дни в седмицата тя обслужва войници. Изнасилват я двайсет души дневно. Седмият ден е определен за домакинска работа. Хана разтребва стаята си, изпира дрипавата си рокля и заедно с останалите момичета чисти публичния дом и се грижи за мижавата зеленчукова леха в двора, докато всяка втора неделя чака посещението на доктора.
	На Хана й бяха нужни две седмици, за да приеме, че няма измъкване от този режим. Първата седмица беше най-тежка. Цели три дни не хапна нищо и цели три нощи плака непрекъснато. По-късно научи, че е имала късмет, понеже не я бяха затворили в изолатора в мазето. Там изпращаха момичетата, които отказваха да се подчинят или бяха заслужили по-тежко наказание от бой с камшик. През третата нощ почукване на вратата прекъсна мрачните й мисли.
	— Спри да плачеш, малка Сакура. Стига толкова.
	В стаята влезе Кейко. Гласът на жената стресна Хана и тя се извърна да я погледне. Идвайки в стаята й, Кейко рискуваше да я накажат. Можеха да я хвърлят в кошмарния изолатор и мисълта, че въпреки това се е престрашила, пресуши сълзите на Хана.
	— Трябва да се вземеш в ръце — смъмри я Кейко, макар че острият тон не съответстваше на мекото й изражение. Наведе се над Хана и отмахна кичур коса от лицето й. — Знам какво си мислиш точно сега. Че искаш да умреш. Всички искахме да умрем първите няколко дни.
	А след като Хана не отговори, Кейко продължи:
	— Не искаш ли да видиш отново майка си?
	Майка й. Думата прониза сърцето й като нож.
	— Никога няма да я видя отново! Знам го! — прошепна Хана и се извърна от Кейко.
	В главата й отекнаха гласовете на жените от пазара. Дори ако един ден успееше да се завърне у дома, дали това нямаше да вкара родителите й без време в гроба?
	— Няма да я видиш отново, ако умреш, това е сигурно. Помисли за нея. Никога няма да узнае какво се е случило с теб и ще се измъчва цял живот.
	Пред очите на Хана изникна разстроеното майчино лице, когато в дома им пристигна сабята на чичо й. Беше спасила сестричката си от ужасна участ, ала я остави със съсипана от скръб майка. Готова бе да изтърпи възможно най-тежкото мъчение, само и само да не разруши семейството си.
	В главата й обаче изплува и другата възможност. Как ден след ден страда в ръцете на войниците, докато… не знаеше колко време ще продължи това. Докато свърши войната? Докато забременее? Или докато умре? Майка й може би никога нямаше да научи какво се е случило с нея.
	— Сигурна съм, че ще я видиш отново. Няма да си тук вечно. Никоя от нас няма да е. Просто трябва да изслужим времето си, а после можем да се приберем у дома.
	Кейко продължи да говори, но Хана вече не я чуваше. У дома. Звучеше толкова далече, като място от сънищата й. Дали наистина бе възможно да се върне отново на своя остров? Дали Кейко й казваше истината? Дали щяха да я изпратят у дома?
	— Хайде да те оправим.
	Кейко й показа как да се измие, а след като Хана не реагира, го направи вместо нея.
	Хана нямаше сили да я спре. Антисептичният разтвор в раните й пареше по-лошо от солена вода, но Хана не изохка. Кейко не спираше да говори, сякаш, запълвайки тишината помежду им, щеше да оправи всичко.
	— Тази война няма да продължи вечно, нито твоето време тук. Грижи се за себе си, оцелей и един ден ще бъдеш свободна и ще видиш отново майка си.
	Хана погледна жената в очите. Кейко за втори път споменаваше, че ще я освободят. Все още не знаеше дали казва истината, но гейшата не отмести поглед от нея. Сякаш я предизвикваше да оспори думите й. Хана не го направи. След продължителна пауза Кейко заговори отново, все едно нищо не се беше случило.
	— Докато си тук, трябва да се грижиш колкото може по-добре за себе си. А това означава да се измиваш след всеки войник, да си изяждаш докрай храната, да переш дрехите си и да чистиш стаята си, за да не се заразиш от нещо. Това трябва да правим всички, за да оцелеем.
	Когато Кейко я остави, Хана легна на тънката рогозка и се загледа в една точка в мрака. Заслуша се в новите звуци, които я обкръжаваха: останалите момичета в стаите им, пукането на покрива над главата й, поривите на вятъра, който духаше през пролуките.
	— Моля те, мамо, намери ме! Отведи ме от това място! — прошепна Хана на празната стая.
	Повтаряше думите отново и отново, докато се превърнаха в монотонен припев, заровен дълбоко в главата й.
	Днес, две седмици по-късно, Хана вече се е научила да следва съветите на Кейко и опитва да не мисли твърде много за смъртта. Вместо това се е вкопчила в обещанието на японката, че един ден ще освободят всички и тя отново ще види семейството си. Войниците все така се редят на опашка пред вратата й. Не я бият, ако лежи неподвижно на рогозката. Сякаш не ги интересува дали е мъртва, или жива, важното е просто да присъства физически, за да свършат онова, за което са дошли.
	Едно от другите момичета, Хината, предлага на Хана специален чай, който да облекчи болката между краката й и по цялото й тяло. Тя отпива няколко глътки, но не й харесва как се чувства след това. Замаяна, с изпразнена глава, отнесена. Трудно й е да остане будна. По-късно узнава, че това е опиумен чай, и решава повече да не пие от него. В училището на Хана предупреждаваха децата за опиума. Казваха им, че е недостойно да приемаш опиум — затова и техните врагове, недостойните китайци, били пристрастени към него.
	Хана отказва чая не само защото се бои, че може да се пристрасти, а най-вече защото иска да е с ясен ум. Хината пие опиумния чай непрекъснато, денем и нощем. Така успява да изпълнява желанията на войниците. Така оцелява. Хана обаче знае, че опиумът няма да й помогне. Умът ще се замъгли и отново ще я завладеят мисли за смъртта. Спомените й от дома са силни, но и болката от живота й в бордея е такава.
	Отказването на чая е първата стъпка към грижата за себе си. С ясен разсъдък има силата да се оттегли във въображението си. Докато мъжете я посещават ден след ден, тя се отдръпна от реалността и си представя как се гмурка дълбоко в океана, откъсва се от онова, което я заобикаля. Учи се да задържа дъха си, когато войник насилва тялото й, също както го правеше в морето, преди да се издигне на повърхността, за да напълни дробовете си с въздух. Никога не гледа мъжете в лицата. По-добре да не ги възприема като хора. За нея те са машини, изпращани денем в стаята й. Фокусира се върху обещанието, че всичко ще свърши, защото винаги става така, а после заспива. Може да владее ума си и да избира какво да допусне в него.
	Когато става сутрин, първата й мисъл е за морето. Звукът на вълните, които се плискат в скалистия бряг, изпълва главата й. А после се чуди дали майка й също е станала с изгрева на слънцето. Дали приготвя закуска за сестра й и баща й? Повечето пъти майка й вари оризова каша с късчета водорасли и риба от вечерята предния ден. Понякога изпържва яйце и го нарязва на тънки ивички, за да го смеси с кашата. Хана усеща соления вкус на гъстата каша върху езика си и устата й се напълва със слюнка. В публичния дом рядко получават повече от две топки ориз или купичка воднист ориз, приготвен от възрастната китайка. Ако имат късмет, отдолу може да се спотайва малко японска туршия. Мизерната им зеленчукова леха често бива опустошавана от войниците, които също гладуват.
	Водата вадят от кладенец, разположен в далечния край на двора. Момичетата се редуват да пълнят кофи прясна вода през целия ден. Щом дойде нейният ред, Хана се бави колкото е възможно повече. Дори пет минути отдих са добре дошли.
	Когато не краде време по този начин, измисля причини да се мие много старателно преди следващия войник. Опитат ли да я прекъснат, следва съвета на Рико и казва, че е важно да се предпазва от венерически заболявания, а ако продължат да настояват, лъже, че е забелязала червени подутини или гнойни рани у предния войник. В повечето случаи лъжите й минават, но понякога войника не го е грижа. С такива мъже се справя най-трудно. Бързо се научава да си мълчи и да им се подчинява. Колкото по-бързо задоволят нагона си, толкова по-бързо ще си тръгнат.
	Късно нощем, след като войниците са си отишли, Хана тъгува най-силно за дома. Лежи на мухлясалата си рогозка, придърпала овехтялото одеяло до брадичката си, и копнее за топлото телце на сестра си до своето, за звука от бавното дишане на хъркащия й наблизо баща и за вечното неспокойно въртене на майка й, която търси абалони в съня си. Хана мисли и за приятелките си, гмуркачките, с които е работила всеки ден. Всички те й липсват.
	Тези спомени я разстройват, ала и крепят. Нахлуват в тишината на миниатюрния й затвор, всеки от тях е като острие, което се врязва в плътта й. Болката й напомня за саможертвата. Попадна в капана на публичния дом, за да предпази сестра си. Ще понесе всичко, защото един ден ще намери пътя към дома. Отново ще види семейството си.
	Идва денят за домакински задължения и Хана става рано, за да изпере дрехите си на двора. Пазачът препречва пътя й с тялото си.
	— Връщай се горе. Днес идва докторът.
	Хана знае, че не бива да му противоречи. Качва се в стаята си и зачаква. Това е първият й лекарски преглед. Най-напред влиза китайката, донася кана вода и я излива в легена на Хана. Прави й знак да се измие.
	Когато жената си тръгва, Хана се чуди защо тя и съпругът й управляват бордея. Дали го правят насила? И те ли са затворници? Леко почукване на вратата прекъсва мислите й.
	В стаята влиза войник и Хана скача на крака. Войникът сигурно забелязва тревогата, изписана на лицето й, защото вдига успокоително ръка.
	— Аз съм лекарят — казва бързо. — Тук съм да те прегледам.
	С другата си ръка сочи черна чанта. Прави й знак да седне. Тя предпазливо изпълнява каквото й нарежда, но все още е готова да побегне. Мъжът оставя чантата си и сяда пред нея.
	— Отвори уста — подканя я и преглежда гърлото й, зъбите, венците и езика. — Добре, всичко е наред. Сега легни на рогозката.
	Хана настръхва. Никога досега не е ходила на лекар и още не е сигурна дали този мъж наистина е такъв. Военната му униформа я изнервя, но се подчинява и ляга бавно. Той повдига роклята й и Хана отново сяда.
	— Какво правите? — възкликва.
	— Трябва да те прегледам. — Ако е обиден или ядосан, японецът не го показва. — Легни, свий колене и запретни роклята си. Трябва да прегледам вагината ти, затова не ми губи повече времето.
	— Не, не искам! — казва Хана и се дръпва по-далеч от него.
	— Нямаш избор. Мое задължение е да ви преглеждам на две седмици. Трябва да те проверя за венерически болести, инфекции, бременност, рани. За твое добро е. За твоето здраве и за здравето на войниците.
	Хана се вторачва в мъжа. Здравето на войниците. Всъщност той е тук заради тях.
	— Хайде, легни, свий колене и повдигни роклята си.
	Тя ляга, но се чувства унизена. Самият преглед минава бързо. Лекарят вкарва във вагината й студен метален инструмент, опипва я с пръсти, подмива я с оранжева течност. После бие инжекция в лявата ръка на Хана и обяснява, че тя ще я предпази от венерически болести.
	Късно една вечер след четири седмици пристига джип с офицери. Всички са наквасени, а двама, лейтенант и капитан, са толкова пияни, че едва се държат на краката си и другите кажи-речи ги внасят в публичния дом. Клатушкайки се, те успяват да се качат горе и избутват наредените на опашка войници.
	— Всички обратно в казармата! — провиква се капитанът сред разнеслия се ропот. — Ние поемаме командването на този преден пост за остатъка от вечерта!
	Първите войници от опашката не помръдват, протестират, че чакат от часове. Войникът в стаята на Хана отваря вратата и надзърта навън. Когато лейтенантът вади сабята си от канията, всички се умълчават, но никой не си тръгва. Войникът от стаята на Хана си влиза обратно и мълчаливо започва да се облича. Хана се премества така, че да вижда през отворената врата.
	— Хайде, да те няма! — изкрещява лейтенантът и насочва сабята си към редника най-отпред на опашката.
	Редникът няма ордени. Униформата му е спретната, макар и вехта. Отстъпва крачка назад, но не си тръгва веднага.
	— Какъв ти е проблемът, редник? — изръмжава капитанът и застава до лейтенанта. Двамата са впечатляваща гледка. По-високи са от повечето офицери и окичените им с ордени гърди блестят, сякаш са украсени със злато, сребро и скъпоценни камъни. Редникът се свива под погледа им.
	— Утре отиваме на бойното поле, господин капитан — отвръща, гласът му е тих и почтителен.
	— Нима? — промърморва капитанът.
	— Да, господин капитан — обаждат се неколцина едновременно.
	— Е, това е добра новина. Лейтенант, не си ли съгласен, че е добра новина?
	— Да, да, много добре си разузнал, редник. Отлична работа — отвръща подигравателно лейтенантът.
	Капитанът прави стъпка към редника, извисява се над него. Мъжете зад войника се снишават.
	— И кой, мислиш, ще ви води на това бойно поле, войнико? Офицерите! Нали се сещаш: ония, дето ще са начело на атаката и може да загинат първи!
	Войниците, които са по-близо и го чуват, побързват да си тръгнат, преди да е довършил тирадата си, но горкият редник и неколцината му другари, попаднали под огъня, са принудени да стоят мирно.
	— Да, господин капитан, моите извинения, господин капитан — казва войникът и отдава чест.
	— „Моите извинения“? Чу ли, лейтенант? Той ни се извинява.
	Капитанът се изсмива в лицето на войника, навежда се опасно близко до разтреперания мъж.
	— Стига да поискам, мога да набуча главата ти на щик. Тъкмо ще покажа на другите като теб, че с офицер не се спори! Сега се поклони — нарежда капитанът, гласът му прилича на глухо ръмжене.
	Войникът се покланя дълбоко и излага на показ уязвимия си врат. Лейтенантът опира сабята си в кожата му, увеличава натиска. Изпод острието избиват капки кръв.
	— Какво ще заповядате? — обръща се той към капитана.
	Войникът трепери под сабята, чийто остър като бръснач ръб се врязва все по-дълбоко. От врата му закапва кръв и изцапва якичката му.
	— Днес съм в добро настроение. Не искам да си развалям вечерта. Разкарай ги оттук!
	— Чухте капитана! Хайде, дим да ви няма! — крясва лейтенантът и блъсва редника в стената. — Всички до един, изчезвайте, преди да съм ви обвинил в неподчинение!
	По стълбите се разнася припрян тропот на ботуши. Войникът в стаята на Хана се измъква набързо, когато в нея влиза лейтенантът. Капитанът се отправя към вратата на Кейко.
	Хана не поглежда офицера. Остава мълчалива, чака го да се приближи. Опитва се да не забелязва сабята, стисната здраво в дясната му ръка, или клатушкането, докато върви към нея. Всички момичета имат белези по тялото си от пияни и ядосани войници. Хана е чувала някои от проявите на насилие през тънките стени на стаята си. Лейтенантът коленичи пред нея и й заповядва да се изправи. Тя се подчинява и застава разтреперана пред него. Той се вторачва в тъмния триъгълник между краката й. Навежда се, уж да я огледа по-добре, и заравя върха на сабята си в косъмчетата на венериния й хълм.
	— Не мърдай, или ще те порежа! — предупреждава я. Започва да я бръсне и нацепва нежната кожа, която прокървява. Хана трепери, докато студеното острие на сабята стърже кожата й. Захапва устни, когато я порязва.
	— Цялата ви пасмина е болна! — мърмори той, докато продължава. — Нямате добра хигиена. Пълни сте с паразити. Не искам да се заразя.
	Хана стиска очи. Тя ли е заразената? Войниците са тези, които донасят болести в публичния дом! Всяко момиче тук пристига невинно и чисто. Войниците са заразените чудовища, причината момичетата да търпят унизителни медицински прегледи и инжекции с химикали, толкова силни, че понякога ръцете им се подуват и изтръпват. Този войник е заразеният. Хана стисва още по-силно очи, за да не даде воля на гнева си.
	Когато свършва с бръсненето, лейтенантът хвърля сабята на пода и й нарежда да се подмие. Тя отива до легена с вода в ъгъла на стаята, в който кисне използваните кондоми, и кляка над него. Използва кърпа за ръце. Той я наблюдава и от време на време я кара да търка по-силно и да се мие по-старателно, за да бил сигурен, че няма да прихване нещо от нея. Когато е удовлетворен, заповядва да му помогне в събличането. После ляга гол на рогозката и й нарежда да го яхне.
	— Язди ме, докато пред мен се появи Ясукуни! Ако утре умра, искам да видя храма, където ще отиде душата ми!
	Твърде пиян е, за да получи оргазъм. След едночасовия безрезултатен акт, я избутва от себе си и тутакси потъва в дълбок сън.
	Войниците често споменават свещения японски храм в Токио — това не е ново за Хана, за разлика от унижението, на което я е подложил лейтенантът. Двамата офицери остават в публичния дом цяла нощ. Хана лежи на сламената си рогозка и слуша гръмливото хъркане на мъжа, твърде гневна, за да заспи. Остава будна цяла нощ, чува го как диша. Всяко вдишване я отвращава, всяко пропито с алкохолни пари издишване преобръща стомаха й. След всеки дъх, който поема и изпуска тя, раните й крещят от болка.
	Петелът изкукуригва на разсъмване, събужда офицера и той й нарежда да му помогне в обличането. След като Хана завързва обувките му, я изритва настрана. Тя остава на четири крака, надявайки се, че махмурлукът ще му попречи да я нарани повече. Мъжът прокарва пръсти през сплъстената си коса и извиква високо приятеля си на излизане от стаята й. Миг по-късно двамата слизат заедно по стълбите и през смях си разказват как са прекарали нощта. Щом чува, че входната врата се захлопва и моторът на джипа заглъхва, Хана напуска стаята си и бавно слиза в кухнята.
	Кейко я следва по петите.
	— Чух какво ти направи — прошепва в ухото й.
	Раменете на Хана увисват.
	— Дай да погледна — настоява Кейко.
	— Добре съм — отдръпва се Хана.
	— Недей така! Ако те е порязал лошо, раната ще се инфектира. Ела — подканя я тя и я улавя за ръка. Отвежда Хана в килера и затваря вратата. — Вдигни си роклята.
	Хана прави каквото й казват. Кейко си поема рязко дъх, поклаща глава.
	— Здравата те е накълцал негодникът! — възкликва гневно.
	Бързо намира дезинфектант и потапя кърпичка в разтвора. Много внимателно промива раните на Хана. Тъкмо приключва, когато другите момичета слизат в кухнята да приготвят закуската си.
	— Не казвай на останалите — моли я Хана със сведени очи.
	— Защо не? Трябва да ги предупредим за него.
	— Моля те, и без това ме съжаляват достатъчно.
	Кейко обхваща лицето на Хана с длани и я поглежда в очите. Ръцете й са меки и силни, погледът — пламтящ. От кухнята се разнася глъчка. Хана се бои, че всеки момент някое от момичетата може да отвори вратата на килера, но не иска да ядоса Кейко, като се отдръпне от нея.
	— Съчувствието е проява на доброта — казва Кейко с нетърпящ възражение глас. — Всяка от нас заслужава съчувствие, но никой в това забравено от бога място не може да ни го даде. Подлагат ни на унижения, измъчват ни ден след ден. Не ни остава друго, освен сами да проявяваме съчувствие една към друга, колкото и малко да ни е останало.
	Хана се замисля над думите на Кейко. Никое от другите момичета не се е държало зле с нея, ала никое не е било и мило колкото Кейко. Също като нея всички са корейки и това би трябвало моментално да ги сплоти, но не е така. Хана се е затворила в себе си, не споделя почти нищо и затова не получава нищо. Изгубена в собственото си нещастие, тя е пропуснала да забележи, че и останалите момичета преживяват същото. Между тях няма разлика. Всички са попаднали в капана на този невъобразим затвор. Може би, ако им позволи да видят унижението и болката й, това ще ги сближи. Все едно се оглеждаш в огледало — останалите ще видят себе си, окървавени и посрамени, и ще я приемат в групата си.
	Щом Кейко излиза от килера, Хината идва до вратата да разбере какво става и Хана не се скрива от нея. Рико приближава зад Хината и надзърта през рамото й. Ръката й се стрелва към устата. Когато Хана привършва с раните си и излиза от килера, всички момичета са насядали около масата и я чакат да отиде при тях. Щом сяда, Цубаки се залавя да приготви оризов чай. Докато водата завира, разказва как един офицер решил да гравира с щика името си на гърба й, преди да отиде на предната линия.
	— Не умря, както се боеше — обяснява Цубаки и присвива очи. — Като се върна, дойде извън работното време и аз отказах да го обслужа, и бездруго не бих му позволила да ме докосне повече. Но той заплаши да ме убие! Грабнах щика от ръцете му и докато се усети, го забих във врата му.
	Цубаки се усмихва със задоволство от спомена.
	— Посред нощ го заровихме в градината. Замаскирахме гроба му като зеленчукова леха.
	Момичетата прихват и прикриват уста с ръка.
	— Когато нощният пазач взе да се чуди къде е изчезнал офицерът посред нощ, всички се престорихме, че не го разбираме — допълва Кейко.
	— Беше лесно, защото те и без това ни смятат за тъпи — казва Хината и всички се засмиват.
	— Онази година имахме много богата реколта. И сега винаги когато градината не е толкова щедра, се изкушаваме да го повторим — продължава Цубаки и побутва Хана по рамото. — Така че, ако този лейтенант не загине в битка и се върне, само ми кажи и ще ти помогна да му видим сметката. После всички ще си хапваме на корем!
	Бурен смях съпровожда думите на Цубаки и Хана установява, че не може да сдържи усмивката си — първата, откакто е в бордея.


>	Еми

	_Сеул, декември 2011 година_
	Демонстрантите скандират лозунги пред японското посолство. Облечени в най-топлите си зимни палта, с шапки и ръкавици, те размахват плакати и викат: _Япония трябва да признае вината си! Репарации за нашите баби!_ Мъж се провиква в мегафона: _Признайте военните си престъпления, никакъв мир с Япония, докато не признае вината си!_ Някой близо до портите на посолството надига глас: _Всички войни са престъпление срещу жените и момичетата!_
	Сградата от червени тухли сякаш се крие засрамено зад оградата от ковано желязо. Пред нея има повече полицаи от обикновено, застанали са рамо до рамо в стройна редица. Безизразните лица прикриват съчувствието им.
	— И ние трябва да си направим плакати — казва Лейн. — Всички около нас имат.
	Еми оглежда множеството. Дори децата държат по нещо в ръцете си.
	— Там има палатка за надписване на плакати — обяснява Юн-Уи. — Ей там, отсреща.
	Дъщерята на Еми сочи към бяла палатка, разпъната край подвижна сцена. Пред сцената са разположени столове, закрити от плакати, в които се настоява за репарация, признаване на престъпленията срещу човечеството, признаване на вината, признаване на престъпленията, нарушили Женевската конвенция. Големи високоговорители гърмят в настръхналия въздух, наелектризиран от недоволство.
	— Да идем ли да погледнем? — пита Юн-Уи и докосва лакътя на Еми. — Мамо?
	— Какво? — стряска се Еми.
	— Хайде и ние да си надпишем плакати.
	Еми тръгва подир дъщеря си към палатката. Две жени, застанали зад голяма маса, покрита с картони и маркери, ги посрещат радушно. Лейн избира червен маркер и започва да изписва японски букви върху белия картон. Еми наблюдава как от маркера на Лейн се разливат течни чертички, възхищава се на съвършения й почерк.
	— Знаеш японски? — пита я.
	— Да, също и мандарин — отговаря вместо Лейн дъщеря й.
	Еми кимва респектирана, но се чуди защо й е на една американка да учи тези езици. Какво я е накарало да се отдалечи толкова от дома си и да заживее в чужда среда? Лейн вдига поглед към Еми и й подава маркера.
	— Искаш ли и ти да надпишеш един? — пита я.
	Еми поклаща глава. Дъщеря й се е съсредоточила върху своя плакат, надписва го на английски, сякаш се състезава с Лейн. Еми не може да го прочете.
	— Заради камерите — обяснява Юн-Уи и посочва към подвижните новинарски станции, подредени на улицата.
	Нетърпелива да огледа добре групата възрастни жени, които са се събрали край сцената, Еми излиза незабелязано от палатката и никой не усеща отсъствието й. Докато върви бавно към сцената, болният й крак се обажда. Забавя стъпка, но не спира. Разпознава три възрастни жени от предишните демонстрации. От оцелелите. Другите две са й непознати и тя се приближава, за да огледа по-добре лицата им.
	Едната е на нейните години, другата — по-възрастна. Времето е съсухрило гладката им кожа. Боейки се, че няма да разпознае сестра си след толкова години, Еми обръща внимание на маниерите им. По-ниската жестикулира с ръка, облечена в червена ръкавица. Другата, с розова шапка, кима и потропва по земята с островърхия си ботуш. Еми се взира в тях, надява се на дежавю. После едната се засмива. Чувала ли е този смях преди, може би по-висок, излизащ от по-младо гърло?
	Еми протяга врат, за да огледа добре старицата, чака да чуе отново смеха й. Жената разказва някаква история и размахва червените си ръкавици с един пръст. Плясва с ръце и пак се засмива. Звукът е необичаен, дрезгав и рязък. Уви, не й е познат. Еми насочва вниманието си към другата оцеляла. Тя е малко по-висока от първата, но е застанала гърбом. Еми прави няколко крачки встрани, за да види по-добре лицето й, и в този момент жената се обръща. Всички от групата оцелели се заглеждат в Еми.
	— Познаваме ли се? — пита я една от жените.
	— Не, не мисля — отвръща Еми с извинителен тон и понечва да се отдалечи.
	— Сигурна ли сте? Елате при нас — казва любезно жената с червените ръкавици.
	Еми се колебае, поглежда към бялата палатка. Лейн говори с жените зад масата, а дъщеря й още надписва своя плакат. Стариците си шепнат нещо, но не откъсват очи от нея. Тя тръгва към тях. Кракът й се влачи малко по-драматично от обикновено, но колкото и да се старае, не успява да го овладее. Жалко, че не може да поплува; това би отпуснало ставите й и би й донесло известно облекчение.
	— Идвала си и преди, нали? Познах те — казва една от оцелелите.
	— Миналата година, бях тук миналата година — уточнява Еми.
	— Да, сещам се — казва жената и хвърля бърз поглед към болния крак на Еми. — Търсиш ли някого? Някоя приятелка?
	Еми се изчервява. Наистина ли жената я помни, или просто е любезна?
	— Да, приятелката ми. Хана. Казва се Хана.
	— Хана… Помните ли да сте срещали през войната момиче на име Хана?
	Жените повеждат тих разговор и Еми ги зачаква да се върнат към миналото, към общите си спомени от ужасното място, на което са били.
	— Познавах една Хината — казва жената, чието лице Еми още не е разгледала добре.
	После се обръща към нея и всяка от двете се мъчи да открие познати черти у другата.
	— Хината? — повтаря разсеяно Еми, докато изучава остарялото лице и се опитва да си го представи с по-млада кожа, по-малко бръчки, по-бистри очи…
	— Да. Слънчоглед — пояснява жената, превеждайки японското име на корейски.
	— Тогава всички имахме имена на цветя, не ни наричаха с истинските ни имена — обажда се друга от оцелелите, без да прикрие горчивината си.
	— Затова до ден-днешен мразя цветята — допълва трета.
	— И аз. Не мога да им се радвам.
	— Твърде много спомени — добавя друга.
	— Никоя от нас не знаеше истинските имена на останалите — обръща се към Еми жената с червените ръкавици. — Така че няма как да знаем малкото име на приятелката ти, освен ако го е споменала пред някого.
	— Може би е говорила за дома си… или за мен? Казвам се Еми, Емико.
	Дамите повтарят името й и една по една започват да клатят глава.
	— Беше от остров Чеджу. Беше _хеньо_ — казва Еми, сякаш това е предостатъчна информация.
	— _Хеньо_? Чак оттам ли са я взели? — възкликва една от жените.
	— Отвсякъде — отвръща друга. — Дори от Китай, Филипините и Малайзия.
	— Също и холандски момичета. Нали помните онази, която направи изявление?
	— Да, холандката. Иска се смелост да го сториш.
	Еми си спомня, че видя холандката във вестника. Подобно на повечето „жени за разтуха“, и тя в продължение на петдесет години беше крила своята история от семейството си. През 1991 година първата корейска „жена за разтуха“ Ким Хак-Сун даде гласност на тъжната си съдба и беше последвана и от други. Посрещнаха ги с недоверие и ги заклеймиха като „алчни за пари проститутки“. Тогава холандката Ян Руф ОʼХерн събра смелост и се присъедини към тях, разказа историята си пред Международното публично изслушване на японските военнопрестъпления. Направи го през 1992 година в Токио и западният свят промени отношението си.
	По това време Еми още не бе готова да признае пред себе си, че отсъствието на сестра й е издълбало дупка в сърцето й. Нито бе готова да приеме, че сестра й може би е една от онези жени.
	— Мамо? — Юн-Уи идва при нея, понесла надписания плакат.
	— Това дъщеря ви ли е? — пита жената с червените ръкавици.
	— Да, това е Юн-Уи — отвръща Еми и се усмихва гордо.
	Жените си разменят любезни поздрави, но Еми скоро губи интерес към тях. Не могат да й помогнат. Отдалечава се и отново търси в тълпата, напряга се да види нещо познато, изправена глава, както я държеше някога Хана, смях, характерна походка, маниер на сядане, всичко, което да й напомни за изчезналото момиче.
	Жената с червените ръкавици се отделя от групичката и идва при Еми.
	— Знаете ли къде са я отвели?
	— Казаха ми, че може да е в Китай или Манджурия, но така и не разбрах със сигурност.
	— Навярно ви е много близка приятелка, щом я търсите след толкова време. Съжалявам.
	Еми кимва разсеяно — спомня си деня, в който майка й каза какво знае за местонахождението на Хана. Беше студен януарски следобед и Хана я нямаше от месеци. Родителите й се бояха да оставят Еми сама на брега или дори у дома. Скоро след отвличането на Хана войниците се върнаха в селото и откраднаха още две момичета от семейство оттатък мандариновата горичка. Беше в деня, когато Еми се научи да се гмурка в дълбоките води. Тя беше само на девет и майка й не я изпускаше от очи.
	— В морето ще ги е страх да не се удавят и няма да посмеят да те отвлекат — каза на Еми, докато плуваха отвъд плиткия риф.
	Годината се случи необичайно суха и селскостопанската реколта беше слаба. Гмуркачките обаче не гладуваха — оставаха по-дълго във водата и намираха храна дори през зимата. Вместо да търсят морски дарове по един-два часа, обичайния им престой, се задържаха по два, понякога дори три часа в леденото море, а после се топлеха на огньове на брега. Еми се беше научила да се крепи върху буя, за да пази мрежата, а майка й слизаше надълбоко. Двете се гмуркаха заедно близо до брега, където Еми намираше стриди и морски таралежи. Свикна с водата по-бързо, отколкото бе очаквала майка й. Беше по-дребна от сестра си и дотогава не издържаше много на плуване. Сякаш нямаше друг избор, освен да се нагоди към новите обстоятелства. Майка й изглеждаше доволна — единствената положителна емоция, която бе показала, откакто отведоха сестра й.
	Една сутрин, след поредното дълго гмуркане, двете се бяха върнали на брега, за да изкарат улова и да си починат край буйния огън. Еми беше намерила в рифа стрида и я отвори с ножче. Вътре откри перла, скрита в месото.
	— Перла! — възкликна и я показа на майка си.
	Другите гмуркачки се наведоха да разгледат находката й.
	— Много е малка — засмяха се те. — Не се вълнувай толкова!
	Майка й също хвърли поглед на перличката.
	— Ако я беше намерила след няколко години, щеше да е великолепна перла. Каква загуба! — поклати глава тя и се зае да брои и сортира улова си.
	След похищението на Хана майка й се беше затворила в себе си и повечето време мълчеше. Но дори в мъката си продължаваше да държи Еми близо до себе си, което пречеше на игрите с приятелките й.
	— След няколко години нямаше да е тук — отбеляза една от жените, в гласа й прозвуча възмущение. — Тия японски ловци на стриди не оставят нищо след себе си. Радвай се на малката си перличка, Еми. Може да е единствената, останала в тези води.
	Еми я вдигна срещу яркото зимно слънце. Досега не беше виждала перла отблизо, знаеше, че само две от гмуркачките са намерили по една. Откакто бяха дошли преди повече от трийсет години, японците опустошаваха стридените колонии в търсене на перли и не оставяха нищо за _хеньо_. Сега жените търсеха морски водорасли, абалони и по-дълбоководни морски обитатели — там, където японците ги мързеше да се спуснат.
	Ами ако не бе извадила стридата от рифа тази сутрин и вместо това я беше намерила години по-късно, както каза майка й? Еми затъркаля малкото топче между палеца и показалеца си срещу слънчевата светлина.
	— Така ми се иска Хана да беше тук — каза. — Тя щеше да се зарадва на перличката ми.
	Еми целуна зрънцето и го пусна на пясъка.
	При споменаването на името на Хана майката й изпусна морския таралеж, който почистваше, и си пое шумно дъх. Хвърли гневен поглед на Еми. Другите гмуркачки отместиха деликатно очи от тях. Въпреки очевидната враждебност на майка си Еми продължи:
	— Никога не казваш какво се е случило с нея. Защо?
	Майка й отново посегна към морския таралеж. Бързо извади ядливото месо с ножа си и хвърли останалото в една кофа. Без да каже дума, продължи да разпределя, изкормва и брои.
	Еми трепереше от студ. Обикновено помагаше на майка си, за да отнесат улова си по-бързо на пазара, а после се прибираха вкъщи за топла баня и сухи дрехи. Но сега бе твърде ядосана, за да изостави темата.
	— Знаеш какво се е случило с нея, нали? Затова ли не искаш да произнасяш името й? Кажи ми къде са я отвели!
	Майка й не вдигна поглед. Продължи да сортира, изкормва и изхвърля ненужното. Когато пусна поредния морски таралеж на пясъка, въздъхна шумно, личеше си, че е разстроена. Еми се приготви да чуе упреци, но майка й не заговори веднага. Вместо това се загледа в морето. Еми проследи погледа й, засланяйки очи заради слънчевите отблясъци по океанските вълни. Те сякаш замръзнаха под острия поглед на майка й, белите им гребени не помръдваха в далечината. Все едно времето беше спряло. Дори вятърът утихна. Еми и останалите гмуркачки затаиха дъх в очакване на гнева й. Най-сетне майка й обърна глава към нея.
	— Отвели са я на фронтовите линии в Китай или може би дори в Манджурия, така и няма да разберем. Но знам, че няма да се върне.
	Последното, което Еми бе очаквала, беше отговор на въпроса й и това я свари неподготвена.
	— Знаеш къде е? Знаела си през цялото време? — Така извиси глас, че другите гмуркачки се свиха от резкия й тон. — Тогава защо татко не отиде да я прибере?
	— Тихо, дете! Не разбираш. Той не може да я върне. Не и… оттам.
	— Тогава ще отида аз! Не ме е страх! Само ми кажи къде да я намеря!
	Еми се изправи, готова да започне търсенето на Хана. Майка й я улови за лакътя.
	— Късно е. Отвели са я на фронтовите линии. Това означава, че вече е мъртва.
	Произнесе го толкова делово, че Еми се изуми. Коленете й омекнаха. Отпусна се върху близката скала. Вълните пак започнаха да се надигат, вятърът отново зафуча. Морските птици над главите им надаваха острите си писъци, жените поведоха някакъв разговор, за да разсеят напрежението.
	Еми се взря в безмълвното лице на майка си — опита се да отгатне дали казаното от нея е установен факт, или предположение. В горещото си желание да разбере това, не забеляза, че стиска острието на ножа в дланта си. От порязаната й ръка бликна кръв.
	— Какво правиш? — извика майка й, втурна се към нея и взе ножа.
	Докато превързваше раната с парцали, скъсани от ризата й за плуване, Еми продължи да изучава лицето й и най-сетне намери сили да попита:
	— Защо са я отвели на предните линии? Тя не е войник. Момиче е. Нали пращат на фронта само момчета?
	Майка й довърши превръзката и чак тогава отговори. Държеше порязаната ръка на дъщеря си в скута си. Сякаш търсеше думи, докато нежно галеше опакото на дланта й. Отново беше излязъл вятър и студът се просмукваше в тънките кости на Еми.
	— На този свят има неща, които никога не бива да научаваш, и аз ще те предпазвам от тях, докато мога. Това е мой дълг като майка. Не ме разпитвай повече. Хана е мъртва. Страдай за сестра си, скърби за нея, но никога не споменавай името й пред мен.
	При тези думи рязко се изправи, вдигна кофата си и се отдалечи. Щом погледна назад през рамо, Еми разбра, че трябва да я последва. Нямаше да й каже нищо повече, нито щеше да я остави без наблюдение.
	Когато баща й дойде на пазара, Еми се прибра заедно с него. Не можеше да му обясни защо майка й е разстроена. Вместо това хапнаха лека вечеря от рибена супа с морски водорасли и кладници. Баща й бе станал мълчалив, откакто отвлякоха Хана. Вече не пееше, не рецитираше стихове, дори не свиреше на любимата си цитра. От време на време улавяше погледа на Еми и двамата си разменяха тъжни усмивки, ала не знаеха как да се разтушат взаимно.
	Вече се беше стъмнило, когато майка й се прибра от пазара. Еми беше останала будна и седеше с баща си.
	— Ела, дъще — каза майка й още щом влезе през вратата, сякаш знаеше, че не си е легнала.
	— Къде отиваме? — попита плахо Еми, боейки се, че майка й още й се сърди, задето я бе разпитвала за сестра си.
	— Ела и ти, съпруже.
	Тримата поеха към морето, водени единствено от звездите. Шумът от прибоя далеч долу им казваше кога да се отдалечат, за да не паднат от скалистия бряг. Щом стигнаха до ръба му, Еми осъзна къде са застанали. Това беше високата скала, която гледаше към брега и към черните скали отдолу, там, където тя бе пазила улова им веднъж, преди много, много месеци.
	Майка й запали газена лампа и я остави на земята. После отвори чантата си и извади едно цвете. Беше хризантема, символ на траур за корейците. Имперският печат на Япония беше жълта хризантема и символизираше властта на императорското семейство. Еми често се беше чудила кой символ е бил пръв — на властта или на траура. Баща й вдигна лампата и я задържа във въздуха, за да освети бялото цвете на фона на звездното небе.
	— Даряваме с това цвете Дракона, бога на морето, в името на Хана, наше дете и дъщеря на океана. Помогни на духа й, на великия дух да намери пътя си към задгробния живот; отведи я при нашите предци.
	Майка й хвърли цветето от ръба на скалата и то изчезна — все едно потъна в забрава, отиде си завинаги. Също като Хана.
	После се обърна към Еми и я помоли да изпълни заедно с нея и баща си _себае_* за Дракона, бога на морето. Тримата застанаха с лице към океана, направиха три дълбоки церемониални поклона. Докато се молеха на всемогъщия бог да дари с покой духа на обичното им същество, по лицата им се стичаха сълзи.
	[* Дълбок поклон в знак на уважение от по-млад към по-възрастен член на семейството. — Б.пр.]
	Обратният път към топлия им дом беше бавен и наподобяваше съновидение. Еми си припомни ритуала _гут_, който преди толкова време бе въвел Хана в редиците на _хеньо_. Тя самата бе едва на четири години, но помнеше разветите панделки на шаманката и силното желание да последва сестра си и да стане _хеньо_ като нея. В главата й зазвучаха думите на Хана от онази нощ: _Скоро и ти ще стоиш тук, сестричке, а аз ще бъда до теб и ще те приветствам…_
	— Ти ме излъга — прошепна Еми на въздуха и за пръв път почувства, че Хана е мъртва. В този момент реши никога повече да не мисли за нея, защото болката щеше да взриви сърцето й и да я убие. Останала без дъх, тя се преви надве и падна на колене, вземайки си завинаги сбогом със сестра си.

	* * *

	Еми си припомня тази болка, докато стои пред старицата с червените ръкавици. Изпитва я дори сега, макар и съвсем слабо. Мигът, в който цветето изчезна от скалата, шокът от гледката и последвалата увереност, че сестра й наистина е мъртва. Също като тези възрастни жени, и тя не може да се наслаждава на цветята след онзи ден, особено на хризантемите, бели или жълти. Поглеждайки към жената с червените ръкавици, Еми пропъжда тези спомени от ума си. Кроткото търпение на старицата стопля сърцето й.


>	Хана

	_Манджурия, лятото на 1943 година_
	Седмиците минават и Хана се чувства впримчена в сковаващата рутина въпреки все по-близките си отношения с останалите момичета. Излиза от нея само от време на време, заради злия петел на бордея. Старата китайска двойка държи и кокошки, затворени в клетки; пленничките снасят яйца, които никога не стигат до момичетата. Хана е намразила мърлявото създание, което дебне на двора като стражар.
	Щом излезе навън, петелът не я оставя на мира. Когато пере дрехите си на двора, злобната твар се промъква зад нея и накълвава краката й до кръв, преди да успее да го изрита. Понякога, когато носи вода от кладенеца, скача на гърба й, щом се наведе да изтегли кофата, стряска я, тя я изпуска и трябва отново да вади вода. Птицата сякаш притежава зъл дух, решен да направи живота й в бордея още по-нетърпим.
	Всяка сутрин, когато петелът кукурига, Хана се събужда с мисълта, че духът на Санг-Су наистина я е последвал и не я оставя на мира. Опитва се да се помири с петела. Дори вече къта в джоба си зрънца ориз, за да ги дава на жестоката птица. Тя изкълвава лакомо зрънцата, а после започва да кълве дланта й.
	Минали са почти два месеца, когато една нощ кукуригането на демоничното създание събужда Хана от неспокоен сън. Легнала в тъмното, тя чака нахалният петел да се обади отново, защото обикновено кукурига три пъти в бавна последователност и завършва с продължителен финален крясък, но не чува нищо повече. Хана се запитва дали наистина я е събудил петелът. Може би я е стреснало нещо друго. Две бледи звезди, чиито имена не знае, проблясват зад железните пръчки на тясното прозорче високо в стената. Нощното небе й подсказва, че скоро ще се съмне, но все още е тъмно. Хана се ослушва в тишината, съсредоточава се върху познатите шумове в бордея. Таванът над главата й проскърцва при всеки порив на вятъра, под дъските на пода се разнася хорът на щурците, а непрестанното топуркане на миши крачка зад стените и подовете говори, че всичко е както обикновено. После някъде долу се затваря врата и през преддверието в приземния етаж минават стъпки.
	Твърде рано е за смяна на пазача, което става на разсъмване. Стъпките са тихи. Никой от пазачите не си прави труда да се движи безшумно из къщата. Тъкмо обратното, сякаш искат да заявят за присъствието си и нарочно маршируват по дъсчения под долу, без да ги е грижа за спящите момичета над главите им.
	Предпазливите стъпки стигат до стълбището и Хана бързо си ляга. Те приближават все повече и повече и накрая спират пред нейната врата. Тя придърпва одеялото до брадичката си. Не може да е посещение на офицер. Тяхното идване обикновено се съпътства от вечеря, пиене и церемониален избор на момиче, което да отведат горе. През тънката пролука под дървената врата проблясва бледата светлинка на фенерче. Хана съжалява, че се е държала хладно с войниците, които се надпреварваха за вниманието й, и не си е избрала покровител. Ако имаш покровител, посещенията извън графика не са позволени, защото съществува опасност мъжът, който се грижи за момичето, да потърси разплата. Може да е някой от отблъснатите войници, който се връща да й отмъсти. Как да му обясни, преди да я убие, че това не е лично, че тя ненавижда еднакво всички?
	Кръглата дръжка на вратата се завърта и изскърцва и Хана се преструва, че спи. Вратата се отваря широко и върху клепачите й пада лъч светлина. Тя отпуска мускулите на лицето си и имитира дълбокото дишане по време на сън, като се старае гърдите й да се повдигат и спускат в бавен, стабилен ритъм. Фенерчето угасва. Стаята потъва в тъмнина. Някой пристъпва вътре. Вратата се затваря с леко щракване. Хана затаява дъх.
	През пролуките в тавана вие призрачен вятър. Тя отваря очи и се взира в мрака. До вратата е застанала черна сянка. Дълго не помръдва. Щурците са спрели да свирят, а мишките сякаш са замръзнали намясто. Плиткото дишане на неизвестния натрапник запълва празнотата, оставена от тяхното мълчание.
	Той пристъпва към нея и Хана се вкопчва още по-отчаяно в одеялото. Мъжът прави поредната крачка и тя не може да се сдържи, скача от рогозката и се отдалечава от него, сгушва се в дъното на стаята.
	— Не се бой — прошепва той. — Аз съм.
	Хана мигом разпознава гласа. Яростно тръсва глава. Той спира пред прозореца. По лицето му се разлива бледата звездна светлина. Моримото се е върнал.
	— Аз съм — повтаря и коленичи пред нея. — Най-после успях да се върна за теб.
	Докосва треперещото й коляно и топлината от пръстите му наелектризира кожата й. Тя се свива, клати глава, ужасена от появата му. Той е чудовището, нахлуващо в сънищата й, когато отново преживява похищението и затварянето си в бордея. Всяка сутрин си обещава, че ако пак види Моримото, ще го прониже в сърцето — ако ще и да умре. Сега този момент е дошъл, но не й достига кураж. Не може да спре треперенето. Иска й се просто да изчезне. Когато той протяга и другата си ръка към нея, Хана прехапва устни, за да сподави вика си.
	— Върнах се за теб — прошепва той, обхваща с длан китката й и я придърпва към себе си.
	Тонът му я обърква. Май си мисли, че тя ще се зарадва да го види.
	Мъчи се да се освободи от хватката му, но той скоро се озовава върху нея, притиска я към голия под.
	— Защо се съпротивляваш? — пита я, вече не си прави труда да шепне. Ако Кейко е будна, сигурно го е чула. — Не разбираш ли? Върнах се за теб!
	Лицето му се надвесва над нея, потънало в сянка, и тя запълва черната празнота с мъжа от спомените си. Онзи, който я изнасили пръв и нарече това милост, преди да я обрече на този невъобразим живот. Не живот, а чистилище в подземния свят. Моримото е Гангним, богът на смъртта, събирачът на души, и е дошъл да прибере нейната.
	Японецът разкопчава колана си. Хана се извива под него, докато той търси копчетата на панталона си. Опира длани в гърдите му, успява да го отмести и той почти се изтърколва от нея. Обаче бързо възвръща равновесието си и я удря силно в стомаха. Тя се сгърчва, борейки се за глътка въздух.
	— Не ме карай да го правя! — предупреждава я и смъква панталона си до глезените.
	— Ще викам — успява да изрече Хана, докато си поема болезнено дъх. — Ако нощният пазач те намери тук, ще те накажат.
	Моримото я натиска към пода, отново е върху нея. Лицето му е надвесено над нейното, носовете им почти се докосват.
	— _Аз_ съм нощният пазач — казва.
	След това Моримото остава легнал до нея. Хана му обръща гръб, за да не я види, че плаче. Откакто е пристигнала в бордея, са я използвали безброй мъже — само първия ден повече от петнайсет. Ненавижда всичките. Похотливостта им я отвращава. Повдига й се от техния страх от смъртта и от войната в прослава на императора. Иска й се всеки от тях да умре от бавна, болезнена смърт и да страда в задгробния си живот. Но омразата, която изпитва към Моримото, няма равна на себе си. Поглъща я изцяло, парализира я и Хана не може да направи нищо, за да даде воля на нарастващия си гняв, освен да плаче с мълчаливи, нещастни сълзи.
	Дишането му се успокоява и тя си мисли, че е заспал. Обърсва лицето си с края на парцаливото одеяло. Щурците отново са засвирили, а мишките припкат из пролуките в паянтовия, скован от дъски бордей. Раменете й увисват. Тя няма контрол върху прищевките или желанията на Моримото. Ако иска да я посещава посред нощ, може да го прави. Ако иска да я пребива до смърт всеки път, когато идва, може да прави и това. Тя не разполага със собственото си тяло.
	Мислите й се насочват към кладенеца отвъд зеленчуковата градина. Ако падне с главата надолу, може да изгуби съзнание, преди да се удави в дълбоката тъмна вода. Представя си как слиза по стълбите на публичния дом, счупва стъклото на кухненския прозорец и прекосява двора, преди ефрейтор Моримото да успее да я спре, вижда как тъмната вода милва нараненото й несвястно лице. Ето това е в нейната власт. Така ще може да възвърне контрола върху тялото си.
	Хана се изправя. Трепери, тъй като изведнъж се е лишила от топлината на Моримото. Той се обръща на една страна и тя изчаква дишането му отново да се успокои като на спящ човек. Мисълта за кладенеца изпълва съзнанието й. Това ще е бърза, безболезнена смърт и ще я избави от принудата да търпи близостта на ефрейтора. Щом се уверява, че Моримото спи, прескача голото му тяло и се насочва към вратата. Дъските на пода скърцат под нозете й, всяка стъпка отеква твърде силно в нощната тишина. Хана е почти до вратата, когато чува, че някой й говори.
	_Събуди се, дъще._ По крайниците й полазват тръпки. Това е гласът на майка й. Сякаш е до нея. Хана притваря очи, иска отново да чуе майка си.
	_Време е_, казва й тя и Хана изведнъж я вижда. Тя си е у дома, а майка й е до нея, подканя я да се събуди от дълбок сън. Усеща как майчината ръка я побутва нежно по лакътя и накрая отваря очи. Споменът е като жив, докато Хана стои в малката стая и избира между живота в бордея и свободата, очакваща я на дъното на кладенеца.
	_Ела_, подканя я майка й и Хана се изгубва в спомена — сега е малка, единайсетгодишно момиче.
	Вятърът свири през процепите в гредите и Хана си спомня шаманката, която се въртеше в кръг на брега, белите панделки, танцуващи на морския вятър, ръката на сестра си, стиснала здраво нейната. Хана й обеща, че един ден ще се гмуркат заедно. Сигурна беше в това. Със сърцето си знаеше, че един ден ще стои на брега и ще гледа церемонията на сестра си и посвещаването й в пълноправна _хеньо_. Образът на сестра й се очертава в светлината на ранното утро и във вените на Хана се разлива топлина. Тя внезапно закопнява да присъства на церемонията, да гледа изпълнението й със собствените си очи. В този момент не иска нищо друго, освен да види как нейната сестричка Емико става пълноправна _хеньо_. Връща се и ляга до Моримото. Докато лежи, решава, че е по-добре да умре, докато се опитва да стигне до дома си, а не като се хвърли в кладенец. Будува цяла нощ, представя си как ще избяга.

	* * *

	През следващите няколко седмици Моримото посещава стаята на Хана всяка вечер, когато е дежурен. Отначало тя се опитва да се противи, но той всеки път я надвива с лекота и оставя следи по тялото й. Последния път, когато го отблъсна, едва не я удуши. И тогава Хана престана да се бори. Моримото идва и си отива, когато пожелае. Безсилна е да го спре.
	След всяко посещение става все по-дързък, говори й, сякаш му е любовница, а не негова пленничка. Това, че се е примирила със своята безпомощност, изглежда, го е укротило и е смекчило агресивността му. И скоро започва да изказва недоволството си от войната.
	— Императорът обрича войниците си на смърт. Американците ни побеждават в Южния Пасифик. Дори не е ясно дали знае какви загуби търпим.
	Моримото често говори остро, докато стои и чака Хана да го разсъблече. Гласът му е нисък, но никога не шепне и Хана се чуди дали другите момичета го чуват през стените и дали си запушват ушите, за да могат да спят. Нито веднъж не споменават късните му нощни визити. Сякаш е забранено да се говори за онова, което става в стаите им, освен ако се пролее кръв.
	— Трябва да се махна от Манджурия. Отказвам да умра за обречена кауза. Няма да се жертвам нито за императора, нито за другиго.
	Странно е японски войник да говори така. Повечето войници, които тя познава, почитат императора като бог. С радост слагат живота си в нозете му и са готови да пролеят кръвта си, щом божеството пожелае. Малцина говорят срещу императора и това обикновено са мъже с разклатена психика. Били са свидетели на смъртта и жестокостите на бойното поле и това е увредило разсъдъка им. Хана вече си мисли, че и Моримото е един от тях.
	— Ще те взема с мен — заявява една нощ Моримото.
	Когато говори за бягство от Манджурия, Хана си напомня, че приказките му може да са примамка, с която цели тя да го хареса, да му се довери, или нещо друго, родено от разстроения му мозък. Отвращението й към него е все същото, но желанието да се върне у дома е по-силно от омразата, затова се заслушва в думите му.
	— Можем да напуснем заедно това място. Да избягаме в Монголия. Познавам там едни хора. Имам връзки. — Докосва я по бедрото, допирът му е неприятен. — Какво ще кажеш? Искаш ли да дойдеш с мен?
	Хана не отговаря. За пръв път я пита _тя_ какво иска. Може би е номер. Ако признае, че иска да напусне бордея, ще я прати в изолатора, защото е планирала бягство, ако обаче му откаже, сигурно ще я набие, понеже е отхвърлила предложението му. Няма правилен отговор.
	— Чу ли ме? — пита японецът, гласът му отеква в тъмнината. Стисва я за лакътя и тя усеща, че я предизвиква да го ядоса.
	— Щом искаш — прошепва.
	Ръката му се отпуска, плъзва се по нейната, гали кожата й.
	— Приятно ми е да съм с теб — заявява и я целува страстно с език.
	Хана задържа дъха си, когато той я целува или докосва. Често го задържа толкова дълго, че едва не припада. Понякога брои секундите, за да види колко може да изтрае, без да си поеме дъх. Най-голямото й постижение е сто петдесет и две. Тази вечер е преброила до осемдесет и четири, преди Моримото най-после да получи оргазъм и да се изтърколи от нея. Докато той се облича, тя гледа настрани и обмисля собствените си планове за бягство, ако той наистина я освободи от този бордей.

	* * *

	— Не тръгвай! — казва Кейко, когато двете коленичат в двора, за да измият използваните кондоми. Приключили са с обслужването на войниците и сега е време да се погрижат за единствената си бариера срещу опасността от болести и забременяване. На Хана й е противно да ги докосва. Макар войниците да са си отишли, все едно са още тук, все едно са оставили част от себе си, за да й напомнят, че на сутринта ще се върнат отново. Винаги се връщат — как би могла да го забрави. Тя се съсредоточава върху сапунената вода, плакне колкото се може по-бързо използваните кондоми.
	— Не знам какво имаш предвид — отвръща Хана.
	— Не ме лъжи! — казва Кейко, протяга ръка и хваща Хана за лакътя. — И не ме изоставяй. Не можеш да му имаш доверие. Същият е като останалите. Ще ти кажат всичко, за да получат каквото искат. Умират си за любовни връзки, карат те да повярваш, че ще ти помогнат да избягаш, за да им отдадеш сърцето си. За какво? За едно фалшиво обещание. Само ще си загубиш крака… или нещо повече.
	Хана бавно издърпва ръката си от все по-затягащата се хватка на Кейко. Продължава да плакне кондомите.
	— Никога не ги слушам какво ми говорят.
	Зорките очи на Кейко се присвиват.
	— Дори ефрейтор Моримото?
	Хана се стряска, като чува името му от устата на Кейко. Никога не са говорили за нощните му посещения. Поглежда към японката и се опитва да разгадае чувствата й. Дали е страх, гняв, или нещо по-зловещо… възможно ли е да ревнува, че някой като Моримото е избрал да ходи при Хана, а не при нея? И запазва мълчание, не знае какво да каже или мисли.
	— Поучи се от моята грешка: никога не се доверявай на мъж. Особено пък на това място.
	Кейко събира кондомите от своя леген и излива мръсната вода на земята. Без да каже дума, влиза в бордея.
	Хана се запитва дали ще сглупи, ако дори за миг повярва, че Моримото не е лъжец. Че няма да я вкара в капан, само и само да си достави удоволствие от наказанието й. Или японецът просто е луд и ще унищожи и двама им?

	* * *

	Хана се взира в ясното среднощно небе. Уговорката е за тази вечер. Тя се изправя на пръсти, хваща се за пръчките на затворническата си килия, за да надзърне през прозорчето. Пръчките са ръждясали и жулят дланите й, докато се повдига все повече. Манджурското лято е към края си, хладният вятър бръсне лицето й. Мисли си, че на нейния остров сега е дъждовен сезон и нощният въздух сигурно е влажен. Вулканичните скали, от които е изграден каменният й дом, излъчват септемврийска топлина и тя би се изпотила от усилието да се повдигне. Свежият аромат от тревистите манджурски равнини изпълва ноздрите й, измества спомена за дома.
	Хана успява да се задържи още малко, за да хвърли поглед към пътеката отвъд оградата на бордея. Много е тъмно, за да я види, но знае, че е там. През деня различава тесния черен път, отъпкан от стотиците войнишки ботуши. Пуска пръчките и се свлича на пода.
	Притиска колене към гърдите си и се взира в линията от миниатюрни полумесеци, които едва се забелязват на дъсчения под до стената. Пръстите й броят всяка резка, вдълбана с мъка върху остарялото дърво… двайсет и четири… четирийсет и осем… осемдесет и три. Забива нокътя на палеца си в пода, за да отбележи още един ден, преминал в нощ. Осемдесет и четири дни. Докато прокарва пръсти по свидетелството за нейния плен, умът й се насочва към вратата и онзи, който е зад нея. Ослушва се за обичайните шумове в бордея, но те са някак приглушени. Или може би необходимостта да вземе решение заглушава познатите звуци — сякаш е потопена дълбоко в океана и в ушите й бучи единствено налягането на водата.
	Нечии стъпки прекъсват мислите й. Моримото е долу, готви се за тръгване. Сърцето на Хана забива по-бързо. Казал е, че ще свърши смяната си пет минути по-рано и ще тръгне по отъпканата пътека, без да заключи вратата — цели пет минути, преди новият нощен пазач да заеме мястото му, така че Хана би могла да се измъкне и да е свободна.
	Моримото се разпорежда като крал във владенията си и условието му е следното: тя да го последва през отключената врата и да се хвърли в прегръдките му. Условието му е равносилно на смърт.
	Докато седи под прозореца и се взира във вратата на стаята си, Хана отново го чува как крачи из общите помещения долу. Тя отива на пръсти до вратата и бавно я отваря. В коридора цари пълна тишина. Другите момичета обикновено спят като пребити, но все пак трябва да внимава да не ги събуди. Като гледа да не стъпва върху скърцащите дъски, Хана се отправя към площадката и чува тропота на ботушите му, когато минава през страничната врата. Пантите проскърцват при затварянето й и топката на вратата се завърта. Хана се навежда над перилата, напряга слух да чуе познатото плъзгане на ключа в ключалката и щракването при превъртането му. Ала не долавя нищо, освен свирукане. Чува как Моримото си тананика, а после звукът полека-лека заглъхва.
	Хана има по-малко от пет минути до пристигането на другия войник, който трябва да заеме мястото на ефрейтора като нощен пазач. Измъчва се от своята нерешителност. Ако я намерят вън от стаята й, ще я накажат с десет удара с камшик, а после ще я хвърлят в изолатора. Но разберат ли, че се е опитала да избяга, ще отсекат единия й крак. Няма съдия или съдебни заседатели, просто група мъже, които ще я държат здраво. Страхът, че може да я заловят, не е в състояние да възпре спомените, които нахлуват в главата й, спомени за дома. Дали родителите й тъгуват за нея? Дали я търсят?
	Босите й крака изстиват от стоенето върху площадката. Колко време е минало? Минута? Две? Хана се промъква обратно в стаята си. Под мръсната и пропита с пот рогозка е скрила всичко ценно, което е придобила по време на своя плен, старателно увито в парче плат: монети, подхвърлени й от благодарни млади мъже, златна огърлица, оставена от един офицер, пръстен, подарък от изпитващ носталгия редник, сребърен гребен от друг безлик, безименен войник. Това са единствените неща, които имат някаква стойност, и все пак не са достатъчни, за да стигне далеч с тях сама.
	— Искаш ли да те отведа от това място? — попита я Моримото, преди да я остави през нощта.
	От него се излъчваше увереност, както от слънцето струи светлина. Трябваше само да кимне, за да не засегне егото му. Едно леко движение, за да си тръгне доволен.
	Колкото и да се опитваше, не се насили да го направи. Умът й крещеше да кимне утвърдително, но тя стоеше като парализирана, взираше се в японеца, истинските й чувства заплашваха да се изпишат на лицето й. Той леко се сконфузи. Вече не беше толкова самоуверен и веждите му се събраха.
	— Какво има, моя малка Сакура? Не ми ли вярваш? — Ръцете му стиснаха още по-силно нейните.
	Когато осъзна, че той ще я насини, Хана премигна и напрежението помежду им спадна. Сведе глава в израз на подчинение.
	— Коя съм аз, че да не ти вярвам? — прошепна, гласът й беше толкова тих, че се зачуди дали изобщо е проговорила.
	Той пусна ръцете й, за пореден път доволен от себе си, и я остави сама в стаята.
	Докато стиска мизерните си притежания и си припомня уверената стъпка, с която Моримото излезе от стаята й, Хана знае, че той вече е отвън, крие се зад моста в сенките на нощта и я чака да отиде при него. Не се съмнява, че ще направи каквото й е наредил. Тя се взира за последен път в мрака зад прозореца, помолва се на вселената да й помогне. Чува гласа на майка си, съвсем ясно: _Гледай към брега. Видиш ли сестра си, значи, си в безопасност_. И вижда как сестра й стои на брега… Емико.
	Хана стисва зъби при този спомен. Защо трябваше да се появи точно сега? Майчиният образ изпълва съзнанието й, последван от образа на сестра й и на баща й. Сега всички са с нея; призрачните им очертания в миниатюрната килия сякаш я чакат да вземе решение: да остане в този бордей и да обслужва безкрайните опашки от войници или да рискува живота или крака си и да избяга с мъжа, който я е довел тук. Кухите им очи проблясват в тъмнината. Сякаш й казват: _Вземи решение_. Хана прави крачка встрани от тях.
	— Вие всъщност не сте тук — прошепва.
	Те продължават да се взират в нея, немигащи фантоми. Тя стиска клепачи. Вижда ги в главата си каквито са били, преди да я отвлече Моримото, преди тя да стане Сакура. Вижда ги на своя остров, как живеят край морето, когато все още е била Хана, име, което не е казала никому.
	Преди да си е намерила причини да остане, Хана напъхва платненото вързопче в бельото си. После хуква по стълбите, вземайки по две стъпала наведнъж. Очите на момичетата, затворени в рамките на стената, се взират в нея. Щом стига до най-долното стъпало, спира — да погледне собственото си лице. Мисълта, че снимката й ще остане тук дори още само една нощ, стяга гърдите й.
	Застава на пръсти в края на стъпалото и посяга към рамката. Тя леко се повдига и се плъзва по стената. Хана я улавя и бързо измъква фотографията от дървената рамка. Пъха и нея в бельото си при вързопчето и се втурва през преддверието към кухнята.
	Вече е почти на задната врата, когато изведнъж я обзема чувството, че зад нея непременно ще се разнесе нечий глас, че ще насочат пушка в гърба й. Мускулите й омекват. Стъпките й стават несигурни и тя пада на пода. Надига се на колене, готова за неизбежното.
	Сърцето й пърха като крилцата на колибри, но до ушите й достига само тихо хъркане. Внезапно й се приисква да се върне. Причините да остане се тълпят в главата й. Ако я хванат, ще изгуби крак, може би я чака дори смърт. Ако избяга, другите момичета ще пострадат. Ще бъдат наказани, ще ги хвърлят в изолатора и е възможно даже да умрат заради егоистичната й постъпка. Сред образите им кънти умоляващият глас на Кейко. _Не ме изоставяй._
	Тежки ботуши трополят по дървената веранда отвън и всеки момент ще влязат в бордея. Ако избере да остане, Хана трябва да прекоси преддверието, за да се върне на стълбите, и нощният пазач ще я види. Краката й пламват при мисълта за назъбеното острие на триона, опряно в плътта й.
	Твърде късно е. Не може да остане, нито да пощади спящите си приятелки. Изправя се и бързо приближава вратата. Изпуска пресеклива въздишка, докато завърта металната топка. Тя проскърцва и Хана се свива уплашено, затаява дъх и накрая топката спира да се върти. Хана отново въздиша и я дръпва. Вратата не помръдва. По бузите й плъзва топлина. Дръпва отново, с всички сили. Вратата е все така затворена. Каква глупачка е. Моримото й се присмива.
	Това е наказанието, задето повярва на японски войник — задето е толкова наивна. Вижда разочарованието на Кейко толкова ясно, все едно е застанала до нея. Хана я предаде. Избра да се довери на мъж.
	Примирена със съдбата си, обляга чело на вратата. Заслужава да я накажат. Заслужава да умре. Усеща студеното острие на ножа в бедрото си, отмалява. Преди да осъзнае какво става, вратата бавно се отваря. _Бутни, не дърпай._
	Вратата е отворена. Моримото не е излъгал. Към кухнята поемат стъпки. Хана не поглежда назад. Измъква се през отворената врата, затваря я и изчезва в нощта. От плещите й се смъква товар, завладява я възбудата от бягството.
	Хана знае пътя до моста, където я чака Моримото. Той е в края на отъпканата пътека, която се вижда от стаята й. Пътеката води на север и той ще я посрещне на разклонението, точно преди паянтовата казарма. Хана си представя как я чака в тъмнината, усмивката му, когато тя приближава. Вижда го как идва насреща й, прегръща я и я целува по бузата, врата, челото, обятията му са като затвор, а после тръгва бързо с нея покрай реката към живота, който е планирал за двамата в Монголия. Вижда го, а въпросът му отеква в съзнанието й.
	_Не искаш ли да те отведа от това място?_ Вижда лицето му, вторачено в нея, и сега, застанала навън под нощното небе, може вече да отговори свободно на въпроса му.
	— Не — заявява твърдо — не искам ти да ме отведеш оттук!
	И хуква.
	Звездите й показват пътя. Хана тича с всички сили, но не на север, по тясната пътека, където я чака Моримото, а на юг, към Корея и нейния остров в морето. Краката й сякаш знаят, че японецът скоро ще разбере за бягството, и са бързи. Няма да спрат, докато не види брега, където някога седеше сестра й, котвата й към живота.
	Задържа образа на Еми в главата си, докато бяга през мрака, но на моменти лицето й се променя и тя се превръща в другите сестри на Хана, тези, които е оставила зад себе си. Представя си ужаса им, щом разберат, че я няма, вижда ужаса на Кейко. Ала продължава да тича, докато дробовете й пламват, а гърдите я заболяват. Старае се да не обръща внимание на болката, представя си, че това е най-дълбокото гмуркане в живота й и че ще изплува от тъмните океански дълбини към светлината.


>	Еми

	_Сеул, декември 2011 година_
	Възрастна жена хлипа на няколко стъпки от мястото, където е застанала Еми. Друга жена на сцената говори по микрофона. Той пращи и тълпата недоволства, а децата запушват ушите си.
	— За хилядната Седмична демонстрация сме подготвили нещо специално. Двама скулптори изваяха _Статуя на мира_ — възпоминание за тежката съдба на така наречените „жени за разтуха“. Този паметник е за всички жени и момичета, които през войната са били превърнати насила в сексуални робини, изгубили са детството си, семействата, здравето и достойнството си, а много от тях, чиито истории никога няма да узнаем, и живота си.
	Тя прави знак на група жени, те бързо се отместват и зад тях се показва обвита с платно статуя. Две жени с красиви традиционни носии _ханкок_ в бяло и розово свалят платното със замах. Еми напряга очи да зърне паметника.
	Сред множеството се разнасят възклицания и одобрителен смях, всички аплодират статуята. Еми се повдига на пръсти, мъчи се да погледне над застаналите пред нея хора, но е твърде ниска. Тръгва бавно към паметника, блъска се в хората, докато минава тромаво покрай тях.
	— Къде отиваш? — извиква след нея Юн-Уи.
	Еми не отговаря. Просто продължава да върви. Трябва да го види. Не знае защо е толкова важно да види паметника, но внезапно се изпълва с решимост непременно да стигне до него. Избутва хората, проправя си път в тълпата, вперила очи в посоката, където е бронзовата фигура. Множеството пред нея сякаш се стопява, сякаш също усеща решимостта й. Сега подминава хората с лекота и най-накрая застава пред статуята.
	Задъхала се е след преодоляването на толкова препятствия. Разреденият зимен въздух леденее в дробовете й. Еми се изправя лице в лице със скулптурата на момиче на не повече от шестнайсет, седнало до празен стол, скромно положило свитите в юмрук ръце в скута си, загледано напред, право в Еми. Тя ахва, хваща се за сърцето и се отпуска на колене. Хана…
	От сивото следобедно небе се сипят снежинки, въртят се в лениви кръгове, падат в безмълвна почуда върху развълнуваното множество. Дъщеря й я вика с пронизителен глас, разтреперан от страх. Нечии ръце подхващат Еми, когато се свлича и едва не удря лице в паважа.
	— Мамо!
	Юн-Уи изтичва при нея.
	Обръщат я по гръб и дъщеря й взема главата й в скута си. Лейн също идва и двете надвесват глави над Еми като ангели пазители. Ореол от слънчева светлина скрива лицата им. Еми вижда родителите си, които гледат към нея от отвъдното, махат й да отиде при тях. Желанието да го направи е като подводно течение. Ако се бори с него, ще се удави, но ако му позволи да я отнесе в морето, ще изчезне в нежната му прегръдка. Сериозното лице на статуята се извисява над всички и Еми се обръща да я види за последен път през пролука в тълпата. Очите й се впиват в лицето на момичето, толкова изразително и същевременно познато. Еми си казва: _Още не, мамо. Още не, татко. Хана най-после ме намери. Как да я оставя, когато е изминала толкова дълъг път?_


>	Хана

	_Манджурия, лятото на 1943 година_
	Ранните слънчеви лъчи пропълзяват иззад хоризонта. Хана се движи встрани от пътя. Краката й са изранени от камъните и съчките по неравната пътека. Нощта беше тиха, по шосето мина само един камион. Тя се шмугна зад храст в канавката, за да не я видят, но знае, че с наближаването на утрото храстите вече няма да я скрият. Внезапно извилият се през нощта леденостуден вятър я беше измъчил и сега яркото слънце е приятна гледка.
	Сухата трева боде изранените й нозе. Ако Моримото я търси, трябва само да следва кървавата диря, която тя оставя зад себе си. На всеки десет минути Хана спира и се ослушва сред безлюдната пустош, затаява дъх, нащрек е за стъпки от тежки ботуши. Моримото е някъде наблизо, вбесен, че се е осмелила да го предаде. От мисълта за гнева му кожата й настръхва. Ускорява ход, докато слънцето изгрява в първия ден от свободата й.
	Стараейки се пътят винаги да остава отдясно, тя продължава да върви на юг. Земята е красива. Заоблени хълмове се издигат и спускат в далечината. Тревата в равнините стига до кръста. Може да седне в нея и да се скрие от дебнещи очи. След няколко километра краката й не издържат повече и Хана се свлича на колене, наслаждава се на новото си скривалище, като избягва да поглежда към кървящите си стъпала. Навсякъде около нея бръмчат и свирукат насекоми, цъфтят дребни жълти цветя на дълги дръжки. Ръце, поникнали от пръстта, й правят знак да се отпусне на земята. Легнала така, скрита от света, тя има чувството, че е напуснала този живот. Само пулсиращата болка в ходилата й напомня, че още е жива.
	Хана знае, че трябва да продължи да върви, защото Моримото сигурно е по петите й, но стъпалата я молят за отдих, още мъничко. Взира се в небето и наблюдава как облаците приемат най-различни форми. От устата на кит изскача змей, плъзга се в море от надгробни могили и се превръща в бледи пера. Те й напомнят за дима от цигарите на Моримото, излизащ през пролуките на прозореца в стаята й. Изтръпва при мисълта за ръцете му върху тялото й, за глада му, който изсмуква въздуха от дробовете й. Изпълва я омраза и сърцето й забива учестено. Сяда и се ослушва за подозрителни звуци. Дали ще го чуе да идва?
	Поглежда към подутите си крака. Покрити са със спечена кал, примесена с кръв, и повече не може да ги пренебрегва. Хана откъсва шепа трева, търка ги с нея и почти успява да ги почисти. Понася болката, без да издаде звук. Някъде наблизо птичка пее песента си. Вятърът целува лицето й. Открива трън, забит във възглавничката на ходилото й. Доста надълбоко е и за да го достигне, трябва да разчовърка.
	Отначало не може да го хване, защото пръстите й се хлъзгат от кръвта. Обърсва ги в тревата. Вече със сухи пръсти отново разчопля раната. Този път трънът излиза. Поемайки си дъх за миг, Хана докосва тревите. Те се превиват от лекия ветрец и тя подрънква по тях като по струни на фин инструмент.
	Баща й е музикален. Преди да стане рибар, изучавал поезия и често изпълнявал стиховете си в музикален съпровод. Текстовете му били лирични и пълни с история, което ги превръщало в политически. Когато започнали световната си война и нахлули в Китай, японците станали по-сурови с колонизираните корейци. Отново обявили извън закона всички корейски книги за история и литература и забранили изучаването на корейската култура. Наложило се баща й да избяга от континента на остров Чеджу, където станал борещ се с морето рибар. Там срещнал майка й.
	В онзи ден прекарал безплодни часове в морето, седял на брега с празна мрежа в краката си и пеел забранена народна песен. Повечето хора на брега се отделили от него. Бояли се да не мине японски полицай и да види, че слушат корейските думи на корейска песен. Но не и майката на Хана. Тя спряла и заслонила очи с ръка, за да види по-ясно глупака, който я пеел, а щом видяла младия рибар с празната мрежа в краката, отметнала глава назад и се засмяла. Той вдигнал очи, ала не спрял да пее, а когато тя се приближила и седнала до него на топлите скали, мигом решил, че иска да остане завинаги с нея. Оженили се и след година се родила Хана. Мина доста време, преди да се роди сестра й, но когато се появи на бял свят, семейството им доби завършен вид.
	Нощем, след като чиниите от вечерята бяха измити и четиримата сядаха заедно да се сгреят край огнището, баща й свиреше на цитра. Понякога, когато беше в добро настроение, пееше същата старинна народна песен, която бе разсмяла майка й.
P>
	Тръгваш? Наистина ли тръгваш?
	И ще ме оставиш сам?
	Как без тебе ще живея?
	И ще ме оставиш сам?
	Искам, искам да те задържа.
	Ала направя ли го, няма да се върнеш.
	И аз трябва да те пусна, моя любов!
	Върви, но скоро се върни!
P$
	Песента е шепот върху устните й. Забранените думи се изливат от устата й. Чувства се дръзка, пеейки на родния си език, и си припомня как майка й затваряше плътно кепенците винаги когато баща й вземаше цитрата си. Хана също пее тихо, затова само тя може да чуе песента. Няколко пъти протяга глава над тревите, оглежда полето за дебнещи очи. Не вижда жива душа и продължава да пее, докато гърлото й пресъхва.
	Трябва да намери вода, но краката й са твърде разранени. В желанието си да се раздвижи, се заиграва с дългата трева, прекарва я през пръстите си. Стръковете са твърди като бамбуково лико, което дава идея. Отскубва наръч трева, завързва единия му край с няколко стръка, а после го оплита в тънка плитка. Когато плитката става достатъчно дълга, я увива около възглавничката на ходилото си и я завързва отгоре.
	Надига се и прави няколко стъпки, да провери импровизираната обувка. Вълнението й расте с всяка крачка, ала тъкмо когато кляка на земята, за да направи втора обувка, възлите се развързват и плитката се разплита. Не се обезсърчава, а сяда и изплита втора обувка и когато тя също се разпада, изплита трета и четвърта, докато старанието й се стопява заедно със слънчевата светлина. Полага глава върху купчинката скъсани тревни обувки, за да отмори зачервените си очи.
	Сънят й е неспокоен. Кошмари и щастливи спомени се сливат в едно, смесват се преживелици и разбъркани чувства и тя се събужда с вик. Ято оранжеви птици излитат подплашено в небето на ранната вечер. Насекомите са се умълчали. Хана не знае дали е изкрещяла, или друго е стреснало птиците. Лежи неподвижно, ослушва се и чака нещо или някой да издаде звук.
	Отначало е далечен. Съвсем леко шумолене на трева, сякаш раздвижвана от вятъра. Но колкото по-дълго се ослушва, толкова повече звукът се засилва и приближава, докато накрая Хана чува как сухи стебла се трошат под нечии ботуши. Сърцето й замира, иска й се да полети към безопасното небе и да последва оранжевите птици. Насилва се да остане където е, неподвижна като труп. Дори най-лекото движение ще размести високата трева, която я заобикаля, и ще издаде местонахождението й. Мъжки гласове разговарят шепнешком, чуват се команди и отговори. Хана напряга слух да разпознае неговия глас. С тях ли е Моримото? Нея ли търсят, или друг?
	Бои се, че някой от тях ще я настъпи по ръката или лицето, или ще се препъне в нея и ще я прониже право в сърцето с байонета си. Затваря очи и чака да се случи неизбежното. Ще я открият, а после ще я измъчват. Колко време ще я държат жива, преди да освободят духа от наранената й плът?
	Един войник стига току до нея. Вижда светлокафявата му униформа през високата трева. Застанал е гърбом. Все още не я забелязва. Друг войник му прошепва нещо и стисва пушката си.
	Той отстъпва назад, токът на ботуша му настъпва подгъва на роклята й. Хана не може да затвори очи. Иска да види лицето му. Той ли е? Трябва да види какво изражение ще се изпише на лицето му, щом очите им се срещнат. Дали ще е изненада? Или тържество, похот, или пък омраза? Чака го да се обърне и да се спъне в нея.
	Тогава друг мъж внезапно се провиква през полето и войникът тръгва към него, освобождава подгъва на роклята й. Хана чува тичащите им стъпки, които се отдалечават. Виковете зачестяват, после в хаоса се разнася изстрел. Тя остава неподвижна като новородено еленче, сгушено във високата трева, затаила дъх, ослушва се и чака звуците да заглъхнат, мракът да се спусне и нощта да я скрие още веднъж.
	Не беше той. Сигурна е. Ако беше Моримото, щеше да се обърне и да я намери. Няма начин да стои толкова близо до нея и да не усети присъствието й. Той е като животно. Щеше да я надуши.
	Хана следи бавното отминаване на часовете по променящите се цветове в небето. Светлосиньото преминава в тъмносапфирено, а после в моравото и синьото на нощта. Тя не смее да помръдне, тъй като се бои, че войниците още може да дебнат наблизо, затова се облекчава в гащите. Урината привлича мухи. Запълзяват по роклята й, бръмчат, сякаш се хранят със смърдящия памук. Мирише като нужника на бордея. Колкото и да го търкат и жулят, вонята в изгнилите дървени дъски си остава.
	Разнася се крясък на сова и Хана си представя как птицата се спуска над полето в търсене на къртици и мишки. Ослушва се за шумоленето на пера. Совата изкрещява отново и тя събира кураж. Сяда, много бавно се изправя. Под нощното небе не се вижда нищо, освен мрак. Протегнала ръце напред като слепец, Хана прави първата си крачка, после втора. Скоро се затичва; изранените ходила я умоляват да спре, но умът й отказва да ги послуша.
	Вече не е сигурна дали се движи отстрани на пътя. Дори не е сигурна дали продължава да върви на юг. Така и не успя да запомни звездната карта. Баща й се опитваше да й създаде чувство за ориентация в необятното небе, ала тя не проявяваше желание да се научи. Вниманието й бе привлечено от морето, от спокойната му тъмнина и съществата в него. Предпочиташе да слуша рибарски истории за сини китове, риби меч и акули. Звездите на баща й не я впечатляваха. Хана поглежда към небето и мълчаливо проблясващите звезди.

	* * *

	След като е тичала напосоки през полето, долавя в мрака някакъв шум, отначало е тих, но постепенно се превръща в тътнеж. Чува ритмичното тракане на колела върху релси. Влакът! Намерила е посоката! Втурва се подир звука, прави остър завой, следва слуха си. Грохотът става все по-силен и влакът профучава сред вихрушка от въздух и звук.
	Тя иска да върви в посоката, от която идва той. Всички нощни влакове се движат на север. Натоварени са с провизии за бойното поле и пътуването нощем е единственото им прикритие от бомбардировачите. Късно вечер в бордея Хана се ослушваше за свирката на влака, когато той минаваше по моста за военната база. Известяваше пристигането си веднъж седмично, а понякога дори на две седмици, ако го забавеха заради бомбардирани релси, и стомахът на Хана винаги се преобръщаше. Беше пристигнала тук с един от тези влакове, като „необходима доставка“ в инвентарния им списък. Когато мечтаеше за бягство, знаеше, че железопътните релси ще й помогнат да се завърне у дома.
	Сега забавя ход и стъпва предпазливо, ръцете й отново са протегнати напред. Ако не внимава, може да се препъне в релсите. Сред рядката трева стърчат камъни, които се забиват в разранените й ходила, но тя не им обръща внимание, съсредоточена върху тъмната пътека пред себе си. Пръстът на крака й се удря в нещо твърдо. Хана бързо коленичи и напипва твърд гладък метал. Допира ухо до релсите и се ослушва за влака. В коя посока се движи той и от коя посока е дошла тя?
	До ушите й достига глухо бучене. Хана поставя ръце върху металната релса и усеща леки вибрации. Бученето постепенно изчезва. Релсите отново са неподвижни, мъртви под дланите й. Заобиколена е от тишина. В гърдите й се надига паника. Накъде да върви? Вятърът е единственият звук, звездите са единствената светлина в мрака. Изведнъж във въздуха се разнася слаба свирка, като далечен стон. Отдясно ли дойде? Тя извърта глава в тази посока, ослушва се за призрачния писък, но вече не го чува. Изправя се и се обръща, доверява се на ушите, на сърцето си и на необятната тишина, която я обгръща отвсякъде. Поема наляво, следва релсите, надявайки се да я отведат на юг.
	Върви през нощта. За да не изгуби пътя, понася болката от ходенето върху дървените траверси и чакъла между тях. От две нощи не е пила нищо и е леко замаяна, езикът й е подут. Единственото, за което мисли, е вода. _На сутринта_, казва си; ще почака да дойде денят, за да потърси вода. А сега трябва да продължи да върви, докато все още е под прикритието на тъмнината. Ще почака до сутринта.
	Щом слънцето се покаже на небосклона, ще намери вода, а може би и място, където да си почине. Сигурно наоколо има езеро или река, която поддържа живота в полето. Ще потърси на сутринта. _Не спирай, още не._ Разстоянието до морето е по-голямо, отколкото може да си представи. Единствената й надежда да го достигне е като продължи да се движи. Едва влачи краката си, които жадуват да си починат.
	На зазоряване нощният мрак изсивява и Хана отначало различава съвсем слабо очертанията на бледите си, протегнати напред ръце. Когато слънцето се изкачва по-високо над хоризонта, вижда релсите под краката си, а скоро и околния пейзаж. Високата трева е отстъпила пред хълмисти поля с жълти цветя.
	За свой ужас, Хана вижда чакълест път, който следва жп линията. По него по всяко време е можело да мине войнишки конвой и да я заловят. Бързо се отдалечава от релсите и пътя и се насочва към жълтеещите се поля. Цветята стигат само до коленете й, затова продължава да тича, докато релсите се превръщат в далечна линия на хоризонта. Гледа да се движи успоредно на жп линията, за да не изгуби посоката, иначе може да започне да се върти в кръг.
	В далечината забелязва кафява купчина в тревата. Глухо мучене пронизва тишината. Хана коленичи и оглежда полето за фермери или номади със стада. Слънцето огрява околността, ала тя е сляпа за красотата. Очите й претърсват полето за човешко присъствие, но кравите са сами. Една от тях тихо измучава и Хана решава, че може би ражда. _Мляко_, сеща се внезапно, и хуква към раждащата крава, като не спира да се озърта за следи от хора, които биха й помогнали или навредили.
	Щом стига до кравата, надеждите й се изпаряват, защото осъзнава, че добичето не ражда. Станало е плячка на стар ловджийски капан, ръждясалите метални челюсти са щракнали върху единия му заден крак и костта се подава през разкъсаната кожа, която се е отделила от месото и виси. Кравата измучава отново и Хана си запушва ушите. Това е стон на умиращо животно.
	С ръце на ушите отстъпва от горкото създание, опитва се да заглуши ужасния мъчителен рев, но безуспешно. Когато го чува отново, той все едно изниква от спомените й — как в нощта на пристигането си в бордея стана свидетелка на раждането на мъртвото бебе на корейката. Чува нечовешките стонове, сякаш отново надзърта в осветената от свещи стая. Между разтворените крака на жената имаше толкова много кръв. Хана си припомня как изтича горе и срещна за пръв път Кейко, гейшата, която бе коленичила на рогозката и плачеше, закрила лице с шепи.
	Кравата измучава отново и сепва Хана. Тя вече не е в бордея. Отървала се е от това място и трябва да направи всичко възможно да остане свободна. Събира кураж и заобикаля животното откъм главата. Щом приближава, кравата започва да рита, а очите се завъртат лудешки в орбитите. От мястото, където кожата се е разкъсала заради неистовите усилия на добичето да се измъкне, струи прясна кръв.
	— Тихо, клето създание! — прошепва успокояващо Хана.
	Коленичи до главата на кравата и я погалва по челото. Животното се умълчава. Диша плитко. Върху раната са накацали мухи, месото гъмжи от гърчещи се ларви. Хана гали с бавни движения кравата по врата. Сигурно лежи тук от дни. Може да си представи болката й. Може да я почувства, както усеща ласката на вятъра върху лицето си. Знае какво е да лежиш безпомощно, с пребито тяло. Навежда се по-близо до кравата и шепне в ухото й:
	— Заспи, клето животно. Моля те, заспи. Положи тежката си глава върху земята. Пусни на воля уморения си дух и се махни от това проклето място. Върви си, миличка, побързай. И ми прости, моля те… прости ми.
	Хана притиска устни към ухото на кравата, преди да пропълзи към счупения й крак. Внимава да държи едната си ръка върху тялото й, докато минава зад нея. Все така издава успокоителни звуци и приближава крака й. Кравата изсумтява, но не я рита. Може би няма достатъчно енергия да се бори, но Хана не е сигурна. Посяга бавно към счупения крак.
	Сграбчва го, преди да е променила решението си, рязко го извива и дръпва с всички сили. Кожата не се къса, както се е надявала. Тя се обляга назад, почти опира земята, забива пети в пръстта, за да не се хлъзне към мятащата се крава. Металният капан трака и подскача, но веригата го държи здраво за земята. Кравата изврещява, звукът е по-зловещ от глухото мучене. Хана дърпа и извива крака, докато кравата се бори отчаяно да се освободи от нея.
	Животното надава предсмъртен вопъл. Капанът издрънчава от удара в крака му. Ръцете на Хана всеки момент ще отмалеят — грохнала е от умора. Бои се, че няма да издържи още дълго, напът е да се откаже, но изведнъж, след по-силно дърпане, кожата се разцепва на две.
	Хана пада на земята, стиснала откъснатия крак. Кравата продължава да рита, отчаяно се мъчи да се спаси от нея. Хана няма сили да погледне към ужасеното добиче. Вместо това се взира в парчето земя с изпотъпкани жълти цветя, от което се е отместила кравата в опита си да се измъкне. А сетне, сякаш примирено със съдбата си, животното замира — повдига се само гръдният му кош, ноздрите се разширяват.
	Отвратена от себе си, Хана освобождава от капана откъснатия крак, който натежава в ръката й. Мъчи се да не мисли какво е направила. Бързо се изправя на крака и се отдалечава тичешком от клетото животно, все така стискайки крака, завършващ с копито. Не е време да мисли за извършеното насилие. Поглежда към крака и за неин ужас, празните й черва изкъркорват. От устата й се отронва стон. Един-единствен. После се чува само топуркането на нозете й, докато бяга от сцената на своя грях.
	Когато остава съвсем без сили, Хана се свлича на колене и се втренчва в кървавия крак. Не знае какво да го прави или как да го яде. Добре поне, че повечето ларви са изпопадали. Червата й куркат, отвращава се от себе си. Стиска здраво очи. Това не е крак, казва си. Не е крак. Това е… риба, тънко и дълго океанско същество, което е попаднало в мрежата й. Баща й я научи как се одира и обезкостява риба и това тук е съвсем същото. Мъртва риба. Вижда мургавите, загорели ръце на баща си. Държат скумрия и остър нож и тя наблюдава как майсторски филетират съществото с уверени, изкусни движения.
	Сякаш ръцете му стават нейни и тя започва да дере кожата на крака. Пръстите й я отделят от счупения край, отначало плахо, но после все по-уверено, и като използва цялата си сила, Хана я смъква към копитото. Кожата не се бели лесно, трябва да я освобождава от месото с резки, дърпащи движения. Щом я смъква наполовина, не може да чака повече. Вдига крака към устата си и го захапва.
	Месото също не се отделя лесно, трябва да го къса от костта. В гърлото й се стича кръв. Хана се мъчи да не я опитва на вкус. Мъчи се да не си спомня откъде е дошло месото. В съзнанието й то е просто риба.
	Кравата е мършава, така че Хана скоро оглозгва кокала. Изсмуква и кървавия мозък в него и с изненада установява, че силната, тежка миризма не й пречи. Не е опитвала прясно месо от началото на пленничеството си, даваха им само късчета сушена риба, и то рядко.
	От време на време някой войник носеше в бордея торбичка с пресни плодове или зеленчуци за фаворитката си. Кейко често получаваше такива подаръци и всеки път ги поделяше с Хана. Какво ли прави Кейко сега? Хана си представя как елегантната гейша се е свила в изолатора в мазето на бордея. Затворническите килии са високи само половин човешки бой, затова Кейко ще се принуди да седи през цялото време. Колко ли дни и нощи ще се мъчи заради бягството на Хана? Ами другите момичета, дали и те ще пострадат?
	Тя затваря очи и махва с окървавената ръка, за да пропъди образа. Сега не може да мисли за Кейко или другите си сестри. Ако иска да стигне до дома си, трябва да мисли само за него.
	Заравя кокала в пръстта, сякаш иска да скрие прегрешението си, но запазва ивиците кожа, одрана от месото. Трие козината в пръстта, за да я почисти от кръвта. Отначало пръстта се смесва с нея, но след продължително търкане кървавата пръст изсъхва и най-после пада. Със зъби Хана накъсва кожата на по-къси ивици и увива няколко пласта кожа около ходилата си. Прави две-три стъпки, за да се увери, че са здраво стегнати, и се връща на мястото, където чу за пръв път кравата. После продължава пътя си, тичайки успоредно на жп линиите.
	Хана си отваря очите за хора, камиони и влакове, но и за водни птици. Сега изпитва силна жажда, кръвта не е успяла да я утоли.

	* * *

	Следобедът й се струва по-горещ от обичайното. Облаците в небето са се струпали във внушителни сиви планини. Сега тя се движи много бавно, влачи нозе по тревата. Хълмовете ги няма; всичко е равно като тепсия. Отдавна не следва жп линията. Тя изчезна зад един от хълмовете и повече не се появи. Хана се полута безцелно в опит да я намери, но се изгуби. Няма пътища, няма жп линии, нито признаци за човешко присъствие — тя е сама в дивата пустош на Манджурия, заобиколена отвсякъде от тревисти поля.
	Пронизителното звънтене в ушите й звучи като постоянна свирка на самотен влак. Не вижда никакви животни. Няма дори следи от добитък, които да я отведат някъде и да й вдъхнат надежда. Веднъж зърна стадо диви камили, но те изчезнаха много бързо, затова реши, че са били мираж, че мозъкът й погажда номера. Погълна цели шепи трева, също и цветя, но след като повърна заради някакво силно лютиво цвете, спря да яде растителността около себе си. Сега просто върви. Нищо друго.
	Мъчи я жажда. В бордея, като се събудеше сутрин, слизаше да пие вода. Кухнята й се струваше много далеч, докато влачеше към нея употребеното си тяло. Кейко винаги успяваше да я изпревари, двете мълчаливо пиеха вода. После идваха и останалите момичета, да приготвят оскъдната си закуска.
	Никога нямаше достатъчно храна. Другите момичета казваха, че се дължало на трудностите в доставките на припаси толкова далеч на север. Дори твърдяха, че и японските войници гладували, но не личеше да им липсва енергия. Според Хана изпълваха униформите си повече от японските войници на нейния остров. Хрумна й, че нарочно хранят момичетата толкова зле, за да нямат сили за нищо друго, освен за изпълнението на дълга си. За да нямат желание за бягство.
	Беше им разрешено да слушат радио в дните за домакинска работа. Станциите излъчваха предимно новини, бълващи единствено японска пропаганда. Момичетата нямаха нищо против, защото между новините пускаха някоя и друга песен. Слушаха радио, докато изпълняваха домакинските си задължения или се хранеха.
	Новините предупреждаваха, че чуждите армии са навсякъде, заплашват японците и императорът се нуждае от още доброволци, за да ги отблъсне. Китайците, монголците, цяла Европа и Америка, всички бяха врагове на императора. Дори Съветите будеха подозрение, временният им договор с Япония с всеки изминал ден ставаше все по-нестабилен. Страхът бе завладял момичетата, страх от опасностите извън бордея, страх от врага, който се спотайваше там.
	Хана няма къде да избяга, освен на юг, в Корея. Но пътят до вкъщи е дълъг. Може би ще успее да намери вода. Мислите за дома замъгляват очите й. Вода, която се излива в кофите от техния кладенец. Студена и вкусна, свежа като стопен сняг. Затваряйки очи, си представя как отпива от нея.
	— Ти ме намокри! — изписка сестричката й, изпусна чашата си и побягна.
	Хана се смее на този спомен. Беше горещ летен ден, бяха жадни, а Хана бе поляла сестра си със студена вода от кладенеца. Вкопчва се в спомена, сякаш всичко се случва сега, докато изсъхналата й уста копнее за мъничко слюнка.
	— Върни се, обещавам, че няма да го правя повече — провиква се тя.
	От къщата към нея наднича малко личице.
	— Наистина ли?
	Сърцето на Хана се преобръща, когато си спомня тези невинни кафяви очи, тъй отворени към света. Винаги когато погледнеше в тях, я изпълваше чувство за отговорност. Считаше за свой дълг да предпази тези очи от истината за войната. Смъртта на чичо й със сигурност щеше да хвърли сянка върху тях, затова накара родителите си да я скрият от Емико. Хана помагаше на сестра си да пише писма до чичо си, а после се преструваше, че ги пуска. Веднъж дори написа отговор с почерка на чичо си. Когато разбра, майка й не беше никак доволна и накара Хана да обещае, че повече няма да пише писма.
	— Върни се, моля те! — отново я извика Хана.
	С предпазливи стъпки сестричката й се върна до кладенеца, като държеше чашата пред себе си. Хана изтегли кофата и внимателно я остави на земята.
	— Ето, бръкни с чашата — подкани я Хана.
	Емико се наведе, потопи цялата си ръка в кофата и потрепери.
	— Студена е!
	Хана коленичи до нея и потопи и двете си ръце във водата. Тя охлади дланите и китките й. Наведе глава и устните й докоснаха ръба на събраните й като чаша шепи. Водата миришеше на лед. Преди да успее да я вкуси, една ръчичка натисна главата й в кофата и водата влезе в носа й. Хана се изправи, от устата й капеше вода, кашляше и изкихваше студената течност от ноздрите си. Сестра й се заля от смях и хукна да се скрие.
	Хана си спомня този смях — камбанки, разлюлени от лекия бриз. Надига се южен вятър. Охлажда кожата й. Тя спира, леко се олюлява. Вятърът прилича на морски. Хана усеща соления въздух по устните си, напукани и сухи, когато ги опипва с грапавия си като шкурка език. Соленият вкус може би е от кръвта й. Затваря очи и си представя, че е успяла да се върне у дома.
	Стои на черните скали, извисени над пясъчния бряг, взира се в необятното тъмно море. Вълните са като буйни танцьори, приветстват я и се разбиват в скалите под нея, звукът наподобява шумно ръкопляскане. Вятърът донася някакви гласове, Хана чува как майка й я вика по име. Обръща се. Майка й тича към нея с протегнати ръце. И баща й е там. Той крещи името й през ревящия вятър и разбиващите се в брега вълни.
	— Тук съм! — провиква се тя. — Тук съм! — проплаква, прави крачка към тях.
	Но ходилата й като че ли са заровени в пясък. Вървяла е твърде много и сега тежат като камъни, не може да ги повдигне.
	— Сакура! — вика я баща й. — Сакура!
	Трети глас яхва вятъра и стига до ушите й. Тъничък като на дете и сякаш идва от далечен остров зад нея. Хана отново се връща при морето и заслонява очи срещу яркото слънце. Момиче в бяла рибарска лодка в развълнувания океан вика името й. Хана присвива очи, за да различи лицето на момичето, и сърцето й забива по-силно.
	— Емико! — възкликва. — Малка моя сестричке, върнах се!
	Махва й и се опитва да подскочи от радост, но краката й не помръдват от пясъка, който я тегли към земята. Момичето се качва на носа на лодката и Хана изтръпва.
	— Внимавай, малка сестричке! — изкрещява, уплашена, че сестра й не може да плува в толкова големи вълни.
	Момичето отново поглежда към нея и извиква името й, после се гмурва в тъмното море. За миг Хана остава изумена от грациозното гмуркане, но в следващия се стряска. Момичето я нарече „Хана“. Това е името, което бе избрала майка й и с което я знаеше нейното семейство — не Сакура. „Сакура“ е името, издълбано върху дървена дъсчица, закована до вратата: „вишнев цвят“.
	Хана се обръща да погледне към баща си, ала морското видение се стопява. На хоризонта вижда не родителите си, а черен кон, който галопира с пълна скорост. Силуетът на мъжа, яхнал животното, няма как да се сбърка, той удря хълбоците на коня с камшик. Моримото я е намерил. Твърде късно е за бягство, въпреки това Хана прави опит да избегне приближаващата атака. Мускулите й отказват да се подчинят на скования от страх мозък, ала тя не се предава.
	Повдига единия крак, после другия, и ето че се затичва. Вече не е останало нищо, което да я зарежда, освен адреналина; бори се с изгарящата болка в мускулите. Копитата на коня чаткат по земята в тъмното, отекват в тишината и бързо се приближават. Тя не може да се мери с това великолепно животно и все пак, дори след като ръката на Моримото я сграбчва за якичката на роклята, краката й продължават да тичат във въздуха. Той я издърпва върху коня като чувал с брашно. Хана напразно се съпротивлява, размахва бясно ръце и крака. Моримото спира коня и рязко обръща главата й, за да го погледне, стисва косата й в юмрука си.
	— Сакура! — изрича задъхано. — Не можеш да ме напуснеш!
	Гласът му е груб, също като ръцете. Смъква я от коня и я събаря на земята. Хана се бори под тялото му, а той я удря по лицето, отново и отново, докато тя притихва.
	— Още ли не си разбрала? Ти си моя!
	Гръмотевица раздира небето. Във въздуха пропуква електричество. Над главите им се тълпят буреносни облаци. Моримото ляга върху нея и изкарва въздуха от дробовете й. Шепне името, дадено й насила, целува я по врата, сега е по-нежен; ръцете му повдигат роклята й.
	Първите дъждовни капки мокрят устните й, студени като водата от бащиния кладенец. Хана облизва капките, лакома за още, но облекчението е краткотрайно. С всеки буен тласък я пронизва остра, изгаряща болка, запраща я обратно в болезнения спомен за войници, плът и чужди устни — все образи, от които не е успяла да избяга. Облаците отприщват същинско наводнение, докато тя лежи неподвижно на тревата.

	* * *

	Хана лежи на дъното на океана, гледа нагоре към слънчевата светлина, проблясваща на повърхността. Сърдечният ритъм на необятния океан пулсира в тъпанчетата й. Течението я гали по кожата. Върху гърдите й тежи стара корабна котва, която е намерила. Прегръща я здраво, за да остане на дъното. Тялото й е толкова дребно, че обикновено изплува на повърхността, но не и днес; днес тя иска да остане в океанските дълбини, там, където слънцето избледнява. Това е любимата й игра, винаги я печели. Задържа дъха си по-дълго от останалите момичета, които се отказват и се издигат на повърхността. Последната й приятелка се задържа долу колкото можа, но накрая също изплува, изпускайки низ от въздушни мехурчета. Хана я гледа как напуска дълбините. Спечелила е играта. Никой не може да я победи.
	Освен Моримото. Той е котвата, която я държи долу. Лежи под него, чака го да я накаже или да я убие за предателството й. Докато той си поема дъх, тялото му потъва още по-дълбоко в нейното, натиска гръдния й кош в калната земя.
	Може да одере лицето му и да се измъкне, в последен опит да оцелее, но кървящите рани на краката й я умоляват да сложи край на бягството си под планина от надигаща се плът. _Никаква болка повече_, съгласява се наум и се взира в надвисналото небе, чака. Моримото се надига от нея и я поглежда. Очите им се срещат и Хана не може да отмести поглед.
	— Как можа да ме оставиш да те чакам до моста като някакъв глупак? — Гласът му кипи от гняв. — Рискувах живота си, за да ти помогна да се спасиш от бордея, а ти как ми се отплати? Като избяга?
	Прави пауза, сякаш очаква извинение или обяснение.
	След като тя не отговаря, Моримото се изсмива. Смехът му е горчив и мрачен.
	— Въобразяваше си, че няма да те открия, така ли? Само че аз познавам този район като дланта си. Невъзможно е да се скриеш от мен!
	Разтърсва я, настоява за отговор, ала тя не може да измисли нищо, което би оправдало опита й за бягство. Лежи под него безмълвна, безжизнена, жадувана плячка в ръцете на ловец. Той се навежда над нея, диша в лицето й. Ей сега ще я убие. Хана затваря очи.
	Моримото обхваща врата й с ръка; палецът му притиска гърлото й. Тя започва да се дави, съпротивлява се, въпреки че й се иска да умре. Той я стисва за гърлото и с другата си ръка. Хана отваря очи, търси в небето слънцето, но то се е скрило зад буреносните облаци.
	— Ще те убия! — шепне в ухото й Моримото. — Кълна се! Само посмей пак да ме направиш на глупак!
	Не я пуска. Стиска още по-силно, докато в дробовете й не остава въздух.

	* * *

	Хана се събужда от болка. Бузата й пари, сякаш в кожата й са забити хиляди нагорещени игли. Долната й устна тупти. Усеща вкуса на кръв.
	— Събуди се! — Моримото я зашлевява по другата буза. Дърпа я да стане, но тя не може да се задържи на краката си и се свлича на мократа земя.
	— Безполезна си — промърморва той и я повдига от земята като перце.
	В далечината пръхти кон. Копитата му трополят по земята. Хана не е виждала досега толкова отблизо кон. Черен е, с бели петънца, разпръснати като прашинки по глезените му.
	Моримото изсвирва и конят се приближава. Японецът обляга Хана на животното, бърка в походна чанта зад седлото и изважда манерка. Отваря я и сипва вода в капачето. Поднася го към устните й. Хана пие на едри глътки, но количеството не е достатъчно, за да утоли жаждата й. Иска да помоли за още, ала устоява на порива. Моримото се усмихва многозначително, бавно връща капачката на мястото й. Не я изпуска от очи. Хана не казва нито дума, обаче не спира да облизва устните си.
	Той я хваща през кръста и я повдига да се качи на коня. Главата на Хана още е замаяна от изтощението и жаждата и й е трудно да го направи. Не разбира защо ръцете не я слушат.
	— Качвай се! — нарежда той и я побутва.
	Тя най-накрая се хваща за седлото, а после осъзнава какво не е наред. Моримото е вързал ръцете й с въже. Отново я побутва, успява да я качи на седлото. Прехвърля единия й крак през врата на коня, за да го възседне. Увива около кръста й въже и го стисва в ръка заедно с юздите.
	— Не си и помисляй да побегнеш с коня! — Посочва въжето около кръста й. — Веднага ще те смъкна на земята… и после и двамата ще ходим пеша — предупреждава я и за по-убедително докосва разранените й ходила.
	Хана трепва при допира. Моримото се е вторачил в нея толкова настойчиво, че тя не може да извърне очи. Сетне японецът бърка в джоба си и изважда парче плат. Това е вързопчето, което е кътала в бельото си. Понечва да го вземе, но едва не пада от коня. Вкопчва се в седлото и възвръща равновесието си.
	— Намерих го под теб — казва той, докато го развива. — Много хубави джунджурийки.
	Хана отново посяга, но после решава, че няма да му достави удоволствието да я гледа как страда. Отмества очи и ги вперва в хоризонта.
	— Би трябвало да ревнувам, че си ги запазила — продължава Моримото и тя започна да се тревожи. Той оглежда притежанията й едно след друго, изучава ги, сякаш търси някакъв знак. — Само от един войник ли са? Има ли си име?
	Хана поклаща глава. Тонът му е опасен. Взира се в нея, очите му дълбаят дупки в черепа й, сякаш така ще се доберат до истината. Отново поглежда към притежанията й, известно време размишлява, после й се усмихва широко.
	— Нямаш нужда от тези неща, вече си с мен.
	Накланя длан и те падат на земята, едно по едно. Сетне ги стъпква с тока на ботуша си. Хана се обръща и вижда как златният пръстен, герданът, монетите и гребенът изчезват в пръстта. Вече не притежава.
	Моримото изглежда доволен от себе си, като дете, спечелило награда. Тя е военният трофей, който е получил. Хана си представя как смушква коня в хълбоците, как той се изправя на задните си крака и стъпква японеца, както той стъпка притежанията й, но е твърде слаба да направи дори това.
	— Нея обаче — казва Моримото, сякаш току-що е размислил — нея ще запазя.
	Държи снимката й и изведнъж в гърдите й се надига изненадващ гняв. Идва й да я издърпа от ръцете му. Непоносимо е да го гледа как докосва фотографията. Направена е преди опашката от войници да се нареди пред вратата й; Кейко още не е отрязала косата й на двора, тя още не се е научила да лежи неподвижно, докато войниците свършат — на тази снимка все още е Хана. Тя й принадлежи.
	Налага си да не издава чувствата си, макар че с всяка фибра на тялото си копнее да скочи от коня и да го събори на земята. Впряга цялата си воля, за да се овладее и да остави последното късче от предишното си „аз“ в неговите ръце. Бавно се извръща и се вторачва право пред себе си. Усеща удовлетворението му, когато пъха снимката в горния джоб на куртката си.
	После Моримото изцъква с език, подканяйки коня да тръгне. Хваща поводите и тръгва пред него, а Хана извръща очи, отказва да гледа мъжа, който никога няма да я пусне.
	Бурята се усилва и двамата се движат в мълчание. Хана отваря уста за дъждовната вода, докато над главите им проблясват светкавици. Не я интересува, че може да я удари гръм: това ще е добре дошло. Моримото се придържа към плана си. Насочили са се на север към Монголия, напредват бавно под проливния дъжд, сякаш открай време им е писано така.

	* * *

	Сиви завеси скриват земята и дори тях двамата един от друг. Хана поглъща дъждовната вода, която се излива от небето. Стомахът й се подува, но не може да спре. Вдигнала лице, пие ли, пие. Когато се засища, главата й клюмва, тъй като е твърде уморена да я държи изправена. Моримото стиска здраво поводите и тегли животното напред.
	Докато вървят през степта, лицето и краката на Хана изстиват от студения дъжд и вече не пулсират. Тя си казва, че след ден почивка сигурно отново ще може да тича, но няма представа колко ще продължи пътят до Монголия. Не знае дали Моримото няма да се срещне с някого — съучастник, монголец или руснак, един или повече. Възможно е да се е споразумял дори с китайците.
	Обзема я страх, когато си представя как двамата се присъединяват към група мъже без лице и без националност. Какво им е обещал? Дали тя е част от сделката? Хана се взира в тила му. Ще я принуди ли да обслужва всички тях? В съзнанието й изниква картина: диваци, които разкъсват дрипавите й дрехи. Навежда глава, ала дори със затворени очи вижда как Моримото пристига късно вечер, след като останалите мъже са задоволили нагона си.
	Превива се надве и повръща погълнатата дъждовна вода. Крехките й рамене се тресат, докато водата се надига от пламналия й стомах. Тялото й не може да се задържи върху седлото и се свлича от коня. Ръцете й са вързани и няма как да омекоти удара. Пада на земята върху дясното си рамо. Внезапната остра болка я оставя без дъх. Жребецът се изправя на задните си крака, но Моримото бързо го укротява. Вижда сгърченото й тяло и се втурва към нея.
	— Какво стана? — пита я обезпокоено.
	Внимателно я обръща по гръб. Дъждът мокри лицето й. Хана не може да диша от болка, от стичащата се вода, от видението за бъдещето си с този човек. Той я подхваща под мишниците, за да я вдигне от земята, но дясната й ръка увисва и тя извиква от болка. Моримото я пуска и болката утихва. Хана трепва, когато опипва рамото й. Пръстите му проверяват плътта и бързо откриват къде е проблемът.
	— Изкълчено е. Трябва да го наместя.
	Гласът му е кротък, загрижен. На нея й е все едно. Гледа право пред себе си в сивата празнота. Той отвързва китките й; въжето се изхлузва и пада на земята. Помага й да седне. Конят накланя глава на една страна, сякаш наблюдава сцената с голямото си черно око. Моримото масажира бицепса й, внимателно размачква мускулите, а после масажира и раменете й. Ръката му е уверена, опитна. Хана почти не усеща болка.
	— Сега бавно повдигни рамене — казва й той.
	Тя изпълнява каквото й нарежда и усеща как ябълката на раменната й кост се връща в ямката. Като използва въжето от китките й, той фиксира рамото й с превръзка.
	— Трябва да си по-внимателна. Можеше да паднеш на врата си и да го счупиш. Какво щяхме да правим тогава?
	И поклаща глава, сякаш примирен с факта, че тя постоянно го разочарова.
	— Ние ли? — прошепва тя, гласът й е дрезгав от дългото мълчание.
	— Сега сме ти и аз — отвръща той.
	Тя го поглежда недоумяващо.
	Мъжът връзва последния възел и се усмихва, взира се в нея през дъжда. Сякаш очаква някакъв израз на благодарност. Хана си спомня кога за пръв път заяви намерението си да й помогне. Каза, че ще остави страничната врата незаключена, за да може да избяга. Тогава тя направи всичко възможно да не издаде нервността си. Нарочно забави ритъма на сърцето си, както правеше след бързо плуване към брега. За да не се разтреперят ръцете й, започна да си повтаря отново и отново: _той лъже, той лъже, той лъже_, докато тялото й повярва. Думите му бяха празни приказки и тя знаеше, че на сутринта пак ще се събуди пленничка в този затвор, а пред вратата й ще чака опашка от похотливи войници.
	— Май не се радваш на шанса да избягаш от това място. Или тук те задържа друг, някой войник, а?
	Въпросът му я стресна. Той повдигна брадичката й и се вгледа в очите й. В стаята се чуваше само дишането им — неговото, спокойно и стабилно, нейното, заплашващо да я издаде.
	— Избра ли си най-сетне любимец?
	От ревността на Моримото й се повдигна. Беше я довел в бордея, където войниците постоянно я изнасилваха, а сега изведнъж се разсърди, че някои от тях може би са проявили благодарност към нея, преди да поемат към смъртта си! Но той спомена за бягство. Възможността да й помогне в онова, за което копнее повече от всичко на света, я накара да държи устата си затворена.
	— В цялата императорска армия няма мъж, който би могъл да заеме мястото ти в сърцето ми — отвърна тогава.
	В действителност нямаше друг, когото да мрази повече. За нея той винаги щеше да си остане най-противният мъж, идващ в стаята й.
	Хана избяга от бордея, но не избяга от него. Той все още очаква благодарността й, задето я е превързал. Тя извръща глава, дръпва се от него и ляга на мократа земя, наполовина потапяйки лице в една локва. Калната вода има тежък, противен вкус — като костния мозък на умиращата крава, като гроб. Моримото я вдига от калта и я обръща към себе си.
	— Когато стигнем в Монголия, ще започнем нов живот. Заедно. Ще те направя моя жена.
	Търси очите й, сякаш чака да се усмихнат, но плановете му за бъдещето преобръщат стомаха й. Толкова е сигурен, че тя желае подобен живот. Хана отчаяно иска да му каже направо какво мисли, да го нарани. Единственият начин да го постигне е като засегне гордостта му.
	— Няма значение какво правиш. За мен винаги ще си останеш враг — прошепва в ухото му на корейски, както той често е шепнел в нейното.
	Моримото се отдръпва изненадано, а тя изплюва дъждовната вода в лицето му. Ръката му стяга хватката около контузеното й рамо. Хана сдържа вика си. Хапе устни и усеща вкуса на прясна кръв. Той я стиска още по-силно, тя затаява дъх, едва не припада от болка. Когато най-сетне я пуска, пред очите й танцуват черни кръгове.
	— Един ден ще разбереш — казва той, вдига я от земята и я качва насила на коня.
	_Никога няма да те разбера._ Думите издълбават бразди върху езика й и тя пак прехапва устни, за да не ги изрече на глас. Конят тръгва, пристъпва тежко към бъдеще, което не би могла да понесе, а Моримото върви пеша и го води. Хана се отпуска върху врата на коня, втренчва се в земята, която сякаш се движи под краката му. Силната животинска миризма изпълва ноздрите й и тя ту изпада в несвяст, ту идва на себе си, сякаш животът й е сън, от който иска да се събуди.

	* * *

	Хана отваря очи, когато прекосяват някаква жп линия. Чаткането на копита върху дърво, рязкото прекъсване на монотонното им потропване по мократа земя я изваждат от трескавата дрямка. Дъждът е преминал в лек ръмеж, през разкъсаните сиви облаци се промъкват плахи слънчеви лъчи. Тя вдига лице към небето. Конят забавя ход и Моримото вижда, че се е събудила. Спира коня, потупва го по муцуната и го храни с нещо, което вади от джоба на куртката си. Стъпките му спират до нея.
	Смъква я от коня, краката й отначало не могат да поемат тежестта на тялото. Прегръща я и миризмата му я плаши. Не желае да го разпознава по никакъв начин, ала все пак подушва тютюн и пот, трева и сол, и дъжд. Извръща глава и диша през устата.
	— Движим се с добра скорост — отбелязва той.
	Хана не казва нищо. Иска да узнае повече: накъде вървят, дали е град, или лагер, или пък друга военна база, и какво ще се случи, когато пристигнат там. Вече може да стои на краката си и се отдръпва леко от него. Вдишва въздуха на късния следобед, който прочиства ноздрите й от миризмата на Моримото. Обляга чело върху якия врат на коня. Той потропва по земята с предното си копито, но не се отмества от нея. Ако можеше вечно да черпи сила от това същество!
	— Дръж — казва Моримото и я обръща към себе си. Подава й ябълка. Тя я гледа, сякаш е нещо нереално.
	Кървавата червенина контрастира на приглушената сивота, обвила земята.
	— Вземи я — нарежда й той.
	Тя посяга бавно към ябълката със здравата си ръка. Когато пръстите й я докосват, Хана разбира, че е истинска, и я грабва от него, изяжда я лакомо, със семките и всичко останало. Той я гледа с ненаситни очи. Не я е грижа. Не може да й направи нищо повече от това, което вече й е сторил. Облизва пръстите и устните си. Вторачва се в ръката му, когато той бърка по-дълбоко в джоба си. Все едно е някакъв фокус, пред нея се появява друга яркочервена ябълка. Хана вперва очи в плода, когато Моримото отхапва от него. Не може да спре слюнката, която капе от устата й. Не се и опитва. Вместо това го гледа как отхапва отново.
	Пристъпва към него. Ъгълчетата на устните му се извиват в едва доловима усмивка. Тя се навежда към него, приближава лице към ябълката, но той бавно я отдръпва към устните си, принуждава Хана да я последва. Тя го прави, позволява на устните му да докоснат нейните. Моримото я целува. Езикът му дълбае устата й. Тя го оставя да се насити, без да откъсва очи от ябълката.
	Посяга към нея. Той не я пуска. Тя застива, пак му позволява да я целуне, но немигащите й очи остават вперени в плода, който Моримото е стиснал здраво в ръката си. Най-после той се отдръпва, усмихва се и й подава ябълката. Хана му обръща гръб, обляга рамене на коня и лакомо впива зъби в полуизядената ябълка. Докато дъвче последното късче от хрупкавия плод, опряла чело в черната грива на жребеца, Моримото повдига роклята й и ръцете му я докосват.
	Целува я по врата и се притиска към нея, долепя я до коня. Тя чува дъха му, който се редува с нейния. Чува дъжда, който трополи едва доловимо навсякъде около тях. Чува как вятърът издухва облаците. Моримото я обхваща в страстна прегръдка — стиска я прекалено силно и тя си помисля, че иска да смаже тялото й със своето, докато от нея не остане нищо, само спомен, който ще живее в него, последния човек на този свят, който я е видял жива.
	Сърцето й се блъска в гърдите. Прегръдката му заплашва да я задуши, но сърцето й продължава да бие силно. Хана диша дълбоко през отворената си уста. Гърдите й се надигат под ръцете му.
	През разредените облаци прониква слънчев лъч, осветява зелено петно в далечината. Моримото най-сетне я пуска и тя си поема дъх с пълни гърди. Въздухът е различен, огрян от слънцето, топъл и свеж. Пулсиращата болка в рамото й напомня, че още е жива, че тялото й се възстановява. Заклева се Моримото да не е последното човешко лице, което ще види.
	Той я повдига да седне на коня. Изненадва я, когато се качва зад нея. Държи я близо до гърдите си и сега яздят като един. Хана не обръща внимание на близостта му, на постоянния допир, но когато Моримото започва да си подсвирква позната мелодия — същата, която често долиташе през зарешетения й прозорец в края на дежурството му в бордея — не успява да потисне отвращението си. Навежда се напред, прегръща врата на коня, стисва козината му в юмруците си. Рамото й напомня за себе си, но болката не я плаши. Приема я с радост, защото тя си върши работата, крещи в главата й, заглушава противната му песен.


>	Еми

	_Сеул, декември 2011 година_
	Еми се събужда и гласът на момичето в главата й изчезва. Тя потреперва и се оглежда наоколо — намира се в стая със стерилен вид. До нея писука монитор, който следи сърдечния й ритъм. Протяга ръка да го докосне, но забелязва, че върху пръста й е закрепено малко устройство. Свързано е с кабел, който изчезва зад ръба на леглото. Тя попипва челото си с другата ръка и полека-лека си припомня демонстрацията — тълпата от непознати хора, внезапния шок от разпознаването.
	В паметта й изплува статуята. Бронзовото лице, лицето на Хана, проблясва като злато на ярката слънчева светлина. Еми сяда в леглото, сърдечният монитор записуква неравномерно и тогава тя забелязва, че синът й спи в кресло в отсрещния ъгъл на стаята. Механичното писукане постепенно се успокоява, възвръща нормалния си ритъм и Еми извиква името на сина си.
	— Събудила си се.
	Хаюн прочиства гърлото си, а тя му се усмихва, когато сяда до нея на болничното легло.
	— Трябва да се върна — казва.
	— Да се върнеш ли? — повтаря синът й. — Къде да се върнеш? У дома? Защото не можеш да летиш дотам. Докторът каза…
	Започва изречението, но тя го прекъсва.
	— Не, на демонстрацията.
	— Демонстрацията свърши, мамо. От два дни си в болницата.
	Новината я шокира. Сърцето й прескача и синът й поглежда загрижено кривата на монитора. Потупва леко екрана, но ритъмът отново е равномерен. После се обръща към нея и тя вижда неувереността в очите му. Прилича на дете, което се чуди какво да каже.
	— Мамо, не си добре. Лекарят каза, че си преживяла шок. Трябва да полежиш тук още няколко дни… главно… заради състоянието на сърцето ти. — И я потупва по лакътя, сякаш не знае къде да дене ръцете си. — Ще извикам Юн-Уи. Тя ще ти обясни по-добре от мен. Отиде за кафе.
	Той става, поглежда я изпитателно, сякаш преценява дали не трябва да остане, отново я потупва по лакътя.
	— Ей сега се връщам — казва успокоително и прокарва длан през редеещата си посребрена коса, преди да се отправи към вратата.
	Вратата се притваря тихо и Еми остава сама. _Хана_. Трябва да я види отново. Хаюн каза, че е тук от цели два дни. Дали статуята ще е още там? Не може да си спомни дали ще остане за постоянно на площада, или ще пътува по изложби. И в двата случая сигурно ще бъде там още един ден, но Еми все пак трябва да побърза. Времето не беше на нейна страна, когато напусна острова, и събуждането й в болницата само потвърждава това.
	Когато селският доктор й съобщи, че има сърдечно заболяване и й остават няколко месеца живот, тя се засмя. Ами да, от какво друго да умре, освен от разбито сърце. После горчивината й се превърна в отчаяние. Трябваше да потърси сестра си, само още веднъж, макар никога да не беше вярвала истински, че ще я намери. Но ето че я откри; Хана е отвън, на площада, чака я да отиде при нея.
	Еми отмята завивките от краката си. Боса е, облечена в болнична нощница, а отдолу няма нищо. Сваля щипката от пръста си, но на сърдечния монитор се появява равна линия и апаратът започва да пищи. Тя се пресяга и натиска няколко копчета, отчаяно иска да го накара да замълчи. Най-сетне улучва копчето и звукът изчезва в нищото.
	Внимателно става от леглото и оглежда стаята за дрехите си. Намира ги в прилежащата баня, спретнато сгънати до мивката. Работа на дъщеря й. Еми се облича толкова бързо, колкото й позволява болното тяло, но не може да намери чантата си. Търси я в гардероба, в чекмеджетата, дори под болничното легло, но не я открива никъде. Не може да тръгне без нея.
	В коридора медицинският персонал я подминава забързано, докато върви към рецепцията на отделението. В чакалнята вижда Лейн, която стои до прозореца и се взира в сивото небе. Отново вали сняг. Еми тръгва към нея.
	— Майко, събудила си се! Какво правиш тук? — възкликва разтревожено Лейн.
	— Къде ми е чантата? — пита Еми, като се старае да говори спокойно и да се контролира, сякаш нищо не се е случило.
	— Чантата ти? — повтаря Лейн, сякаш не разбира значението на думата.
	— Искам да се върна и чантата ми трябва — пояснява Еми.
	— Не, не, ти не си добре, майко! Ела, седни тук. — Лейн й помага да се настани в едно кресло. — Чантата ти е у мен. Ето я тук — казва и бърка под купчината палта на стола до себе си. Издърпва чантата на Еми и й я подава.
	Еми се успокоява и я притиска облекчено към гърдите си. Поглежда към Лейн и се чуди как да й обясни, за да я разбере. Покрай тях минава сестра и Еми сяда малко поизправено, сякаш това е признак за добро здраве. Когато сестрата се отдалечава достатъчно, се навежда към Лейн.
	— Трябва да се върна при статуята. Децата няма да ме разберат, но ти може би ще го направиш.
	Лейн изглежда скептична, ала и тя се навежда към Еми.
	— Не ми остава много време — признава Еми. — От известно време знам, че сърцето ми е болно.
	Поглежда многозначително към Лейн, на нея са й нужни няколко секунди, за да проумее казаното. Ръката й се стрелва уплашено към устата. Еми кимва.
	— Откога знаеш? — пита Лейн и я докосва по лакътя.
	— Няма значение. Важното е, че това е последното ми идване в Сеул — обяснява Еми. — Последният ми шанс да я намеря.
	— Има значение! — почти извиква Лейн. Плъзва поглед покрай Еми, търси Юн-Уи. — Трябва да кажеш на децата си. Колко време ти остава?
	Лейн продължава да изстрелва кратки изречения и въпроси към Еми, после внезапно спира и се втренчва в лицето й.
	— Не можеш да умреш! Не още! Дъщеря ти се нуждае от теб!
	— Дъщеря ми е зряла жена. Има успешна кариера и е осигурена — възразява Еми и докосва Лейн по рамото. — Има и теб.
	Лейн сякаш не знае какво да отговори. Еми продължава:
	— Трябва да довърша това, заради което съм дошла.
	— И какво е то? — пита Лейн и взема ръката на Еми в своите.
	— Трябва пак да видя сестра си.
	Лейн замълчава. Извръща глава и се взира през прозореца. Сивата светлина хвърля лека сянка върху бледата й кожа.
	— Юн-Уи няма да разбере — казва накрая.
	— Знам, затова искам да изляза, преди да ме спре.
	— Не — продължава Лейн, като пуска ръката на Еми. — Имам предвид, че няма да разбере защо не си й казала за сестра си. — Поглежда я с укор. — При всяко твое идване в Сеул през последните три години ходиш на Седмичните демонстрации и ни лъжеш — и Юн-Уи, и мен… Трябваше да ни кажеш, че търсиш сестра си.
	Еми свежда поглед към застлания с линолеум под. Няма време да спори с Лейн или с дъщеря си и сина си. Бои се, че няма да се измъкне от болницата. Разболее ли се сериозно, никога няма да излезе оттук.
	— Много дълго пазех тайната за сестра си. Не знам как да кажа истината на Юн-Уи.
	— Можеше да споделиш всичко за семейството си и за миналото си, абсолютно всичко, сигурна съм, че Юн-Уи щеше да те разбере. Особено пък за такова нещо. Щяхме да ти помогнем да я потърсиш.
	Еми мълчи. Взира се в ръцете си, все така стиска чантата си.
	— Не знам дали си права — признава честно.
	— Права съм. Познавам я.
	Прошарената коса на Лейн е вързана на небрежна конска опашка. Измъкналите се палави кичури обрамчват лицето й като рядка лъвска грива. Еми се вглежда в тази пряма жена, която май познава дъщеря й по-добре, отколкото тя самата ще я опознае някога. Може би не разказа на децата си какво се е случило с леля им, защото не искаше да повярва, че е истина. Не искаше да повярва, че мълчанието й онзи ден на брега е довело до отвличането на сестра й и превръщането й в сексуална робиня. Отначало вината й беше тази, която я караше да мълчи. Но след цял живот, изпълнен с тайни, вече й е невъзможно да разкрие истината. Еми отпуска рамене, тъпа болка дълбае гърдите й.
	— Нямам време за обяснения, не и в момента — заявява. — Но ще го направя, обещавам. Кажи й, че като се върна, ще й обясня всичко.
	— Ти й кажи — отвръща Лейн и посочва към рецепцията на отделението.
	Юн-Уи обяснява на сестрата зад гишето, че майка й я няма. Еми наблюдава сцената, сякаш я гледа по телевизията. Гласът на дъщеря й се извисява все повече и повече и в него се долавят истерични нотки. После се чува и сърдитият глас на сина й и Еми разбира, че не може да си тръгне сега. Ще трябва да убеди децата си да я пуснат, все едно тя е детето, което иска разрешение.


>	Хана

	_Монголия, лятото на 1943 година_
	Внезапната буря отминава и синьото небе изпълва хоризонта като голямо спокойно езеро. Хана задържа дъха си и си представя, че се гмурка към морското дъно. Потракването на конските копита е като туптенето на сърцето й. Със затворени очи и затаен дъх си представя, че е някъде другаде. Пътували са две или повече нощи, конят върви все по-бавно, но не спира. Моримото редува язденето с ходене, за да не го преуморява. Спряха край една река да пият вода, само че то беше преди повече от ден. Болката в рамото й е силна, затова трудно преценява времето.
	Късното следобедно слънце вече клони към залез. Хана е схваната от седлото, подутото лице и разранените ходила усилват страданието й, но то се притъпява, щом мислите й поемат в друга посока. Тогава не усеща болката. Тялото й се гмурка в океана. Краката й ритат мощно срещу течението, Хана разчита на силата си, за да изхрани своето семейство. Отдалечила се е на километри в синьото море, когато конят изпръхтява и тя отваря очи. На хоризонта забелязва нещо като постройка и движение около нея.
	Докато приближават, се взира в конструкцията и тя става все по-голяма и по-голяма. Отначало е малък овал в далечината, сега приема кръгла форма, има сводест покрив. Моримото й казва, че са в Монголия. Когато наближават, групичка мъже ги приветстват с добре дошли. Общо четирима са, облечени в пъстри непознати дрехи. Куче вълча порода се разлайва и се затичва в кръг. След миг Хана осъзнава, че е завързано за кол в земята. Едрият звяр изръмжава, когато конят минава покрай него. Единият от мъжете ритва туфа трева към него, извиква му нещо на монголски и кучето ляга, а езикът му увисва отстрани на отворената уста. Мъжете поздравяват похитителя й като стар приятел. Никой не поглежда към нея. Момче, горе-долу на нейната възраст, поема юздите на коня и изчаква Моримото да й помогне да слезе. После повежда коня към ограждение, в което има няколко понита и една крава.
	Сега, когато е на земята, Хана усеща погледите им. Преценяват мършавото дрипаво момиче, изпитото му лице, лакътя му в превръзката. Моримото държи ръката си на кръста й, докато си приказва с номадите на техния език. Те кимат с разбиране и тя решава, че я продава или още по-лошо — дава им позволение да я използват временно, докато са в лагера. Поглежда надолу към изцапаната с кръв кожа, увита около ходилата й, и се чувства унизена и слаба.
	Моримото привършва разговора си с монголците и я побутва към сводестата юрта, която — както научава по-късно — се казва _гер_. Щом я приближават, покривалото на входа се отмята и когато Хана пристъпва в юртата, вътре я посреща една жена. Моримото не влиза с нея, но кимва на жената и пуска тежкото покривало, без да каже и дума на Хана. Внезапно тя се чувства изоставена и това чувство е като шамар в лицето.
	Отначало различава в юртата само монголката. Руменото лице на жената е прорязано от бръчки, по-скоро от слънцето, отколкото от времето. Не е по-стара от майка й. Докосва контузената й ръка и мекотата на кожата й изненадва Хана. По пръстите й няма мазоли, дланите не са загрубели и Хана си представя, че тази жена е мека и по душа. Позволява й да я отведе по-навътре в _гера_, да я настани върху копринена възглавница на пода, да я разсъблече и измие с кърпа за ръце. Първо лицето, после тялото и краката. Накрая Хана е измита и облечена в тъмноморава дреха с копринена бродерия, ръкавите са широки, а полата е доста под коленете й.
	Тя мисли само за това, което й се случва в момента — за ръцете на жената по кожата й, за костния гребен, плъзгащ се през косата й. Единствените звуци са дишането на жената, вятърът, който свири отвън, и огънят, пламтящ в тумбестата печка в средата на кръглото покрито пространство. Полумракът и тишината създават впечатление за утроба, топла и уютна, и Хана притваря очи, за пръв път от пленничеството си се чувства в безопасност. Чуди се дали това е възнамерявал Моримото — да й създаде усещане за безопасност, но мислите за него заплашват да унищожат прекрасното чувство. Така че ги пропъжда, съсредоточава се единствено върху това, което се случва в момента. Наслаждава се на тишината и спокойствието.
	Монголката казва нещо и я изтръгва от приятния унес. Хана не разбира и дума от непознатия език. Жената е облечена в носия, по форма и цвят подобна на тази, която носи сега Хана. Сигурно й е дала собствените си дрехи. Хана докосва красивата носия и свежда глава, за да благодари на жената. Тя се усмихва. Зъбите й са бели и равни, само левият кучешки зъб е поникнал малко накриво. Хана намира, че това несъвършенство й придава чар.
	Жената я оставя, за да се погрижи за огъня. Пушекът от горящите цепеници влиза в метална тръба и излиза през голяма дупка в покрива на _гера_. Жената посочва с ръка устата си и казва нещо на своя език. Хана кимва. Стопанката отваря голям кожен сандък до малък олтар отзад. Вътре има кожени или платнени вързопи с храна, прибрани в плетени кошници. Жената подава на Хана една от кошниците и отваря капака. В нея има сушено месо и Хана отново свежда глава в знак на благодарност. Прегладняла е и лакомо захапва ивицата месо, солта щипе езика й. Устата й се напълва със слюнка. Гледа как жената отчупва няколко комата от голям плосък хляб и ги оставя в кошницата й. После кимва и се изправя. Надява чифт ботуши от чортова кожа и изчезва през дебелото покривало, направено от тежка вълнена черга, обточена с кожа.
	Грабнала един комат, Хана отива до вратата и спира при покривалото. Отхапва от хляба и поставя ръка върху чергата, отделяща я от мъжете. Чува лая на кучето, мъжки смях и вятъра. Конят пръхти някъде по-далеч, ала й се струва, че знае къде се намират всички. Импулсът да открехне покривалото и да се измъкне е като електричество, преминаващо през връхчетата на пръстите й.
	Минават няколко минути, но никой не влиза в _гера_. Хана все така стои до входа, бори се с любопитството си, докато накрая се връща и сяда върху копринената възглавница, за да продължи с яденето на сушеното месо. Когато малката кошница с храна се изпразва, жената повдига покривалото и отново влиза в юртата. Хана успява да надникне навън. Черният жребец, който ги доведе тук, е затворен в триъгълното ограждение. Моримото е на седлото. Тя зърва и закрепен зад него вързоп. Значи, я оставя тук. За един кратък миг очите им се срещат, после покривалото пада и Хана отново е сама с жената в топлия кръг от светлина и сянка.
	По кожата й пробягват леки тръпки, усеща как ушите й пламват. Сигурно я е продал. Не знае дали да се бои, или да се радва. Поне жената е мила. Меките й, грижовни ръце дават на Хана надежда, че може би тези монголци ще я пуснат да си върви, щом разберат, че е била отвлечена от дома си.
	Жената донася на Хана купа с вода. Студената течност се стича в гърлото й, във вече пълния й със солено съдържание стомах и тя най-после усеща, че е заситила глада и жаждата си — за пръв път от месеци насам. Звукът на галопиращи конски копита й действа успокояващо. Представя си как Моримото изчезва в равнината и не се връща повече.
	Очите й натежават и макар болното рамо още да напомня за себе си, иска й се да легне и да заспи, и да не се събуди повече. Сякаш прочела мислите й, монголката донася пухкава кожа и й прави знак да легне на нея. Кожата е истински лукс след толкова много нощи, прекарани в голата килия в бордея, и дните върху гърба на коня. Хана прокарва ръка през нея, потъва в мекотата й. Стопанката я покрива с домашнотъкано одеяло, а Хана едва държи очите си отворени. Тананикайки си някъде наблизо, монголката преде вълна. Постоянното шумолене на дрехата й унася Хана и тя заспива.
	Сънува, че плува в топъл басейн близо до брега, ограден от черни скали. Водата е плитка, топлината на следобедното слънце гали тялото й. Усеща я и по бузите си, чува птичата песен над главата си. Наблизо излайва морски лъв и Хана си казва, че трябва да отвори очи и да намери майка си. Поривът е много силен, ала колкото и да се мъчи, клепачите й са като залепени и тя плува в мрак под блеснало слънце.

	* * *

	Хана се събужда през нощта. Тежкото дишане на спящите монголци изпълва горещия въздух. Очите й постепенно се нагаждат към слабата светлина от жаравата в огнището. Дори в меката есенна вечер огънят се поддържа, но едва-едва. Тя бавно повдига глава и различава трима души, които спят в _гера_.
	Жената е най-близо. Тъмната купчинка вляво от нея е потънала в дълбока сянка и Хана не може да види лицето, по размерите й обаче съди, че е мъж. Зад тази купчинка има друга, не много по-голяма от жената. Сигурно е момчето, което пое от тях коня, когато пристигнаха. Няма и следа от останалите двама монголци. Хана се отпуска доволно в постелята и се увива още по-плътно с одеялото.
	Не може да заспи и се заслушва в звуците наоколо. Дълбокото дишане на мъжа преминава в ръмжене в края на всяко звучно поемане на въздух; кроткото дишане на жената завършва с тиха въздишка; момчето не спира да се мята, сякаш сънува кошмар. Вятърът отвън е утихнал, дори кучето, изглежда, е заспало, но понитата от време на време потропват с копита и звукът й напомня за пътуването до това място. Къде ли е отишъл Моримото, пита се, и какво ще й се случи, щом изгрее слънцето?
	_Хана, върни се у дома_… Гласът на сестра й идва някъде отблизо, все едно е застанала отвън, пред юртата. Хана сяда в постелята и се напряга да го долови отново, но чува само хъркане и пресекливото пукане на огъня. Чудейки се дали гласът е истински, а и откъде идва, тя се запитва дали да не излезе навън и да се огледа наоколо. Отново се отпуска в постелята, но тъкмо в същия миг чува крясък на сова. Изпълзява до вратата и се измъква от _гера_.
	Звездите огряват нощното небе, отвън е по-светло, отколкото вътре. Хиляди бели прашинки проблясват в мрака и Хана се свлича на колене. След миговете на блаженство, дарени й от монголката, и неспокойния сън, от който се пробуди, красотата на нощта я очарова и тя съзерцава с възхита и с широко отворени очи звездното небе.
	Кучето прекъсва омаята, като изръмжава някъде наблизо. Хана обръща глава в посоката на глухия звук. Малката купчина недалеч от нея променя формата си, когато животното се надига в цял ръст. Тялото му хвърля сянка върху обляната от звездна светлина земя. Кучето изръмжава отново, едва чуто, предупредително. Хана хвърля последен поглед към звездното небе и се мушва обратно в _гера_. Отива до кожата и се завива с мекото одеяло. Жената до нея се размърдва, мъжът вече не хърка, а момчето лежи неподвижно. Будни са, но не казват нищо. След дълга пауза напрежението в юртата спада, жаравата припуква в огнището, а и меката й червена светлина обгръща всички. Хана не може да забрави яркия блясък на звездите в нощното небе. Взира се през отвора в покрива на _гера_ и зърва едно, може би две бели очи, които надничат към нея.

	* * *

	Монголката събужда Хана, като лекичко я стисва за ръката. Тя тутакси сяда, сърцето й вече препуска. Жената се усмихва и я докосва нежно по бузата, за да я успокои. Подава й чифт ботуши от чортова кожа и й прави знак да ги обуе. След това я подканя да я последва навън.
	Там слънцето едва е докоснало плоския хоризонт. На моравото небе няма звезди. При появата на Хана кучето изръмжава, но жената му маха да млъкне. То ляга, опашката му потупва нервно по земята. Все така е завързано за кола и се доближава до _гера_, колкото му позволява въжето. Жената прегръща Хана, прави го от сърце, после я хваща за ръка и я повежда към кучето. Обезпокоена от намеренията й, Хана инстинктивно се дръпва назад, но монголката я поглежда в очите и поклаща глава, лицето й разцъфва в усмивка. Хана се подчинява.
	Когато идват по-близо до звяра, жената му заговаря тихо. Кучето й отвръща, двамата сякаш си приказват, жената с думи, а животното с тъжно скимтене и лек лай. Щом стигат на ръка разстояние, то изръмжава глухо, предупредително — също както през нощта. Хана се поколебава, но жената настоява и бавно поднася ръката й към носа на кучето. Хана го наблюдава напрегнато, страхува се да не захапе ръката й и да я откъсне.
	Сивият копринен кожух на животното е настръхнал като козината на сърдита котка. Подушва ръката й и кихва три пъти, сякаш е алергично към непознатия й мирис. Жената му казва нещо. То изскимтява тъжно, продължително. Хана се чуди дали в мелеза наистина има нещо вълче. Жълтите му очи я гледат свирепо, но после кучето навежда муцуна.
	Жената пуска ръката на Хана и й прави знак да го погали като нея. Прокарва пръсти през гъстата козина и му говори нежно, като на дете. Хана се навежда съвсем бавно, протяга ръка към главата на кучето. Може би, ако я докосне само с връхчетата на пръстите си, би могла да дръпне бързо ръката си, ако звярът реши да я ухапе.
	Минава сякаш цяла вечност, преди пръстите й да се допрат до козината на животното. Хана спира, дава му време да реши дали я харесва, или не, но след като то не реагира, го погалва, плъзва ръка от главата чак до врата му. След второто смело погалване кучето провесва език отстрани на пълната си със зъби уста, отпуска се по гръб и оголва мекия си корем. Жената дава знак на Хана да продължи да го гали и тя го прави, наслаждава се на пухкавата козина и по собственото й тяло се разлива приятно чувство. Преди да се усети, също заговаря кротко на кучето.
	— Ти си великолепно животно — казва му, като го чеше нежно по корема. — Нали няма да забравиш, че вече сме приятели?
	Още няколко минути остават при кучето, но когато то близва Хана по ръката, монголката й прави знак. Запознанството е минало успешно, време е да продължат нататък. Хана тръгва след жената, която минава зад _гера_. И внезапно спира, изумена от гледката, която се разкрива пред нея. Далеч отвъд хълмистите равнини в утринното небе се издигат сини планини. Величественият пейзаж оставя Хана без дъх. Монголката й махва да я последва в малка кошара. Хана все още се чуди как така вчера не е видяла планините.
	Рунтава крава с издуто виме вдига глава, когато влизат през портичката в ограждението. Четири различни на цвят понита с набити тела ги посрещат с кротки, бдителни очи. Зад ограждението има втори, по-малък _гер_, до рамката на вратата му са завързани три двугърби камили. Хана решава, че другите двама мъже сигурно още спят вътре. Може би не са кръвни роднини, мисли си, докато поема кофата, която й подава жената. Двете влизат в кошарата и отиват при кравата.
	Тя измучава, но изглежда, е съгласна да я издоят. Хана се мъчи да не мисли за крака, който откъсна от пострадалата крава по време на бягството си. Съсредоточава се върху жената, която коленичи и започва да дои животното. Наблюдава я, взема си бележки наум. Когато кофата е почти пълна, монголката става и й прави знак също да опита.
	Хана послушно коленичи като нея, поставя кофата под вимето и хваща две цицки. Рамото й напомня за себе си, но тя не му обръща внимание. След първите няколко подръпвания няма никакъв резултат и жената й показва какво да прави: нежно стисва цицката малко по-нагоре и лекичко я подръпва надолу, докато не бликне струйка мляко. След като вижда, че Хана е схванала как се дои, монголката вдига кофата си, излиза от кошарата и се запътва към юртата, като я оставя сама със задачата й.
	Отначало Хана се бори с цицките и вече се чуди дали в тях изобщо има мляко, обаче пробва две нови цицки, млякото отново потича и кофата се пълни бавно, но сигурно. Преди да вдигне тежката кофа, Хана избърсва потта от челото си. Болното й рамо пулсира и пари, протестира срещу натоварването. Тя го масажира, загледана в просветляващия пейзаж. Полюшващата се на вятъра зеленина привлича вниманието й. Тежки сенки пълзят лениво по равната земя, докато над главата й се носят на талази облаци. Небето прилича на океана и Хана си представя Южно море.
	Порив на вятъра издухва кичур коса в очите й. Докато го прибира зад ухото, усеща движение отдясно. Кравата се отдръпва от нея и тя се обръща, сърцето й се разтуптява, защото очаква да види как кучето се кани да скочи отгоре й и да й прегризе гърлото. На оградата обаче се е облегнал младият монголец, подпрял е брадичка на скръстените си ръце и й се усмихва.
	Познава го — това е момчето, което вчера взе коня, същото, което спи срещу жената в _гера_. Хана се обръща бързо и се изправя, вдига кофата с рязко движение. Нужни са две ръце, но тя успява да запази равновесие, докато излиза от кошарата и се запътва обратно към _гера_. Рамото й се бунтува от тежестта, но Хана прикрива болката.
	Преди да се усети, младежът се озовава до нея, понечва да вземе кофата от ръцете й. Тя спира и дръпва дръжката от него. Млякото се разплисква извън металния ръб и се разлива по земята. Той отново посяга към кофата, но Хана прави крачка назад, държи я далеч от него. Монголецът й се усмихва озадачено, ала прибира ръце зад гърба си. Тя внимателно го заобикаля и продължава към _гера_.
	Момчето я следва като любопитно куче. Движи се на достатъчно разстояние от нея, за да не я плаши. Тя наднича само веднъж над рамото си, за да се увери, че няма да я издебне в гръб, а когато стига до _гера_, се пъхва вътре, без да погледне повече към него. Той не влиза веднага в юртата, но след като тя успешно излива млякото в по-голям съд близо до входа, както й е обяснила с жестове жената, се шмугва вътре и сяда до навитата си рогозка за спане. Щом забелязва, че ги наблюдава, монголката го смъмря и той бързо излиза, ала преди това среща погледа на Хана. Странните му действия я държат нащрек. Още не е видяла другите мъже, но този, макар и доста млад, сякаш се опитва да си я заплюе.
	През останалата част от деня Хана гледа да стои близо до жената, следва я навсякъде като послушно дете. Домакинските задължения не са сложни: да донесе прясна вода от потока отвъд първото възвишение на изток от лагера; да нахрани понитата, кравата и камилите; да превърне прясното мляко в масло, сирене и кефир; да кърпи обувки, дрехи и платнището на _гера_. Денят бързо преминава във вечер. Наближаващата тъмнина я изнервя.
	Всички мъже са се събрали в големия _гер_. Току-що са привършили вечерята; чиниите са опразнени и монголците запяват около печката, отпивайки с наслада от кефира. Смехът им се понася из притихналия въздух, веселото им настроение изпълва Хана със страх.
	Тя се помайва отвън, скрита в тъмната нощ, и гали понито, което е завързано за кол до входа, сякаш всеки момент ще тръгне на път. Макар да е напълно пораснало, то е с размерите на младо конче и прилича на породата, която е виждала отдалеч на родния си остров. Конят се цени високо от жителите на остров Чеджу и Хана изпитва привързаност към това същество, което й напомня за дома. Запазила е няколко парчета круша от вечерята и ги слага в дланта си. Мекият нос на понито побутва ръката й, преди бърните му да поемат първото парче. Звукът от смилането на крушата в пулп я подсеща за дървената вятърна камбанка, която потракваше край вратата на дома й. Залива я вълна от носталгия.
	Прокарва ръце по гладката кожа на понито, спира при странното дървено седло. За разлика от черния войнишки жребец, тази монголска порода е достатъчно ниска и тя лесно може да яхне кончето.
	Един скок и е отгоре му. Ръката й ляга върху предната висока част на седлото. Стиска я здраво, усеща под дланите си излъсканото от времето дърво. Може да избяга в нощта. Ще им бъде трудно да я подгонят в тъмното. Би могла да го направи.
	Зад нея кучето изскимтява и тя поглежда към него. Някой се е навел и го гали по главата. Сянката е със стройни очертания. Момчето. Хана отново се обръща към понито и отпуска ръце покрай тялото си. Дали е видял какво искаше да направи? Стъпките му приближават към нея, кожените ботуши мачкат рядката трева. Тя усеща присъствието му зад гърба си и се завърта към него.
	Поглежда към входа на _гера_, ослушва се за мъжете вътре. Покривалото е леко открехнато с помощта на въже, за да влиза свеж нощен въздух. До нея достигат гърлените им гласове. Бледата светлина от триъгълния отвор осветява лицето на момчето. Не се усмихва. Изглежда неспокоен, може би нервен. Прави й знак да влезе. Взирайки се във входа, тя все още съжалява, че не се е измъкнала с понито. Краката й натежават, когато тръгва към _гера_. Все едно гази в мокър пясък. Струва й се, че минава цяла вечност, преди най-после да се пъхне под покривалото и да влезе в кръга от светлина и топлина в голямата юрта.
	Вътре в полукръг около печката са наредени копринени възглавници. Една от тях — до жената в дъното, е празна. Монголката й прави знак да седне на нея. Хана заобикаля на пръсти насядалите мъже, които все така продължават да пеят. Жената хвърля поглед към влизащото след Хана момче. То се отпуска върху възглавница досами вратата и печката донякъде го скрива от Хана. Турскосиньото на _дела_ му проблясва на светлината от огъня. Младежът също запява песента на мъжете, пляска с ръце и се полюшва, а от време на време иззад печката се показва и развеселеното му лице.
	Хана се заслушва в непознатите песни на хората, в чийто плен е сега. След всяко допълване на чашите с кефир мъжете се оживяват все повече. Пляскат се взаимно по коленете, усмихват се и се смеят, поглеждайки към жената, която долива чашите им, щом се изпразнят. Тлеещата светлина на печката е напът да угасне и Хана се приготвя за неизбежната атака, знае, че тя ще последва, когато пияните мъже поискат да се позабавляват. Държи сковано ръце в скута си, не се полюшва с останалите, докато пеят. Върху устните й не се появява усмивка. Очите й остават напрегнати, готви се за мига, когато новите дрехи ще бъдат разкъсани и вонята на тези непознати мъже ще се запечата завинаги в съзнанието й. Нали това е нейното предназначение, в крайна сметка истинската причина Моримото да я доведе тук.
	Понито остава вързано отвън. Мъжете са пияни. Тя може да стане и тихичко да мине покрай тях, да излезе, все едно иска да се облекчи. Веднъж да се измъкне, ще може безшумно да отведе понито по-далеч, да го яхне и да избяга в мрака, преди те да разберат какво се е случило. Готова е да го направи, но зърва момчето и осъзнава, че то не е пияно. И я наблюдава внимателно. Със сигурност ще чуе копитата на понито. Ще я спре.
	Оранжевата светлина на огъня избледнява, сменят я отблясъците на тлеещата жарава. Сега лицата им са потънали в мрак, върху тъмната групичка като гъста мъгла тегне мълчание. Пеенето внезапно спира и една ръка докосва лакътя й. Безсмислено е да се дърпа. _Ето, започва се_, казва си тя, но ръката я повдига от възглавницата и я отвежда далеч от мъжете, които вече се надигат. Това е ръката на жената, тя я води към снощното място за спане. Монголката постила дебелата кожа на пода и Хана ляга на нея, зачаква да види какво ще последва. За нейна изненада, мъжете излизат от _гера_. Гласовете им още се чуват отвън и тя се ослушва напрегнато, пита се кой ли ще дойде първи при нея и какво ще решат.
	Понито изпръхтява. Копитата му отекват глухо по земята, докато го отвеждат. Стъпките преминават в галоп, който постепенно заглъхва. Един от мъжете влиза повторно в _гера_. Безшумно минава покрай мястото, където лежи Хана, и отива при жената. Коприненият му _дел_ прошумолява, когато коленичи. Съблича се и ляга до жената. От устните й се откъсва слаб шепот, после Хана спира да се вслушва. Познатите звуци, които издават съпруг и съпруга, извикват спомена за родителите й. Припомня си как у дома се любеха тихо, докато тя лежеше до сестра си и се унасяше в сън. Преди да я пленят, ставащото под завивките бе загадка за нея. Сега се дистанцира от онова, което предполага, че е взаимно желание и може би любов между мъжа и жената. И родителите й се обичаха така. Момчето лежи кротко, също като нея, но тя знае, че още не е заспало. Мъжът и жената скоро притихват и не след дълго в тъмния _гер_ се разнася хъркане. Хана затваря очи. Сънят не иска да дойде. Тя не може да спре да се пита дали Моримото наистина я е оставил завинаги, или възнамерява да се върне.


>	Еми

	_Сеул, декември 2011 година_
	Еми седи в края на леглото в малката си болнична стая. Заобиколена от семейството си, разказва на децата си историята за похищението на леля им, когато е била момиче. Разказва как леля им изскочила от морето и скрила майка им под скалите. Историята излиза от устата й като продължителна въздишка, без паузи за размисъл, и когато свършва, последвалото мълчание се нарушава единствено от тихичкото подсмърчане на дъщеря й всеки път, когато бърше насълзените си очи.
	Синът й заговорва пръв.
	— През всичките тези години мислехме, че си единствено дете.
	— Знам, съжалявам.
	Той не спира.
	— Сега ни казваш, че имаш сестра, която според теб може да е жива? И ходиш на тези демонстрации с надеждата да я намериш? Как очакваш да реагираме?
	— Успокой се — намесва се Лейн, гласът й е кротък. — Не забравяй, че майка ти не е добре.
	— Защо не ни го каза по-рано?
	Думите му са изпълнени с упрек. Гневът му е като гореща вълна, която залива стаята.
	Еми е забравила за гнева на сина си. Той е първата му емоция, преди да помисли и да вникне. Чака го да се успокои, за да му отговори. В малката болнична стая се настанява напрегната тишина. Дъщеря й подсмърча няколко пъти и си издухва носа в книжна кърпичка. Ръката на Лейн е все така върху раменете на Юн-Уи. Еми най-сетне отговаря на сина си.
	— Не исках да ви натоварвам със срама си.
	— Със срама ти? — Дъщеря й изведнъж си връща гласа. — Мамо, не си направила нищо, от което да се срамуваш! — Тя взема ръката на майка си и я стисва.
	Синът й не казва нищо, въпреки че едва сдържа гнева си. Върховете на ушите му пламват.
	— Не можете да ме разберете, знам — продумва тихо Еми.
	— Майко — прошепва Юн-Уи. — _Искаме_ да те разберем. Но трябва да ни помогнеш.
	Еми не може да ги погледне. Взира се в миниатюрните жълти цветчета, изпъстрили белия чаршаф на леглото. Докосва ги с пръсти, всяко следващо цветче е като предишното. Напомнят й за жълти хризантеми и ръката й рязко се отдръпва. Цветовете се размиват в петънца върху белия фон и тя избърсва сълзите си. Нуждае се от цялата си воля, за да продължи да говори.
	— Не, срамът е _мой_ — натъртва, всяка дума е по-болезнена от предишната. Усеща тежест в гърдите.
	— Не, срамът е техен… на японците — възразява дъщеря й със странно изтънял глас, който Еми чува за пръв път. — Те трябва да се срамуват за стореното, не ти.
	Еми избърсва сълзите с опакото на треперещата си ръка. Поглежда нагоре към тавана и стисва здраво очи, преди да признае най-дълбоката, най-тъмната тайна на сърцето си. Тайна, която досега не е признала дори пред себе си.
	— В онзи ден се свих под скалата и ги оставих да я отведат вместо мен. Тя им се предложи, за да спаси мен… и аз й позволих да го направи. Затова не можех да ви кажа… не съм казала на никого. Защото се срамувам, че съм такава страхливка.
	Еми отпуска глава в шепите си, прегърбва се, сякаш иска да се сгуши в себе си и да изчезне. Страхът, преминал през нея онзи ден, надига глава и отново сковава крайниците й, има чувството, че сега е там, крие се под скалите. Хана бе застанала до войника, думите й стигаха до ушите на Еми. Сестра й излъга японския войник, а после дойдоха още двама и я отвлякоха. Еми чу как гласовете им заглъхваха, докато се отдалечаваха от брега и вървяха към пътя. Знаеше, че няма да я видят, ако се изправи и надникне над скалите към тях, но бе твърде изплашена. Остана да лежи под скалата, докато не дойде майка й.
	— Удари ли се? Какво се е случило? — Вълнението в гласа й не помогна на Еми да излезе от транса, в който бе изпаднала. — Еми? — Гласът на майка й прозвуча още по-загрижено.
	Изведнъж Еми избухна в плач. Разрида се неудържимо и безпокойството на майка й премина в открита тревога.
	— Еми, къде е Хана?
	— Те я отведоха — отговори най-сетне Еми между две хлипания.
	— Кой я отведе?
	— Войниците.
	Еми помни до най-малката подробност ужаса върху лицето на майка си. Очите й се разшириха и се превърнаха в черни кладенци, които сякаш се изляха в очите на Еми. Крайчетата на устата й увиснаха като на намръщено дете, устните й се разтрепериха и тя нададе скръбен вой, който дори вятърът не можа да отнесе. Именно тогава срамът завладя малката Еми, срамът, че се е крила в пясъка, сред водораслите, докато първородната дъщеря на майка й, източникът на нейната гордост и нейна партньорка в морето, е изчезнала с японските войници. А тя нищо не е направила.
	— Сестра ти те е спасила — казва меко Юн-Уи и нежно сваля ръцете на Еми от главата й. Погалва я по бузата. — И аз съм й благодарна за това, мамо, благодарна съм на твоята сестра… на моята леля. Избрала е да те спаси, тръгвайки с тях. Била ти е кака, а ти си била просто дете. Изпълнила е дълга си към теб и заслужава да я помним, това да. Но ти нямаш никаква вина. Тя не би искала малката й сестричка да се укорява.
	Еми не приема даденото й с готовност опрощение. Помни как се събуди в деня, след като Хана бе отвлечена. Седна бавно в леглото, потърка очи да се разсъни и се обърна да събуди сестра си. Празните одеяла отначало я озадачиха, но миг по-късно си спомни.
	— Хана! Къде е Хана! — изпищя отчаяно.
	Продължи да пищи и майка й се втурна в стаята, взе я в обятията си и я залюля, за да я успокои.
	Останаха прегърнати, като се полюшваха напред-назад в общата си мъка. Когато Еми погледна към лицето на майка си, видя, че по страните й се стичат мълчаливи сълзи.
	— Не плачи, мамо! Татко ще я намери! Сигурна съм, че ще я намери!
	Изправи се и прекоси притихналата къща с невиждащи очи. Излезе навън и седна на дървения праг, зачака баща си да доведе сестра й у дома.
	Мина цяла вечност, докато се спусне нощта, но баща й не се върна. Двете с майка й седяха на прага и се взираха мълчаливо в тъмнеещия хоризонт. Еми сигурно бе заспала по някое време, а когато се събуди на другата сутрин, видя, че е сама в постелята, и отново се разплака за Хана. Майка й се спусна към нея и я прегърна, за да я успокои. После двете седнаха на прага. Слънцето описа дъга в небето, докато наблюдаваше безмълвно как за втори ден чакат баща й да се върне.
	След няколко седмици Еми се събуди, вече знаейки, че Хана няма да е до нея. Зави се презглава с одеялото и се опита да заспи отново. По-късно сутринта майка й нежно разтри гърба й като подкана да стане.
	— Не и докато татко не доведе Хана у дома! — каза тя изпод одеялото.
	— Ако не се гмуркаме днес, ще останем без храна — отвърна делово майка й и свали длан от гърба на Еми.
	Тя моментално усети липсата на гальовната майчина ръка, но потисна желанието да се обърне.
	— Няма да ям, докато татко не се върне у дома с Хана!
	Майка й не отговори веднага. Мълчанието изнерви Еми, но тя се заинати и отказа да се обърне.
	— Трябва да се върна в морето. Трябва да работя, за да набавям храна. Не можем повече да разчитаме на подаянията на приятели.
	— Не съм гладна! — излъга Еми, въпреки че стомахът й се бунтуваше заради сутрешния пристъп на глад.
	— Е, аз пък съм гладна. Хайде, дъще, трябва да вървим да работим — повтори майка й и я побутна лекичко по кръста.
	— Ти върви, аз ще чакам татко!
	Тишината се сгъсти от нещо, което Еми не можеше да определи. Дали беше ядосала майка си, или я беше натъжила? Не знаеше. Този път се обърна и се взря в майчиното лице. Изражението й беше неразгадаемо. Еми се уплаши да не си изпати.
	— Не мога да те оставя тук. Не е безопасно — каза майка й с толкова тих глас, че Еми не беше сигурна дали е чула правилно.
	— Не е безопасно? — повтори.
	— Войниците може да се върнат.
	В ума й проблеснаха образите на безлики мъже в японски военни униформи и тя бързо седна в постелята.
	— Защо ще се върнат, мамо?
	— За останалите ни момичета. За теб и всички, които не са успели да отвлекат.
	И я докосна по бузата с такава нежност, че Еми най-сетне разбра. Тя се боеше да не изгуби и нея.
	— Никога няма да ме хванат, мамо! Знам, че не съм достатъчно заякнала, но обещавам, че ще стана добра плувкиня. Като Хана. И няма да се отделям от теб в морето. Мога да го направя.
	Тя се изправи и застана до коленичилата си майка. Вдигна високо глава и изпъна гръб, за да изглежда, че е пораснала с още няколко сантиметра.
	— Знам, дъще, знам.
	Усмивката на майка й не беше същата, с която бе свикнала; беше бледа имитация и сякаш не изразяваше нищо.
	Този ден двете слязоха заедно до морето — и така ден след ден.
	Месец по-късно баща й най-сетне се върна у дома, сам. От изпитото му лице Еми разбра, че е пътувал много в търсене на Хана. Не го попита защо се е отказал. Не искаше да го измъчва повече, и така бе съсипан.

	* * *

	Еми притиска с ръка сърцето си, спомня си деня, в който стана _хеньо_. Именно майчиният страх й даде сила. Ех, защо не беше толкова силна, когато Хана се остави да я отведат!
	— Няма защо да се виниш заради нейния избор и твоето оцеляване — повтаря Юн-Уи, откъсвайки Еми от спомените й. — И няма нищо срамно в това, че сестра ти е била принудена да стане „жена за разтуха“. Преживяла си толкова много. Заслужаваш да си щастлива. Освободи се от този товар, за да изпиташ поне малко щастие.
	Думата „срам“ е болезнена за Еми. Наранява слуха й. Срамът, който изпитва, който се е просмукал в нея, няма нищо общо с принудителното проституиране на сестра й. Той е много по-дълбок и тя знае, че никога няма да изчезне. Срамът е нейният хан. Срам, че е оцеляла след две войни, докато около нея са страдали и загивали хора, срам, че така и не е надигнала глас за справедливост, срам, че е продължила да живее, макар да не е намирала смисъл в живота си.
	Понякога има чувството, че се е родила на този свят само за да страда. За днешните хора е естествено да търсят щастие в живота. Това е нещо, което нейното поколение нито за миг не си е представяло: че щастието е основно човешко право. Ала сега това очевидно е възможно. Забелязва го в живота на дъщеря си. Дори синът й е щастлив, по свой начин, макар че често е копие на баща си, полицай, свикнал да изпълнява задълженията си, все едно са заповеди, спуснати от командир. Но му отива и Еми е доволна. Това е повече, отколкото се е надявала да получи. Досега. Образът на бронзовото момиче не я оставя на мира. Трябва да го види още веднъж.


>	Хана

	_Монголия, есента на 1943 година_
	В продължение на седмица всяка сутрин започва като предната. Денем Хана помага на монголката, а нощем спи в _гера_, чудейки се колко ли ще продължи това. И ето че една сутрин се събужда от докосването на жената. Двете излизат от _гера_, докато другите още спят. Този път Хана получава две метални кофи. Жената кимва към ограждението, преди да поеме в другата посока. Хана вече трябва да се справя сама.
	Във всяка ръка държи по една кофа, но болното й рамо сякаш не усеща допълнителната тежест. Слънцето току-що се е издигнало над хоризонта на тази равна земя. Силуетът на монголката трепти в далечината. Хана се оглежда наоколо, заслонила очи срещу слънцето, но вижда само безкрайни тревисти поля, завършващи с далечни планини. Тъмноморавата дреха на жената — Хана вече знае, че се нарича _дел_ — отдалеч изглежда черна.
	Тя бавно извръща глава и поема към ограждението. Научила е няколко монголски думи. „Куче“ е „нокхой“. „Кон“ е „мори“. А „гладен“ е „олон“. Постоянно повтаря наум непознатите думи, за да си ги спомни при нужда.
	Кучето излайва, когато минава край него. „Нокхой“, казва си Хана и оставя една от кофите, за да му подаде ръка за поздрав. То я облизва радостно, изляга се и тя коленичи да погали оголения му корем. Не е завързано, свободно е да скита на воля, но не го прави. Докато го гали, я изпълва топлина, каквато не е изпитвала отдавна. Щом осъзнава, че се усмихва, рязко спира, грабва дръжката на кофата и се отдалечава. Кучето скача на крака и поема в посоката, в която е отишла монголката.
	Кравата подушва въздуха при появата й. Понитата я поздравяват, меките им носове докосват ръцете й.
	— Още нямам нищо за вас — казва тя и потупва най-малкото по врата.
	Пробива си път между тях и коленичи до кравата. Чува приближаващи стъпки и без да се обръща, знае, че е момчето. Когато майка му е наблизо, спазва известна дистанция помежду им, но сега Хана е сама и младежът е събрал смелост. Стъпва леко, за разлика от другите монголци, които крачат тежко като войници. Поздравява я. Тя не му обръща внимание, съсредоточава се върху задължението си, сякаш доенето на кравата е най-важната работа на света, но ушите й следят движенията му. Известно време се помайва отвън, после обляга лакти на оградата на кошарата и подпира брадичка на ръцете си.
	— Алтан — казва, вперил очи в нея.
	Тя най-после го поглежда и той докосва гърдите си.
	— Алтан — повтаря, като потупва гърдите си с разтворена длан.
	Посочва Хана и на лицето му се изписва въпросително изражение. Чака, но тя не иска да отговори. Опитва отново, прави същите знаци, тя обаче остава безмълвна.
	Когато момчето прави трети опит, я напушва смях и Хана закрива устата си с длан. Смехът избликва от нея като вода от отприщен бент и тя скоро се хваща за корема, неспособна да се сдържа повече. Толкова отдавна не се е смяла. Има чувството, че не може да се контролира. От очите й рукват сълзи. Лицето на младежа се размазва и тя не може да разбере дали е смутено. Той се изкатерва по оградата, скача в кошарата и тръгва към нея. Смехът й изведнъж секва. Хана се изправя, очаква да я нападне, избърсва очи с опакото на ръката си.
	Застанали лице в лице, двамата са почти на един ръст. Той е само малко по-висок и навежда глава, когато се взира в очите й. Тя знае, че лицето й сигурно още е синьо от побоя на Моримото, също и вратът й, но не позволява това да я смути. Приготвяйки се за онова, което вероятно се кани да й стори, стисва зъби и свива ръце в юмруци. Момчето не е силно като зрял мъж, но няма да е лесен противник. Стрелва го с най-решителния си поглед, надявайки се, че ако му се противопостави, той ще я остави на мира.
	Момчето вдига ръка и тя трепва. То докосва гърдите си.
	— Алтан.
	Отправя й искрена, широка усмивка, очите му също се усмихват. Докосва я по същия начин и повдига вежди. Това е въпрос, който никой не й е задавал, откакто избяга от бордея. Вече не е сигурна кое е името й. Дали да използва онова, което й дадоха в публичния дом, или да му каже своето? Докато размишлява кое име да каже, осъзнава, че пръстите му още я докосват. Избутва нежно дланта му. Ръката увисва отстрани на тялото му.
	— Хана — изрича накрая.
	Той повтаря няколко пъти името й и тя се засмива на произношението му.
	— Ха-на — разчленява думата, за да го поправи. Момчето отново изговаря името й, после сочи себе си, но мълчи. Тя се усмихва.
	— Алтан — казва.
	Той остава доволен, когато го произнася правилно. Понитата тъпчат земята с копита и Хана осъзнава, че имат публика. Младият мъж от другия _гер_ ги наблюдава от вратата. Усмивката на лицето му е подигравателна. Хана се изчервява, но момчето махва с ръка на мъжа, който поклаща глава и се скрива отзад да се облекчи. Звукът от струята урина върху сухата земя я притеснява. Тя отново се захваща с доенето и мълчанието й е сигнал за Алтан, че разговорът им е приключил. Той послушно я оставя сама в кошарата. Тя го проследява с очи как забързва в посоката, в която пое монголката. „Екх“, поправя се. _Майка_.
	_Думите са сила_ — каза веднъж баща й, след като изрецитира едно от своите политически стихотворения. — _Колкото повече думи знаеш, толкова по-силна ще бъдеш. Затова японците обявиха езика ни извън закона. Ограничавайки думите ни, те ограничават и нашата сила._ Докато работи, Хана повтаря наум новите монголски думи, съсредоточава се върху всяка от тях, увеличава силата си.
	Щом и двете кофи се напълват, Хана се опитва да ги вдигне едновременно, по една във всяка ръка, но те са твърде тежки. Вдига едната с две ръце и я отнася в юртата. Внимава да не събуди мъжа, който още спи до печката. Шумното му хъркане успокоява нервите й. Докато той спи, се чувства в безопасност в негово присъствие. Бърза да се върне в кошарата за втората кофа, но при понитата заварва младия мъж от другия _гер_.
	Хана се поколебава дали да влезе в кошарата, гледа го как плъзга ръце по тялото на първото пони, проверява го за отоци и тръни. Изважда няколко от гъстата му козина, после повдига копитата му, едно по едно, за да види дали са здрави, и накрая обикаля два пъти животното, оглежда го от глава до пети, след което се заема със следващото пони. Хана стои до портата на кошарата, чака го да свърши. Той се премества на третото пони и едва тогава забелязва присъствието й.
	Мъжът измърморва нещо, но тя не реагира. Той посочва кофата до кравата. Кроткото добиче все още стои послушно до кофата, сякаш я подканя да се върне. Слънцето вече е високо на небосклона и Хана установява, че мъжът не е много по-възрастен от някои от най-младите войници в бордея. Може би е по-големият брат на Алтан. Много по-висок е от нея, поне с една глава. Раменете му са широки, краката — набити и яки като дънери. Тя няма никакъв шанс срещу него.
	След като Хана не влиза в кошарата, мъжът се засмива и измърморва нещо на понито. Подръпва опашката му и то побягва в тръс към портата. Другите две понита го последват и скоро и трите подминават в галоп _гера_ и препускат към полето. Хана им се диви колко са свободни. Четвъртото пони се помайва зад другите, наблюдава Хана с любопитство, сякаш я изучава.
	Монголецът й казва нещо. Хана подскача, изплашена от внезапния опит за общуване. Той се засмива и се запътва към нея. Тя стои с изправени рамене, преструва се, че не я е страх от него. Мъжът спира пред нея. Стоят съвсем близо един до друг и мълчат. Той я поглежда в очите и тя отвръща решително на погледа му. Монголецът се усмихва, зъбите му са пожълтели от тютюна. Загорялата му кожа лъщи от потта. Потупва се по гърдите.
	— Ганбаатар.
	Пак се усмихва и Хана разбира, че имитира разговора й с Алтан. Присвива очи, но не казва нищо. Вятърът се усилва, във въздуха се понасят изсъхнали треви от полето. Хана се връща бързо при кофата, за да я закрие с тялото си от прахоляка. Мъжът отново се засмива и извежда и последното пони от ограждението. И също поема към планините, в същата посока като Алтан и жената.
	Хана се връща в _гера_ с втората кофа и тишината я стряска. По-възрастният мъж седи до печката, полуоблечен, и закусва сирене и осолено месо. Хана бърза да излее млякото в гюма и да се измъкне навън.
	— Чакай — казва той.
	Хана спира. Мъжът говори японски. Обръща се към него. Той се изправя и облича памучната си долна риза. Продължава да дъвче сушеното месо. Червата му къркорят. Когато е напълно облечен, а връхната дреха е закопчана на рамото, отново сяда.
	— Ела при мен — казва и посочва възглавницата до себе си.
	Хана претегля шансовете си. Може да избяга с надеждата да открие жената и останалите от лагера, но когато се върне, пак ще го завари тук. Или може да му се противопостави, пък да става каквото ще. Пръстите й се свиват в юмруци, ноктите се впиват в дланите.
	Свежда очи и следва невидимата диря, водеща до възглавницата.
	— Откакто пристигна, не си изрекла и една дума — отбелязва той, когато тя сяда.
	Не я поглежда; продължава да дъвче месото и го оглежда след всяка хапка, сякаш е нещо ново и интересно. Предлага й ивица, но Хана отказва.
	— Знаеш японски — казва тя, без да вдигне очи от пода пред коленете си.
	— Я, колко хубаво, колко нежно говориш! Добре е жената да има нежен глас.
	Хана настръхва. Комплиментите водят до неприятни неща, но тя се опитва да прикрие тревогата си.
	— Не съм сигурен защо си тук — продължава той и най-сетне я поглежда.
	Очите му са оградени от ситни бръчици, които му придават дружелюбен вид. Грубата загоряла кожа разкрива възрастта му и тя се запитва дали не е дядо на Алтан. След като Хана си замълчава, той продължава:
	— Ефрейтор Моримото ми обясни защо те е довел тук, ама не знам дали това е истинската причина.
	Тя го поглежда. Монголецът я съзерцава, сякаш е някакво странно животно, каквото не е виждал досега, и се опитва да разбере с какво се храни или откъде произхожда. Хана си казва, че мъжът не е толкова страшен, както бе решила отначало, и отпуска напрегнатите си мускули.
	— Той каква причина ти посочи? — осмелява се да попита, като внимава да не го гледа в очите.
	— Вика, че си сираче. Спасил те от Квантунската армия в Манджурия. Връщал те на чичо ти на запад. Защо чичо ти е в Западна Монголия? Ей на тоя въпрос искам да ми се отговори.
	Значи, Моримото му е казал, че е сираче, а не проститутка. Залива я вълна от облекчение. Тези мъже са добри. Никога няма да изнасилят сираче. Може би затова Моримото е съчинил историята. Не е искал тя да пострада. Искал е да я остави на безопасно място, докато се върне. Хана закрива лице с ръце, та мъжът да не види емоциите й.
	— А, още ти е трудно да говориш за това — заключава той, погрешно взел жеста й за тъга. — Ще поприказваме някой друг път. — Изправя се на крака. — Ела — подканя я и сочи входа.
	Тя тръгва след него и монголецът я повежда в посоката, в която са тръгнали останалите. Ходилата още я болят, опасява се, че някои от раните пак са се отворили. Не иска обаче да показва слабост и върви бързо, за да не изостава много от мъжа. През цялото време не й дава мира мисълта, че Моримото възнамерява да се върне за нея. _Разбира се, че ще се върне_, казва си, и вече не диша така леко, както допреди няколко часа.
	Извървели са поне километър, когато високата трева отстъпва място на ниски шубраци. Планините се извисяват над тях, закривайки небето. Лекият наклон натоварва глезените й, но Хана продължава да се изкачва, внимавайки да не е твърде близо до мъжа. Може и да не я води на мястото, където е изчезнало семейството му, а в някой пущинак. Макар и по-възрастен от останалите, изглежда як.
	Щом стига до върха на малкия хълм, монголецът забавя крачка и накрая спира с ръце на бедрата. Само на ръка разстояние от него, Хана се изправя пред невероятна гледка. Докъдето поглед стига, чак до подножието на близката планина, се виждат само зелени стъбла, увенчани с големи кръгли шушулки. Сред тях са пръснати кървавочервени цветя, но повечето семенници са с опадали венчелистчета. Алтан и жената, заедно с Ганбаатар и другия млад мъж, също са там, движат се бавно между редовете и спират при всяка шушулка.
	— Какво берат? — пита Хана.
	— Не си ли виждала маково поле?
	Хана поклаща глава. Той изучава лицето й и тя се изчервява.
	— Никога не си виждала мак? Знаеш ли за какво го берем?
	И се обръща към нея. Тя отстъпва към полето, по-близо към Алтан.
	— Опиум — казва мъжът и се усмихва. — Ела, по-малкият ми син ще те научи на всичко.
	Спуска се по малкия хълм, преди да е отговорила. Хана остава като закована, гледа го как се отдалечава. Майката на Алтан вдига глава, махва й и Хана знае, че се усмихва, макар да не вижда добре лицето й. Ето че и Алтан поглежда в нейната посока и също махва. Извиква името й, _Хана_, и изведнъж тя отново се чувства като някогашното момиче, а не като затвореното в бордея. Тук е просто Хана, защото тези хора не са като войниците. Тръгва след бащата на Алтан към маковото поле и поздравява Алтан с усмивка.
	Може и да произвеждат опиум, китайската напаст, но това няма значение за нея. Сеща се за Хината и нейния чай и е благодарна, че го е пила, за да изтърпи мъките в бордея. На полето Алтан й показва как да прави нарези по повърхността на шушулката с ножа, за да потече сок. Много от шушулките вече са резнати и Ганбаатар събира изсъхналия сок. Задачата на Алтан и Хана е да правят нарезите. Работят в успоредни редове и той следи техниката й, макар да няма нищо сложно. От време на време идва при нея и поправя ъгъла на ножа й. До здрач са минали почти три четвърти от полето. Алтан споделя следобедната си закуска с нея и въпреки това в края на деня Хана е гладна като вълк.
	Бащата на Алтан подвиква на сина си, той му отговаря. После родителите на Алтан тръгват към лагера. Понитата се появяват изневиделица и тръгват след двойката, досущ като послушни кучета. Хапят се едно друго по вратовете и опашките, докато послушно подтичват обратно към ограждението. Хана вдига поглед към тъмнеещото небе. Над полето се плъзга черната сянка на птица с огромен размах на крилете. Може да е някой от ястребите, за които говореше Моримото. Ганбаатар идва при тях и подава на Алтан манерка. Той отвърта капачето и притиска манерката към устните си, но изведнъж се сепва. Усмихва се засрамено и я предлага на Хана.
	— Вода? — пита тя.
	Той свива рамене. Тя взема манерката от него и подушва отвора. В носа я удря острата миризма на кефир. Хана трепва и връща манерката. Алтан се засмива и отпива дълга глътка. С усмивка й предлага отново. Казва нещо, което тя не разбира, подканя я да пие. Ганбаатар се засмива и поклаща глава. Любопитството й взема връх и тя отново поема манерката. Поднася я към устните си и отпива.
	Кефирът има парлив вкус и тя се задавя. Алтан се развеселява и я подканя да пийне още. Хана отпива голяма глътка и му връща манерката. Той изглежда доволен. Дръпва още една дълга глътка, преди да пъхне манерката във вътрешния джоб на _дела_ си.
	Птицата отново кръжи над тях и Хана поглежда към небето. Ганбаатар изсвирва рязко и протяга ръка. Хана изненадано наблюдава как огромната птица — златен орел, прави два кръга и каца между дланта и лакътя му. Алтан й се усмихва и погалва перата по врата на орела: великолепно същество, кацнало царствено върху ръката на Ганбаатар. Алтан казва нещо на Хана и тя го поглежда. Посочва орела, иска и тя да го погали.
	Хана пристъпва по-близо, предпазлива е — бои се, че орелът може да не я хареса и да й издере очите с огромните си нокти. Червеникавокафявите му пера проблясват в здрача. Приисква й се да докосне птицата, да почувства мекотата на перата й. Вдига ръка и бавно посяга към нея.
	Орелът понечва да я клъвне по пръста и тя рязко отдръпва ръката си, а Ганбаатар и Алтан се заливат от смях. Хана прави крачка назад, поглежда към момчетата, не може да повярва, че им е смешно.
	— Можеше да ми откъсне пръста! — смъмря ги тя, сърдита, че й се смеят.
	Щом вижда раздразнението й, Алтан веднага спира да се смее и смушква Ганбаатар, но напразно. По-големият брат продължава да се смее, докато гали птицата по шията.
	Хана понечва да си тръгне, обаче Алтан я спира. Хванал е китката й и не я пуска. Тя се тегли, но той й се усмихва, после шляпва Ганбаатар по ръката. Казва му нещо и смехът на по-големия брат секва. Ганбаатар явно се засрамва и му става неудобно да погледне Хана. Вместо това слага качулка върху главата на орела. След като очите на птицата са покрити, Алтан отново прави знак на Хана да я погали.
	Тя не се съгласява веднага. Помисля си, че е по-добре да си тръгне, за да не се хване на поредния номер, но нещо в изражението на Алтан я кара да промени решението си. Отново посяга да погали орела. Наблюдава клюна му, очаква той да се отвори и да я клъвне, ала този път пръстите й докосват меките пера на шията му, без птицата да реагира.
	Тя се засмива изненадана и не се притеснява, че е дала израз на удоволствието си в тяхно присъствие. Под меките пера на орела се усещат мощни мускули и Хана се изпълва с възхищение от неговото великолепие. По устните на Ганбаатар плъзва усмивка, той също гали птицата. Хана му се усмихва и за пръв път не се интересува от това какво мисли той, защото за нея не съществува друго, освен този миг — да оцениш по достойнство създание, което е по-величествено от теб.

	* * *

	Тримата поемат нагоре по малкия хълм към лагера. През повечето време вървят мълчаливо. Над главите им цвърчат птици, отлитащи към гнездата си. Във високите треви задухва студен вятър, гъделичка пръстите й. Хана непрекъснато усеща близостта на Алтан. Той гледа да спазва дистанцията помежду им, за да не я смущава или да я кара да се чувства заплашена. Прилича на момчето от нейното село, което идваше на сергията на майка й на пазара. Любезен, любопитен и все пак достатъчно интелигентен, за да знае къде е границата.
	Въпреки невъзможността да общуват свободно, Хана инстинктивно усеща, че са направили първите колебливи стъпки по пътя към приятелството. Избягва да го поглежда, ала усеща всяко негово движение, младежът сякаш е успял да пробие бронята й.
	Когато приближават лагера, кучето се разлайва и започва да тича в кръг около тях. Скача от радост, защото усеща, че вечерята наближава. Близва ръката на Хана, после се втурва към Алтан, лекичко захапва ухото му. Алтан избутва животното през смях. Ганбаатар махва на Хана и се отправя към своя _гер_.
	Алтан отива с него, за да остави кошницата в юртата, после излиза и подгонва кучето. Хана се улавя, че се усмихва. Спира до ограждението и потупва най-дребното пони, гледа как момчето играе с кучето си, докато нощта се спуска бавно над равнината.
	Вечерта прилича на предишните, само дето този път Алтан седи на мястото, досега заемано от майка му. Хана се преструва, че не обръща внимание на близостта му, но й е трудно, защото той току й се усмихва, докато пее, побутва я нежно по рамото и я подканя да запее с него. Другите се държат така, все едно не забелязват радостната му възбуда. Странното впечатление от тези хора и това непознато място постепенно се стопява и Хана отново се изпълва с чувство за семейство и общност. Но отказва да пее и да се усмихва или да се смее в тяхно присъствие. Все още се страхува да се отпусне докрай, ала се поклаща в ритъма на музиката, съвсем лекичко, и това кара Алтан да се усмихне по-широко и мъжете да запеят по-силно, а очите на майка му да заблестят по-ярко на светлината от огъня.
	Когато последните тъмночервени въглени догарят, Ганбаатар става да си върви. Бащата на Алтан излиза с него, следван от другия млад мъж, който е останал в лагера. Хана още не е научила името му. Песните продължават и извън _гера_. Алтан отива при ракла до отсрещната стена и изважда нещо. Връща се при Хана и й го подава. Предметът е кожена торбичка. Тя се колебае, не знае дали да я приеме и поглежда към майка му, но тя се е обърнала гърбом, заета е с разтребването. Алтан отново тиква торбичката в ръцете на Хана и тя я взема, за да не го обиди. Внимателно развързва кожената връв и вдига капачето. Надниква вътре и докосва нещо меко като коприна. В желанието си да й покаже по-бързо подаръка, Алтан го изважда вместо нея — оказва се изкусно изработен шал.
	Дори в полумрака съчетанието от цветове е прекрасно. Яркосиньото, червеното и оранжевото искрят. Шалът проблясва между двамата. Алтан посочва кръста й. Тя се колебае, не помръдва. Той опитва отново, усмихва се и поклаща глава. Нежно увива шала около талията й и го завързва здраво с двоен възел. Сърцето й пърха от близостта му. Алтан се отдръпва, оглежда я и кимва доволно.
	После внезапно я оставя и излиза след мъжете. Хана се изчервява, когато майка му вижда шала. Жената кима и се усмихва. Двете заедно разгъват кожите за спане на всички. Когато си мисли, че монголката не я гледа, Хана попипва гладката коприна, разглежда прекрасните багри, които са наслада за окото. Червените и жълтите цветя греят на фона на по-тъмните цветове. Шалът е избродиран на ръка и тя се чуди дали майката на Алтан си е вадила очите, за да сътвори това късче красота за своя син, и какво ли си мисли сега, когато то краси талията на Хана.
	По-късно през нощта сънищата са топли и музикални. Чува как баща й свири на цитра, смехът на майка й отеква в скромната им къща, а тя танцува със сестричката си, голите им стъпала описват кръгове. Всичко е реално, топлината на огъня, песента на баща й, пръстите му, които подръпват опънатите струни на цитрата. Хана дори усеща мириса на соленото море, който се носи през отворените кепенци. Тя отново е у дома, сякаш никога не си е тръгвала и нищо лошо не й се е случило. Танцува, уловила малките длани на сестра си в своите, отмята глава назад и пее думите, които знае наизуст. Майка й пляска с ръце в такт и Хана иска да танцува вечно.
	Наблизо излайва куче. Познатият му баритон я изважда от унеса. Животното излайва още три пъти, силно и гърлено. Тя спира да танцува. Ръцете й се отпускат безжизнено покрай тялото, ала никой не забелязва. Веселбата продължава. Сестра й се върти около нея като листо, уловено от вятъра. От устата на майка й избликва смях, сладък, нежен и жизнерадостен. Хана е сънувала. Не иска да ги напусне, но се пробужда. _Моля те, продължавай_, казва на баща си, когато той спира да свири. Очите му намират нейните и тя вижда, че са изпълнени с тъга. Сега вместо цитра чува ранобудна птича песен, която подканя обитателите на степите да се събудят. Хана се върти неспокойно върху меката кожа и изведнъж отваря очи — вече е будна.


>	Еми

	_Сеул, декември 2011 година_
	Всички лица в малката болнична стая са обърнати към Еми. Вниманието й идва в повече, тя копнее просто да я отведат при статуята.
	— Жадна съм — казва и Лейн предлага да й донесе вода.
	— Мамо, защо не си починеш? — пита я Юн-Уи, опитвайки се да склони Еми да се отпусне в леглото.
	— Нямам време за почивки. Трябва да видя статуята.
	— Не е задължително да е днес. Нека първо да се възстановиш и след няколко седмици ще те откараме до паметника.
	— Няколко седмици? — възкликва Еми по-високо, отколкото е искала. — Нямам няколко седмици. Не разбирате ли?
	Отмята завивките от краката си и се опитва да стане.
	— Чакай малко! — Синът й се втурва към нея, за да я спре. — Никъде няма да ходиш! Ако трябва, ще те вържа за леглото.
	Еми замръзва. Той звучи съвсем като баща си. Поглежда го в лицето, поразена от внезапната прилика.
	— Същият си като баща си — прошепва, не успяла да се спре.
	Той изглежда объркан. Сбърчва вежди и на лицето му се изписва гняв.
	— Защо го мразеше толкова много? — пита я задавено.
	Твърде много рани са оставили белези в сърцето на Еми. Сега осъзнава, че те са дамгосали и децата й, без значение колко се е опитвала да го предотврати. Последното й пътуване до Сеул в търсене на сестра й е отворило широко вратата към миналото.
	— Имаше много причини. Твърде много. Но те са между нас двамата.
	— Той е мъртъв — прошепва синът й. — Вече близо пет години го няма. Не можеш ли да простиш на мъртвец?
	В този момент в малката стая влиза Лейн и чува въпроса. Не може да реши дали да даде чашата с вода на Еми, или да остане до вратата. Еми я подканя с поглед да се приближи. Лейн й подава чашата и всички я гледат как отпива. Еми не спира, докато не изпива и последната капка. Когато оставя чашата на таблата до леглото, синът й я хваща за ръката.
	— Просто ми кажи! Какво толкова непростимо е извършил? Трябва да знам истината! Заслужавам да я знам, и двамата заслужаваме да я знаем!
	Обръща се към Юн-Уи. Тя застава до него и двамата отново заприличват на деца. Годините са изтрити от лицата им и Еми вижда само двете най-обични същества в живота си. Те са причината да оцелее в брак без любов. Те й помагаха да не гледа назад. Знае, че е длъжна да им каже истината, но мисълта за това я ужасява.
	— Никога не съм ви казвала как умря баба ви — изрича.
	— Мамо… — започва синът й, но Юн-Уи му прави знак да замълчи.
	— Продължавай, мамо, кажи ни как е умряла — подканя я дъщеря й и я улавя за ръката.
	— Беше точно преди началото на Корейската война. С баща ви тъкмо се бяхме оженили, но той не вярваше на баба ви. Често я обвиняваше, че е червена.
	— Червена? Искаш да кажеш _комунистка_? — прекъсва я Лейн.
	— Да, симпатизантка на Северна Корея. Бунтовничка.
	— Но нали татко е бил обикновен рибар? — изненадва се синът й.
	Изглежда така, сякаш детството му се разпада или едва сега добива смисъл.
	— Отначало беше полицай — обяснява Еми. — Не го биваше много за рибар, това беше втората му професия.
	Дъщерята на Еми познава историята на Корейската война. Това е специалността й като професор по корейска литература. Запазва мълчание, но Еми знае, че сигурно прекарва през главата си фактите от войната.
	— Как умря баба? — пита я Хаюн, нетърпелив както винаги.
	— Бунтовниците имаха обичая да влизат в селата посред нощ, скрити от пушека, който се издигаше от опожарените от полицаите къщи. Набираха симпатизанти сред хората, чиито домове бяха току-що разрушени. Освен това ходеха от врата на врата и се снабдяваха с продукти. Като полицай, баща ви имаше задължение да открива бунтовниците и да наказва всеки, който им помага. Изобщо не вярваше на баба ви; въпреки всичките ми опити да го убедя в противното, продължаваше да си мисли, че тя им помага. Наричаше я бунтовничка и червена — понякога в лицето.
	— А беше ли такава? — прекъсва я синът й.
	Еми замълчава, намества се в неудобното болнично легло. Сега, когато си е позволила да се върне мислено в онова време, спомените изглеждат много близки. Болката също. Пред очите й изплуват сцени от летището, сякаш е в самолета и лъснатият болничен под е на хиляди километри под нея. Пистата се превръща в поле, прясно разровено, цялото осеяно с черни могили.
	— Не знам. Аз по цял ден се гмурках в морето. Баща ви не позволяваше на баба ви да се гмурка с мен. Не й се доверяваше. Затова работех сама, а нощем спях като пребита, бях изтощена до крайност. И бях млада. Не проумявах много неща. Все още е така.
	Един ден се прибрах и не заварих мама у дома. Баща ви не пожела да ми каже къде е. Обиколих селото за някакви вести за нея. Никой не ми каза нищо. Бояха се от баща ви.
	Еми докосва челото си, припомня си лицата, които бе срещнала по пътя.
	— Това го помня — внезапно се обажда дъщеря й. — Всички го гледаха по един и същ начин. Тогава не разбирах… бях дете. Но сега ми става ясно. Страхували са се от него.
	Изражението на дъщеря й изпълва Еми с болка. Толкова много тайни, толкова много лъжи, всички стаени в едно малко сърчице. Съжалява, че нейното не е по-голямо, като на приятелката й Джин-Хи; нейният смях над вълните е искрен и весел.
	— Хвърлил я е в затвора, така ли? — пита Юн-Уи.
	Изрича го толкова уверено, сякаш през цялото време го е знаела, макар че тогава дори не е била родена.
	— Никога не го призна. Никога. Дори на смъртния си одър — казва Еми и се заглежда в ръцете си. Вдига глава и среща очите на дъщеря си. — Но дълбоко в себе си знам, че е било негово дело. Винаги съм го знаела. Бракът ми с баща ви не беше по любов. Сигурна съм, че сте го забелязали. Бяхме принудени да се оженим заради войната. Той беше полицай. След това работеше за правителството.
	Еми се надява децата й да не я питат за деня, в който бе насилена да се омъжи за баща им; бои се, че това ще ги нарани твърде много. Ръцете й леко треперят, не може да ги успокои. Синът й ги взема в своите. Топлината му й вдъхва кураж.
	— Бях на четиринайсет, току-що омъжена за баща ви, а на хоризонта се задаваше нова война. Баба ви изчезна само няколко месеца след началото на новия ми живот. Бях съсипана. Останах сама в къщата с този непознат, който ме ужасяваше. Нуждаех се от майка си. Отчаяно исках да я намеря. Минаха месеци, а после години без следа от нея. Сякаш просто се беше изпарила.
	Еми замълчава, спомня си какви усилия бе положила да не полудее. Японците бяха отвели сестра й. После корейците убиха баща й. Сега някой бе отнел и майка й. И тя внезапно се оказа сама.
	— Бях бременна с теб, когато най-сетне научих, че са я екзекутирали — казва тя и поглежда към Хаюн. — Изминали бяха две години без вест от нея, а после един ден моя приятелка дойде вкъщи и ми каза, че са избили всички политически затворници. Втурнах се към полицейския участък, отчаяно исках да разбера дали тя е сред тях. Не пожелаха да ми кажат, затова настоях да видя списъка със затворниците. Правителството обича бумащината. Документират всичко. Баща ви дойде след мен в участъка. Не им позволи да ми покажат списъка. Заплаших го, казах, че ще се самоубия и ще убия и нероденото му дете, ако не ги накара да ми дадат списъка. Не му бях казала, че съм бременна.
	Докато изговаря думите, тя не смее да погледне сина си. Сякаш е изправена на съд, задето се е провалила като майка. Ако стоеше пред съдебни заседатели, едва ли би спечелила симпатиите им.
	Съпругът й я погледна така, все едно го е намушкала с нож в стомаха.
	— Бременна ли си? — попита я невярващо.
	Канцеларията се беше умълчала, неколцина полицаи излязоха от стаята. Еми не можеше да го погледне в очите. Взираше се в бюрото, май беше същото, на което бе подписала брачното свидетелство с Хюн-Мо.
	— Да — потвърди.
	— Откога знаеш?
	Гледаше я нежно, като влюбен, само дето Еми не вярваше, че я обича — оженил се беше за нея само за да получи бащината й земя. Посегна да я хване за ръката, но тя се отдръпна. Нощем той се възползваше от съпружеските си права, но денем не му позволяваше да я докосва. Това беше сделката, която бяха сключили — тя да престане да се бори с него, за да водят що-годе поносим съвместен живот.
	— От няколко месеца. Имам нужда от мама. Не мога да се справя без нея.
	Еми го умоляваше с очи, неспособна да изрази с думи колко много се нуждае от майка си. Беше на шестнайсет години, боеше се да роди, боеше се от майчинството, ала най-вече се боеше да отглежда дете, впримчена в живот, който не е нейният.
	— И сега заплашваш да отнемеш живота на детето ни?
	В очите на Хюн-Мо се четеше болката на предаден човек, но Еми не я беше грижа. Той я беше предал първи. Откраднал бе земята, невинността й, а сега бе застанал на пътя й към истината. Еми повдигна брадичка и го прониза с изгарящ поглед.
	— Да.
	Раменете му увиснаха, но не каза нищо повече. Отвори вратата на канцеларията и извика един полицай.
	— Дай й да види списъка.
	— Но, господине… — запелтечи полицаят. Очите му се местеха нервно между Еми и Хюн-Мо.
	— Направи го!
	Хюн-Мо излезе от стаята съсипан. Това бе единственият миг, в който Еми го видя такъв. След това мъжът й се затвори в себе си, за да не може да го нарани повече. Превърна се в баща, който вземаше решения без нейното съгласие, например за изпращането на дъщеря им на училище. От време на време правеше опити за физическа или емоционална близост, но тя неизменно го отблъскваше. Никога не му прости участието в изчезването и смъртта на майка си.
	Когато свърши разказа си, Еми се вгледа в лицата на децата си:
	— След като ми разреши да видя списъка, баща ви напусна полицейското управление. От самото начало е знаел, че името й е в него, защото той го е сложил там. Сигурна бях, но все пак прегледах списъка, очите ми отхвърлиха стотици имена и най-сетне я открих. През цялото време са я държали в затвора. И един ден са я екзекутирали.
	След като прочете името на майка си в списъка, Еми отиде на брега, твърдо решена да се хвърли от най-високата скала. Беше сам-самичка на света и бременна от враг. Но докато се олюляваше от силния октомврийски вятър, осъзна, че не може да го направи. Осъзна, че обича бебето, което расте в нея.
	— Ти ми спаси живота — казва Еми и поглежда към сина си. — Ако не бях бременна, едва ли щях да оцелея. Но вече имах теб. Ти щеше да си част от мен, също и от мама, от татко и дори от сестра ми. Във вените ти течеше тяхната кръв. Вярвах го тогава и го виждам сега. В онзи ден погребах близките си в сърцето си. Трябваше. Заради теб и заради мен. А после се прибрах у дома при баща ти и повече не казах дума за това… досега.
	— Мамо… — изрича Хаюн. Очите му са зачервени. Откакто е станал мъж, Еми не го е виждала да я гледа толкова нежно. — Не знаех.
	— Разбира се, че не знаеше. Беше ти баща и го обичаше. Никога не бих ти отнела това.
	— Но той е убил майка ти… баба.
	Думите му увисват в настъпилата тишина.
	Еми знае какво си мисли синът й. В момента и двете й деца прекарваха през ума си цялото си детство, обясняваха си всички моменти, в които тя пренебрегваше изблиците на нежност от страна на баща им или в които не се смееше на шегите му и дори не спеше до него. Късно нощем често я намираха да седи на верандата, неспособна да заспи, но и неспособна да им каже защо. Това беше нейният начин да ги предпази, да ги изолира от ужасите в света. В никакъв случай не искаше децата й да познаят нейното страдание. Може би не бе постъпила правилно, като ги беше държала на тъмно. Ала го бе направила от любов.
	— Да, действията му убиха баба ви, но той беше марионетка на правителството. Правеше каквото му наредят. Беше военно време. Хората вършеха чудовищни неща. И мнозина загинаха. Така е на война, убиват хора. Всички оцелели са правили компромиси със съвестта си — по един или друг начин.
	Корейската война беше кървава баня. Еми помни как съседи се обръщаха един срещу друг години преди официалното начало на войната през 1950-а, обвинявайки се взаимно, че са шпиони, как бързаха някой да не ги изпревари. Много от старите приятелки на майка й от гмуркането изчезнаха безследно. Които имаха синове, ги изгубиха, които имаха дъщери, ги изгубиха или се сдобиха със синове, на които не се доверяваха. Целият остров потъна в скръб.
	Скръбта на Еми бе погребана под международното летище на Чеджу — бивше военно летище, изоставено от японските имперски въздушни сили, когато напуснаха острова след края на Втората световна война. Точно там бяха държали повече от седемстотин политически дисиденти, включително и майка й, както научи Еми. Затворниците били екзекутирани от наказателен взвод, после заровили телата им в огромна яма едно върху друго.
	Никой не спомена какво има под чисто новите писти, когато аерогарата бе разширена и превърната в сегашното международно летище, но онези, които оцеляха след погромите, никога не го забравиха. Затова Еми не можеше да лети. При мисълта, че нейният самолет ще рулира върху безименния гроб на майка й, стомахът й се свиваше на топка, а устата й пресъхваше.
	На шестнайсет Еми остана сираче, без семейство, което да обича, но с растяща в нея надежда. Синът й се роди през 1950-а, годината, когато официално започна Корейската война, а три години по-късно, след като тя най-сетне свърши, на бял свят се появи и дъщеря й. Хюн-Мо и Еми преживяха заедно войната и годините след нея, без да разголят душите си един пред друг. Едва на смъртния си одър мъжът й разкри истинските си чувства.
	Хюн-Мо умираше от рак. Белите му дробове, както и черният дроб, бяха целите в тумори. По цял ден димеше с лулата си, дори докато чакаше рибата да се улови в мрежите му. Накрая тежеше само четирийсет и пет килограма и едва повдигаше глава, за да погледне децата си и единственото си внуче.
	— Благодаря ти за нашите деца — успя да каже, докато с мъка си поемаше дъх.
	Еми тъкмо бършеше челото му със студена кърпа. Спря и го погледна в очите, нещо, което не беше правила, откакто дъщеря й отказа да стане _хеньо_. Млечното перде почти закриваше дясната му зеница, а бялото на очите му бе пожълтяло и осеяно със спукани кръвоносни съдове. Изглеждаше по-стар от годините си. Еми се зачуди колко ли по-труден е бил животът му в сравнение с нейния.
	— Винаги съм те обичал — прошепна Хюн-Мо. Посегна да я хване за ръката, но тя инстинктивно я отдръпна. Той примигна бавно, с решимост, на която бе свикнала. — По моя си начин, но те обичах — повтори и отпусна ръка върху хлътналите си гърди.
	Еми го погледна и се запита кога се бе превърнал в старец.
	— Не ме мрази толкова много, след като умра — помоли я той и думите му я хванаха неподготвена.
	Засмя се на изненаданото й изражение, само че смехът му бързо премина в пристъп на влажна кашлица.
	Еми притисна внимателно ръце към гърдите му, за да не се тресат толкова. Когато кашлицата утихна, Хюн-Мо постави длани върху ръцете й и лекичко стисна китките й.
	— Запали тамян за дедите ми, ако изобщо можеш да ми простиш.
	Зачервените му очи потърсиха нейните, сякаш я молеше да вдъхне живот на крехкото му тяло.
	Тя отвърна на погледа му — все едно пресяваше спомените на непознат. Когато най-сетне възвърна гласа си, той беше суров и изпълнен с горчивина.
	— За какво да ти простя? За майка ми ли?
	Хюн-Мо освободи китките й, ръцете му се отпуснаха покрай тялото. Бавно примигна, както правеше обикновено, и секундите между притварянето и повторното отваряне на клепките му й се сториха дълги като дни. Дълбока кашлица разтърси задръстените му дробове. Сетне изплю черна кръв, която повече приличаше на моторно масло. Еми старателно я почисти.
	— Прости ми… има толкова много неща, за които да ми простиш… за всичко.
	Това бяха последните думи, които й каза. Животът продължи да тлее в него още две седмици, болното му тяло го измъчваше по начин, който Еми не би пожелала и на най-големия си враг. Когато най-сетне почина, това беше истинско облекчение, но на погребението му Еми с изненада установи, че изпитва и лека тъга. Може би се дължеше на сълзите, стичащи се от очите на порасналите й деца. Не беше съвсем сигурна.
	Дори сега, докато мисли за ужасната му смърт, не може със сигурност да опише чувствата си, когато той най-накрая си отиде. Взирайки се толкова съсредоточено в миналото, отново изпитва отчужденост, познатото безразличие към собствения си съпруг. Навремето бе направила необходимото, иначе гневът щеше да я смаже. Трябваше да преглътне емоциите си, за да продължи да съществува.
	Сестра й веднъж я беше нарекла танцуваща пеперуда, пълна с живот и смях, волна като птичка божия. Еми се връща към момента, в който малкото момиче изчезна и на негово място се появи съсипана млада жена. Припомня си болезнените мигове от детството, знае, че то свърши, когато отиде в полицейския участък и видя името на майка си в списъка. В онзи ден умряха и двете.
	— Ще запалиш ли тамян за баба си? — внезапно се обръща Еми към дъщеря си.
	— Какво? — сепва се Юн-Уи, на лицето й се изписват тревога и болка.
	— Аз… аз така и не запалих тамян за дедите ни…
	Гласът на Еми заглъхва. Вижда мъртвото лице на майка си и се чуди дали тя е намерила покой в отвъдния живот.
	— Мамо, не се безпокой за тези неща — казва Хаюн, в гласа му се долавя стаен гняв. — Първо трябва да се оправиш. — Опитва се да се усмихне, но тя вижда, че води битка със себе си.
	Разкриването на истината за миналото й е струвало твърде големи усилия. Клепките й натежават, иска й се да се затворят веднъж завинаги за вечния си сън. Докосва челото си, притиска пръсти към кожата си, за да се разсъни. Времето й е ограничено, но волята — силна. Няма да чака, докато децата й се помирят с вината на баща си или с нейното мълчание през годините. Има нещо, което трябва да свърши.
	— Искам да отида при паметника. Да го видя отново — казва внезапно.
	— Няма да напускаш клиниката, болна си, не бива да се натоварваш — възразява Юн-Уи, звучи повече като майка, а не като послушно дете. — Ще отидем след няколко дни, когато се възстановиш.
	— Не, трябва да отида днес! Сега! Искам да го видя сега!
	— Мамо, не можеш! Не си добре!
	Юн-Уи повишава тон, Лейн се опитва да я успокои, Хаюн мълчи, гледа в краката си.
	— Аз ще те закарам.
	Гласът на сина й е тих, но прозвучава ясно.
	— Не може! — Юн-Уи е категорична. — Мама трябва да остане в болницата! Не може да отиде, още не!
	Всеки момент ще се срине. Лейн я прегръща през раменете. Успокоява я, както майка успокоява пострадало дете, само дето става дума не за ожулено коляно, а за наранено сърце.
	Никой не продумва. Синът на Еми излиза от стаята да намери количка, а Юн-Уи мълчи, защото осъзнава, че няма какво повече да каже. Отива при Еми и я целува по бузата. Посяга към ръката й и те отново са майка и дъщеря, седнали в селския им дом край морето. Вълните се разбиват в скалистия бряг, докато двете мълчаливо чакат.
	— Трябваше да те последвам в морето. Беше мой дълг. Разочаровах те.
	Гласът на Юн-Уи е пропит с вина. По брадичката й се стичат сълзи. Лейн ги бърше с ръка. Нежността между двете трогва дълбоко Еми. В дългия си живот никога не е изпитала подобна близост. Връзката на дъщеря й е нещо като отплата за битките в собствения й живот. Еми си казва, че страданията й са си стрували, щом дъщеря й е намерила човек, с когото да сподели живота си, когото е избрала сама и който също я обича.
	— Ти последва сърцето си. Това е всичко, което съм искала за децата си. Гордея се с вас… с вашия избор в живота. Щастлива съм, че го направихте сами. Нищо не може да ме зарадва повече. Вие имате нещо, за което не съм и мечтала.
	Хаюн пристига с количката и е време да тръгват. Ловко я изкарва от стаята към асансьора. Юн-Уи и Лейн ги следват без повече възражения, но тя не ги вижда. Вижда само онова, което е пред нея, лицето, което я зове да се върне.
	Еми се съсредоточава върху златното лице, изглеждащо като това на сестра й. Все още таи в сърцето си надежда, че тя е жива и че тази прилика не може да е случайна. Чувства със сърцето си, че сестра й по някакъв начин е свързана със статуята, но трябва отново да види лицето, за да се увери.


>	Хана

	_Монголия, есента на 1943 година_
	Отвън се разнася глухото ръмжене на кучето. Монголецът — _аав ни_, или „баща“, друга дума, която е научила — запалва газена лампа. Жена му се размърдва. Хана се преструва, че спи, наблюдава го през миглите си. Лаят на кучето е предупредителен. Мъжът се облича припряно и побутва с крак Алтан да се събуди. Заедно нахлузват ботушите си и се измъкват навън с лампата. Някакъв мъж ги поздравява отдалеч още преди да спуснат покривалото на входа и _герът_ отново да потъне в тъмнина. Ранният утринен вятър се промъква вътре, охлажда кожата на Хана. Тя придърпва одеялото по-близо до брадичката.
	Крясък на птица пронизва тишината в _гера_. Някакъв кон приближава в тръс. Като внимава да не събуди майката на Алтан, Хана изпълзява до вратата и се ослушва. Бащата на Алтан се провиква към приближаващия ездач, който отговаря с поздрав. Хана разпознава гласа.
	Сърцето й сякаш спира да бие и кръвта не стига до главата й. Не може да диша. Обзета от паника, отваря широко уста като риба на сухо. Моримото се е върнал.
	Минава доста време, докато сърцето й се успокои. Стои на колене, с чело, опряно в застлания с килим под, бори се отчаяно за глътка въздух. Загубила е напълно слуха и осезанието си. Сякаш се намира във вакуум. Паниката й постепенно отминава и вакуумът се разсейва. Дробовете й много бавно започват да се пълнят с кислород и тя отново може да диша. Когато спира да трепери, долепя ухо до покривалото на входа.
	Мъжете разговарят на монголски. Кучето описва неуморните си кръгове. Тя открехва края на покривалото, колкото да надзърне през пролуката. Светлината от газената лампа прониква в _гера_. Хана поглежда към майката на Алтан, но тя продължава да спи дълбоко.
	Двамата мъже отвън са застанали пред _гера_. Моримото пие от манерка, оголеното му гърло се белее на светлината от лампата. Избърсва уста с опакото на ръката си и подава манерката на бащата на Алтан. Той отпива от нея и я пъха в предния джоб на дрехата си. Моримото разгъва лист хартия и го държи така, че бащата на Алтан да го види. Хана не може да различи написаното. Географска карта, военни планове? Би могло да е всичко.
	Вдигнал газената лампа, бащата на Алтан се привежда над хартията, изучава я. Моримото му показва някакви неща в нея и говори приглушено, сякаш става въпрос за тайна.
	Когато Алтан се връща, след като е отвел коня в ограждението с понитата, Моримото бързо сгъва хартията и я пъха в джоба на панталона си. Бащата на Алтан сочи към _гера_. Алтан кимва и тръгва към него.
	Хана побързва да се върне в постелята си и успява да се завие с одеялото в последния момент, преди да е влязъл. Младежът измърморва нещо под нос и се отпуска върху кожата си. Прозява се, оправя завивката и се унася; когато баща му се връща, вече диша равномерно. Хана чака Моримото да го последва, но той не се появява. Бащата на Алтан духва газената лампа и се настанява до жена си. Скоро и той вече похърква.
	Лежейки в тъмнината, Хана се подготвя за внезапната поява на Моримото. Няма къде да се скрие, затова подпъхва краищата на одеялото под тялото си, увива се като пашкул, за да не я докосват нежелани ръце. Той е някъде отвън, сигурна е, че няма да я остави дори за една нощ. Минутите се превръщат в часове, но Моримото не идва. Клепачите й натежават и колкото и да се мъчи да ги държи отворени, постоянно се затварят.
	Ранобудните птици в съня й пеят и летят високо в ясното небе. Хъркането на бащата на Алтан е по-звучно от обикновено, сякаш е легнал близо до нея. Тя се отдалечава все повече и повече от _гера_, потънала в нежните ръце на съня, ала те вече не са нежни. Дърпат я, изтръгват я от тъй желания покой. Хана се мята насън, опитва се да ги избута, но груби пръсти разтварят насила краката й. Отваря очи — Моримото е до нея.
	— Посегнаха ли ти? — шепне той, наболата му брада драска бузата й.
	Шокът от близостта му я кара да онемее. Прави опит да се измъкне, той обаче я затиска към постелята.
	— Кажи, посегнаха ли ти? — пита пак, гласът му е дрезгав.
	Тя успява да поклати отрицателно глава.
	— Сигурна ли си? — не престава той и продължава да я докосва.
	Изведнъж в гърлото й се надига гняв. Той, който я е обладал против волята й, подозира единствените почтени мъже, които е срещнала след отвличането си. Тялото й се стяга, Хана възвръща гласа си.
	— Не са ме изнасилили! Те са благородни мъже, не са като войниците… като теб.
	Пръстите му спират да я опипват и той дръпва ръката си. Въпреки тъмнината Хана знае, че Моримото кипи от гняв. Припряно се увива в _дела_ си и завързва копринения шал на двоен възел. Без да каже дума, японецът става и излиза от _гера_. Тя не може да заспи. Вместо това слуша звуците на спящото до нея семейство и си представя какво би било, ако той не се върне никога повече.
	На сутринта бащата на Алтан става пръв. Събужда Алтан и двамата излизат заедно. Хана ги наблюдава и вижда, че Алтан се обръща да я погледне. Бързо затваря очи, а когато ги отваря, него вече го няма. Майката на Алтан още спи. Хана не знае какво е намислил Моримото, дали възнамерява да я отведе още днес, или ще останат няколко дни. Щом затвори очи, лицето му изниква в съзнанието й като зъл дух, непредвидим и сеещ смърт. Тя сяда рязко в постелята, прогонва образа му. Решава да се заеме с домакинските си задължения, все едно нищо не се е променило.
	Запалва огъня в печката и прибира в раклите своите и завивките на Алтан и баща му. Майката на Алтан бавно се събужда и сяда в постелята. Усмихва се на Хана. Топлият поздрав, толкова сърдечен, е нещо, което ще липсва на Хана. Импулсът да падне в нозете на жената и да избухне в сълзи е много силен, но тя го овладява. Вместо това се покланя дълбоко, изпълнява _себае_ — корейския ритуал, израз на почит за доброто отношение. От устните на жената се изплъзва изненадано възклицание. Хана се покланя три пъти, а когато се изправя, майката на Алтан кимва в знак на благодарност. Хана се обръща, излиза от _гера_ и се заема със сутрешните си задължения, все едно Моримото не се е върнал да я отведе.
	Пълни металните кофи с краве мляко. Носи и двете едновременно и излива прясно издоеното мляко в гюма. Връща се при ограждението да нахрани понитата с резени ябълка. Върши всичко това под зоркото око на Моримото, бащата на Алтан, Ганбаатар, безименния мъж и майката на Алтан. Дори кучето като че ли следи всяко нейно движение. Сякаш всички знаят, че времето й тук е на привършване.
	Алтан не идва при нея в ограждението, както правеше през последните няколко дни. Държи се на разстояние. Връзва с канап наръчи от съчки, а Ганбаатар си играе с орела. Хана на няколко пъти улавя погледа на Алтан, но младежът бързо отмества очи. Моримото седи на столче и разглобява и почиства пистолета си. Бърше методично частите му, после ги нарежда в права редица на малко килимче.
	Ганбаатар пуска орела и той полита в небето със силен крясък. Всички го наблюдават как се рее високо над тях. Моримото нарушава благоговейната тишина.
	— Великолепна птица, нали?
	Говори на японски. Хана знае, че говори на нея, наблюдава я, чака да му обърне внимание, но тя не сваля очи от орела.
	— Отгледал го е от малко орле — продължава той, сякаш мълчанието й не го вълнува. — А сега е неговите очи и стрели, ловува за него, за да не гладуват през зимата.
	Описвайки все по-широки концентрични кръгове над главите им, птицата може да отлети и повече да не се върне, но не го прави. Сякаш е привързана към Ганбаатар с невидимо въже, което той постепенно отпуска.
	— Монголецът спи с орела в юртата си, храни го от ръката си, показва му любовта си; той е член на семейството, ценят го повече от съпруга или дете.
	Хана поглежда към Моримото. Идеята, че животно може да е по-ценно от съпруга или дете, я изненадва. Чуди се дали й казва истината, или се опитва да представи монголците като назадничави диваци. Но си припомня отношението им към понитата, начина, по който животните ги следват, както патенца следват майка си, грижите и вниманието, с които Ганбаатар ги обсипва всяка сутрин. Може би думите на Моримото са истина.
	Ганбаатар повиква орела и той надава пронизителен крясък, преди да кацне покорно на ръката му. Ганбаатар го погалва по гърдите и го отнася в своя _гер_. Другите кимват на Моримото и поемат към маковото поле; Хана се кани да избърза и да ги последва, за да не остане насаме с него. Заобикаля _гера_, обаче Моримото застава пред нея, препречва й пътя.
	— Къде отиваш?
	Мирише на смазка и метал.
	— Имам работа на полето.
	Тя прави няколко крачки встрани и поглежда през рамото му към тила на Алтан, иска й се момчето да спре и да я изчака.
	— Работата ти тук приключи — отсича Моримото и я побутва към вратата на _гера_.
	Хана знае какви са намеренията му и че по целия път насам е мислил само за едно. Ако направи каквото иска от нея, ще свърши бързо. Ще задоволи нагона си, а после тя ще може да отиде на полето, сякаш нищо не се е случило.
	Хваща се за рамката на вратата. Стисва я, ноктите й се впиват в дървото. Моримото повдига покривалото и се опитва да я вкара вътре. Ръката й не се отлепя от рамката на вратата. Той навежда глава към нея.
	— Липсвах ли ти?
	Усмихва се, изглежда искрен. Сякаш е различен мъж, забравил е, че не й е приятел. Нежното му изражение я изненадва.
	— Е? — пита я, явно очаква отговор.
	Тя облизва устни, мисли какво точно да каже. Нищо не й идва на ум. Безмълвно се вторачва в него. По лицето му сякаш преминава облак. Радостта му помръква. Сграбчва я за ръката и я дръпва след себе си в _гера_.
	Блъсва я на голия под и развързва копринения шал, който й е дал Алтан. Тя лежи безжизнено под него, това поведение се е превърнало в нейното убежище. Дали отдаването й без съпротива я прави проститутка? Моримото я целува по врата. Дали бездействието й означава, че му разрешава да я обладае?
	Инстинктите на Хана й казват да лежи неподвижно, за да не я нарани… или убие. Ръцете му могат да извият врата й като на пиле и тя никога повече няма да види майка си. В съзнанието й изниква лицето на Алтан. Никога повече няма да види Алтан. Тъгата, която изпитва, я изненадва.
	Моримото я целува по устата, но тя не отвръща на целувката му.
	— Мислех, че ще се зарадваш да ме видиш — казва той.
	Хана затваря очи, не иска да го гледа. Уморила се е от илюзиите му.
	— Купих ти нещо — прошепва той в ухото й. — Ще ти го дам след това.
	Отново се превръща в неин собственик, съсредоточава се върху всеки сантиметър от тялото й, както бе почиствал пистолета си. Хана през цялото време държи очите си затворени. Този път постига нов рекорд, задържа дъха си сто шейсет и три секунди и едва не припада.

	* * *

	Той пуши лула, докато тя се облича, заглежда се в шала на кръста й. Хана не прави двоен възел, за да не привлече вниманието му върху него, но той вече го е забелязал.
	— Откъде го имаш?
	— Това ли? Даде ми го монголката, защото нямах дрехи. Тя изгори дрипите, в които ме докара тук.
	После бързо се извръща и нахлузва ботушите си. Моримото дъвче края на лулата си; не се е хванал.
	— Не, не дрехата. Хубавият колан. Какво е, коприна ли? — пита и й прави знак да се приближи.
	Хана се колебае. Той повдига вежди, озадачен от неподчинението й. Тя свежда поглед към земята, бавно се приближава. Коленичи пред него. Моримото потърква копринения плат между палеца и показалеца си, сякаш преценява стойността му. Закрепва лулата на коляното си и започва да развързва шала. Тя се е загърнала с _дела_ и го придържа с две ръце от страх да не я разсъблече втори път. Вместо това той опъва шала пред себе си и разглежда красивите шарки.
	— Подобно нещо не се получава току-така — казва, като продължава да се взира в изящната бродерия. — Кой ти го даде?
	— Толкова ли е важно?
	— Да. Това е подарък. Ценен подарък.
	— Може би хората са по-щедри, отколкото си мислиш.
	Той отпуска ръцете си, с които държи шала, и я фиксира с ястребовия си поглед, което я изнервя. Хана извръща глава.
	— Жените не носят шалове. За да улеснят достъпа до себе си — заявява накрая японецът със самодоволна усмивка. — Който ти е дал това, направил го е с определена цел.
	— И монголката носи шал.
	— Да, но нейният е като колан, на него са закачени работните инструменти. А този, хм, той е, как да кажа, декоративен.
	Очите му я обвиняват в лъжа, но не я упреква гласно. Мълчанието помежду им я притеснява. Той се изсмива и хвърля шала в лицето й. Коприната се плъзва на пода. Хана я оставя там. Моримото вдига лулата към устата си, всмуква и издухва облак дим в лицето й. Очите й се насълзяват и тя се закашля.
	— Тъй, значи, някой те иска, а? Кой е, приятелят на Ганбаатар? Хлапакът? Кой иска да си негова?
	Изплашена за Алтан, Хана мисли трескаво. Ако го ядоса, Моримото може би ще насочи омразата си към нея, вместо към младежа.
	— Ти си единственият, макар да знаеш, че бих направила всичко да се отърва от теб.
	Той изпъва рязко гръб, сякаш ей сега ще й посегне. Тя настръхва в очакване на удара. Но Моримото променя тактиката си и се усмихва, прилича на змия, която се готви да нападне.
	— Ако искаш, можем да си седим тук цял ден. Или да постъпиш разумно и да ми кажеш кой от тях ти даде шала.
	Тя не го поглежда, вместо това вперва очи в прекрасните синьо-жълти багри, които красят шала. Залива я болезнена вълна от носталгия.
	— Утре сутрин тръгваме — заявява Моримото в опит да предизвика у нея някаква реакция. След като тя не казва нищо, добавя: — Твоят ухажор ще има още една нощ да си мечтае за бъдеще с теб, което така и няма да настъпи.
	Истината в думите му я съкрушава и Хана се разпада вътрешно. Външно държи раменете си изправени, не желае да му покаже колко я е наранил.
	— Защо трябва да идвам с теб?
	Дори да е изненадан от внезапния й въпрос, Моримото не го показва. Пуши лулата си и махва снизходително с ръка.
	— Нуждая се от теб. Само ти можеш да премахнеш болката ми.
	_Неговата_ болка? Безброй безсънни нощи в бордея я принуждаваше да слуша оплакванията му, когато тя единствено копнееше да си отдъхне от мъченията през деня. Моримото се появяваше в стаята й като призрак, будеше я от сън и искаше да обслужи и него. След това трябваше да стои будна и да слуша приказките му. Сега й идва да се изплюе в лицето му, но Моримото я докосва по бузата. Ще й разкаже историята си и тя за пореден път ще трябва да го изслуша.
	— Американците избиха семейството ми — казва с някак отнесено изражение. — Жена ми, малкия ми син. Преди да избухне войната, ги изпратих да живеят при брат ми в Калифорния, за да са в безопасност.
	Държането му се е променило. Изглежда сломен.
	— Как са загинали? — не успява да се сдържи Хана. Никога досега не е споменавал семейството си.
	Моримото си поема дълбоко дъх, издишва бавно и тя вече се чуди дали не го е ядосала, но той продължава:
	— Япония бомбардира Америка. Знаеше ли за това? Потопихме военните им кораби в морската им база на Хаваите. Беше дефанзивна атака, за да ги задържим настрана от войната, само че не се получи. Нападението ги разгневи и ни обявиха война. И провъзгласиха всички японци в Америка за предатели и шпиони. Тикнаха ги в лагери, принудиха ги да оставят домовете и покъщнината си и да мизерстват в тези лагери. Синът ми умрял от глад, а жена ми — съсипана от скръб и изоставена от мен, защото трябваше да се бия за императора — се обесила.
	Хана осмисля думите му, опитва се да си представи мъката, която е изпитал, научавайки за смъртта им. Моримото бе изпратил близките си в Америка, за да са в безопасност, а вместо това те бяха страдали и намерили гибелта си. Тя поглежда към лицето му в полумрака на _гера_, но колкото и да се старае, не може да изпита съчувствие. У Моримото не е останало нищо човешко. Изгубил го е заедно със семейството си.
	— Още щом те видях в морето, знаех, че боговете ми изпращат дар. Сигурен съм, че си предопределена за мен и че един ден ще ми родиш син.
	Никога няма да я пусне. Повдига й се от бъдещето, което е планирал за тях двамата. Може да му позволи да я отведе, а после, когато най-малко очаква, да се опита да избяга. В ума си рисува картини от това бъдеще, ала накрая се вижда как планира бягство с бебе на ръце. Неговото бебе. По-скоро ще умре, отколкото да му роди дете. После обаче я обземат други мисли. По-добре да го убие или поне да се опита, пък ако ще това да й струва живота.
	Моримото вади лулата от устата си и измъква торбичка от джоба на куртката си. Хана го наблюдава как я отваря и тайно се надява вътре да е снимката й. Глупава мисъл, но изостря любопитството й.
	— За теб са — казва той и вади две златни гривни с физиономия на горд ухажор.
	Разочарована, Хана се втренчва в дрънкулките. Моримото я хваща за ръката и плъзва гривните на нежната й китка. Те подрънкват, звукът напомня на Хана за вериги.
	— Харесват ли ти? — пита я.
	Тя знае как да му угоди, достатъчно е да кимне с глава и той ще е доволен. Но дори за това трябва да събере цялата си воля.

	* * *

	В маковото поле Хана стои настрана от Алтан и останалите. Донякъде, защото се бои, че може да подушат миризмата на секс по нея. Дали и те ще се превърнат в животни, ако разберат каква е на Моримото? Ножът, който вчера почти не усещаше в ръцете си, днес е тежък и неподатлив и тя с мъка прави нарези в семенниците. Моримото разговаря с бащата на Алтан, но от време на време поглежда в нейната посока.
	Алтан я подминава в полето. Сянката му пада върху лицето й, но тя не реагира. Отдалечава се, тръгва в обратната посока. Изведнъж усеща, че не може да спре. Краката й не я слушат и скоро се озовава извън маковото поле, отдалечава се и поема към планините. Огромните им очертания я зоват, неспособна е да пренебрегне повика им. Моримото тръгва след нея, ала тя продължава да върви.
	Той яхва едно от понитата и й отрязва пътя. Хана се опитва да го заобиколи, само че той пак изскача пред нея. Това е игра на котка и мишка, но Хана отказва да бъде мишката. Не хуква да бяга. Все така заобикаля понито. Моримото се уморява от играта и слиза от животното. То поема обратно към собствениците си в маковото поле. Моримото я сграбчва за лакътя и я повлича назад. Тя се съпротивлява. Той я взема в обятията си. Хана е като риба, която напразно се извива в твърдата хватка на рибаря. Защото, ако рибарят е по-гладен от рибата, тя няма шанс, а Моримото е толкова гладен, че Хана не може да избяга.
	— Не ме карай да те връзвам пред тях. Ако се наложи, ще го направя, но не искам.
	Дъхът му в ухото й е накъсан.
	— Не ме интересува. Нека видят какво съм за теб: просто животно.
	— Не си животно. Ти си моята съпруга. Не го ли разбра вече?
	Опитва се да я целуне, но тя го отблъсква.
	— Имал си съпруга. Умряла е. Била е късметлийка.
	Моримото я зашлевява и тя пада на земята. От носа към устата й се спускат вадички кръв. Хана облизва устните си.
	— Никога няма да бъда твоя жена! — казва и сваля гривните от ръката си. Хвърля ги в лицето му.
	— Огледай се наоколо — отвръща той и разтваря широко ръце. — Нямаш избор.
	Изсмива се, вдигайки лице към небето. Сетне поклаща глава, сякаш тя е достойна за съжаление, а не той. Вдига гривните от земята, подава й ръка да се изправи. Тя се изплюва в дланта му. Моримото се стъписва. Без да откъсва очи от нея, облизва слюнката от ръката си и се запътва към маковото поле.
	Хана не тръгва веднага след него. Дълго го гледа как се отдалечава, мисли си какво ще се случи сега. На сутринта ще я отведе и ще започне животът им като мъж и жена. Който ще е равносилен на затвор. Алтан стои неподвижно сред маковите стебла и тя не вижда лицето му, когато Моримото го подминава и продължава към лагера. Не помръдва и когато тя най-сетне поема обратно към полето. Посреща я с въпросително изражение, но Хана не му отговаря. Твърде млад е, твърде невинен, за да разбере какво става. Не е преживял колкото нея през последните няколко месеца. Тя държи главата си наведена, докато прави нарези на маковите семенници, един по един.

	* * *

	Тази вечер няма песни. Бащата на Алтан и Моримото кроят планове, а Алтан се цупи в ъгъла. Хана прекарва през ума си спомените от последните няколко дни. Те падат като листа в развълнувано езеро, носят се по него, описвайки безкрайна спирала. Тя е водовъртежът, натиска ги надолу, не им позволява да изплуват. Би могла да бъде щастлива на това място и тази мисъл я плаши. Готова е да се откаже от майка си, от баща си, дори от сестра си, стига никога повече да не види Моримото или друг японски войник.
	Когато става време за сън, се изненадва, че канят Моримото да се присъедини към тях в семейния _гер_. Той ляга до Алтан от другата страна на печката. Присъствието му я задушава. Нахлул е в уюта, който тя е намерила тук. Опитва се да си припомни кога за пръв път се е почувствала спокойна сред тези хора, но мозъкът й отказва да го направи — сякаш паметта я е предала. Изпада в паника, отваря очи и се озърта в притъмнелия _гер_. Изведнъж в главата й проблясва мисъл: _Знам къде майката на Алтан държи ножовете за маковите семенници_.
	Хана си представя онзи, който иска: къс, с кокалена дръжка, най-острия — ножа, използван от Алтан. Той й го зае в първата им сутрин заедно на маковото поле. Острието му пронизва с лекота семенника, прави чист нарез, бързо и точно. Усеща го удобно в ръката си, лесен е за употреба. Може да се приближи до Моримото, скрила ножа в дългия си ръкав, и да коленичи до него, без той да заподозре нищо, докато не стане твърде късно. Все едно се готви да отсече мекотело от рифа. Един чист разрез, дълбок и уверен, и ще бъде свободна.
	Хана си представя как опира ножа в гърлото му и го прерязва отляво надясно; представя си нужния натиск, за да проникне в плътта. Представя си движението отново и отново; вдига ръка във въздуха и нанася бързи, уверени удари, упражнява се.
	Надига се от меката постеля и застава на колене. Изчаква малко, за да види дали спящите тела ще усетят движението й. Двамата мъже похъркват, а между паузите Хана разпознава равномерното дишане на майката на Алтан. Алтан се е сгушил близо до стената, не помръдва. Хана се изправя и оглежда облата стая. Звуците от спящите хора я успокояват. Собственото й дишане е тихо и дълбоко, сърцето й вече не тупти толкова силно, когато заобикаля на пръсти майката на Алтан и внимателно се промъква между спящите.
	Ножовете са прибрани в дървена кутия до раклата с храна. Хана знае, че пантите й скърцат, затова плюе върху тях, надява се слюнката да смаже метала. Капакът почти не издава звук. Вътре малкият нож с бяла кокалена дръжка проблясва, сякаш знае, че е избран за смъртоносна мисия. Тя го вади от кутията и от допира с гладката кост през ръката й сякаш преминава ток, продължава нагоре и стига до гърдите, засилва решимостта й, изпълва я с чувство за мощ.
	Хана затваря кутията, стисва ножа и имитира движенията, които възнамерява да направи. Дръжката му пасва идеално на ръката й, рязането с него става сякаш от само себе си. Трябва да заобиколи бащата на Алтан, за да стигне до Моримото. Внимателно стъпва покрай кожата му, старае се да се движи бавно, та въздухът, раздвижен от нея, да не досегне космите по бузата му. Успява да го заобиколи, докато следи с очи спящите в _гера_. Хъркането заглушава стъпките й. Доближава Моримото и си налага да запази спокойствие. Една крачка, втора. Прави още три и се надвесва над него. Познатото му дишане я вбесява. Стисва още по-здраво ножа. Представя си как ръката й се плъзга по врата му, грациозно и същевременно с достатъчен натиск, и е готова да действа.
	Поема си дълбоко дъх, преди да коленичи до него. Толкова пъти е лежала до Моримото. Знае кога е заспал, кога за нея е безопасно да стане от рогозката, за да се измие или облекчи. Наблюдава го, лицето му е осветено единствено от червената жарава в печката. Клепачите му потрепват. Всяко тяхно движение я изпълва с омраза. Време е.
	Ножът заживява свой живот и се насочва към оголеното му гърло. Внезапно ръката й омеква. _Един разрез! Няма нужда от повече! Направи го!_ Гласът на баща й я изненадва — ехо от детството. Първият път, когато тя изкорми риба. Беше мокра и лигава и се мяташе в ръцете й, опитвайки се да се върне във водата. И сега ще е нещо подобно. Нещо като с умиращата крава. Ужасно, но необходимо. Само така тя ще може да живее, да се освободи от него.
	Хана леко притиска острието към гърлото на Моримото. Затаява дъх и пресмята точния натиск — трябва така да пререже гръкляна му, че той да не се развика. Издишва, напряга мускулите на корема и ръката си, преди да започне разреза отляво надясно — точно както си го е представяла. Но внезапно ръцете й отхвръкват нагоре. Тялото й е тласнато назад. Ненадейната намеса я обърква и тя пада на земята. Отнема й секунда да осъзнае, че се е стоварила върху някого. Двамата се борят за ножа. Ръцете му са силни и уверени. Хана се извива и вижда лицето му. Алтан.
	Той стисва китката й и тя изпуска ножа. Алтан го грабва, преди да е реагирала, и го пъха в колана си. И двамата са задъхани. Тя иска да му изкрещи, но рискува да събуди останалите. Алтан не казва нищо, изражението му е достатъчно красноречиво. Недоумява или може би е отвратен.
	Хана го гледа гневно, макар че вътрешно копнее да му обясни. Само че той никога няма да я разбере. Двамата обитават различни светове.
	Алтан се изправя и бързо излиза от _гера_. Тя не го последва. В кутията има още ножове. Може да вземе друг и да довърши започнатото, но я спира изражението, което видя върху лицето на младежа. Той никога няма да й прости. Пак се обръща към Моримото, мъжа, който я е довел дотам, че да се превърне в убийца. Ако сега продължи с изпълнението на плана си, няма да е по-добра от него и останалите си мъчители. Трудно й е да преглътне подобна мисъл. И в същото време се пита дали си струва да е по-добра от тях.
	Взира се в Моримото и стиска зъби, завладяна от безсилие, гняв и омраза. Свива ръце в юмруци, болката от впитите в дланите й нокти е добре дошла. Болката. Вече й е близка приятелка. Изтръгва я от мъглата на омразата. В съзнанието изплува лицето на Алтан, наподобяващо печална луна. Изражението му е болезнен спомен. Невинността в очите му е изчезнала. В какво се е превърнала?
	Моримото продължава да спи. Хана за последен път си представя как прерязва гръкляна му, после пропълзява обратно до постелята си. Тялото й се отпуска уморено върху пухкавата кожа, сякаш е пропътувала хиляди километри. Би могла да спи цял ден и пак да не се възстанови от усилието, което й е струвало връщането в постелята при мисълта, че на сутринта Моримото ще я отведе оттук.
	Никога повече няма да види Алтан, а последният спомен от него ще бъде ужасът, изписан в очите му. Хана си представя какво ли е видял, докато я е наблюдавал как се промъква в тъмнината и се готви да убие човек в съня му. Сигурно я смята за най-долната твар. Сигурно я презира. Тя затваря очи и се надява да не го види на сутринта, надява се да е толкова отвратен от нея, че да я изчака да си тръгне и тогава да се върне в _гера_. Хана затваря още по-плътно очи и се опитва да си втълпи, че не я е грижа.

	* * *

	По-късно през нощта някой я събужда. Хана е уплашена, че е Моримото. Дърпа се от ръката върху лакътя й, но един млад глас й прошепва да не вдига шум.
	Алтан слага пръст на устните си и я подканя да го последва. Облечен е, а през рамото му е преметната кожена чанта. Тя сяда в постелята. Без да я погледне, той й подава ботушите от чортова кожа, които майка му й е дала. Тя ги нахлузва и той я извежда от _гера_.
	Отвън Хана се стряска, защото до вратата стои Ганбаатар. И той също като Алтан слага пръст на устните си и тя спира, чудейки се какво са намислили. Алтан все още я държи за ръката, дърпа я да се отдалечи от _гера_.
	Ганбаатар ги следва и когато тръгват към по-малката юрта, разпъната до кошарата, Хана започва да се бои, че може би не е в безопасност с тях.
	Дърпа се от Алтан, но Ганбаатар е зад нея, държи я за раменете и я побутва да върви напред. Тя се съпротивлява, но той не я удря. Вместо това й шепне нещо тихо в ухото. Хана не го разбира, знае, че не може да чака, за да разбере какви са намеренията му. Блъска главата си в неговата. Ударът замъглява зрението й. Той я пуска и тя понечва да хукне, но Алтан я хваща за завързания около кръста й копринен шал. Хана се мъчи да се освободи, но той не пуска шала, бавно клати глава. Изражението му не е сърдито, а разтревожено. И не изпуска от поглед _гера_.
	— Хана — казва и се опитва да я успокои, преди да пусне шала.
	Тя спира да се съпротивлява, чака го да обясни какво иска. Той посочва по-малката юрта. За пръта са завързани две понита, и двете оседлани, сякаш напълно готови за път. Алтан сваля чантата си и й показва какво има в нея. Пълна е с храна, манерки с вода и други неща за из път. Хана постепенно проумява намерението му. Той иска да й помогне да избяга.
	Като Ганбаатар потърква бузата си и усмихнато сочи главата й. Тя също се усмихва и я потрива в знак, че също я боли. Тримата отиват мълчаливо до понитата. Ганбаатар й помага да се качи на бялото с черните крака. Алтан изважда ножа от колана си и й го подава. Казва нещо на Ганбаатар, който кимва и го потупва по рамото, после развързва понитата от пръта. Алтан яхва понито зад Хана, което я изненадва. Поглежда го през рамо, но той просто смушква кончето и двамата потеглят заедно. Резервното пони ги следва послушно, сякаш и то знае пътя.
	Щом отминават маковото поле, Алтан пришпорва понито и то скоро се понася в галоп, движи се уверено в мрака, сякаш е минавало често по този път. Алтан го смушква в хълбоците, когато забавя ход заради промяната в релефа. Безпокойството му е заразно и не след дълго Хана също пришпорва понито. Двамата пътуват по стръмен склон и тя подозира, че изкачват планината зад техния лагер.
	Над тях проблясват звезди. Хана се ослушва за шум от приближаващи копита; представя си как Моримото ги преследва и това изостря тревогата й. На няколко пъти й се счува, че черният му кон препуска след тях, но това е само плод на въображението й.
	Когато слънцето решава да разбуди земята, Хана най-сетне различава пътя, който следва понито. Тясна козя пътека се вие между скалите. Изкачили са само четвърт от пътя до върха, затова тя не може да види много отвъд близките дървета и канарите, които ги заобикалят. При мисълта, че може да ги преследват, стомахът й се свива на топка.
	Ръцете на Алтан, които държат юздите, са я обгърнали и това донякъде я успокоява. Не знае къде възнамерява да я заведе или колко дълго ще остане с нея, но се радва, че са заедно. В съзнанието й от време навреме изниква изразът на отвращение върху лицето му, когато я спря и не й позволи да убие Моримото. Идва й да потъне в земята от срам и вина. Успокоява я единствено мисълта, че Алтан не знае какво е преживяла заради Моримото. А и че не е наясно какво бъдеще я е чакало. Ако можеше да му обясни тези неща, вероятно би я оставил да забие ножа в гърлото на Моримото и сега нямаше защо да бягат. Всички тези мисли минават през главата й отново и отново, докато слънцето изгрява. Понито се уморява и те най-после спират.
	Алтан й помага да слезе от животното, сваля седлото и го премества върху другото пони. Дава на измореното конче шепа вода от единия мях и се качва с Хана на резервното пони. Двамата продължават скоростното си бягство все по-нагоре през скалистия планински проход, без да обръщат внимание на болките от язденето. Хана вече си мисли, че имат известен шанс да се измъкнат, че Моримото е спал цяла нощ и едва сега е открил, че я няма, че с помощта на Алтан тя наистина може да се освободи. Мисълта е твърде хубава, за да й повярва, затова овладява емоциите си, потиска надеждата и се съсредоточава единствено върху изгряващото слънце, уверените стъпки на понито и ръцете на Алтан около кръста й, докато той направлява кончето през мъгливия изгрев.
	Тясната пътека стига най-високата си точка и понито ги повежда надолу от другата страна на планинския проход. Спускането е по-лесно от изкачването и понито почти преминава в галоп. Ловко избягва препятствията по пътеката, но Хана трябва да се държи здраво. Алтан, изглежда, усеща, че й е трудно, и обляга гърди на гърба й. Яздят като един надолу по склона; под тях се ширва необятна степ, прилича на зелен океан. Хана си казва, че би могла да живее в тази красива страна, но в този миг зад тях изтрополяват камъни.
	Отначало решава, че е другото пони, което ги следва, но когато поглежда през рамо, за да се увери, дъхът й спира. Сякаш някой стяга дробовете й в менгеме. Черният жребец на Моримото препуска надолу по пътеката след тях. Размаханият камшик свисти в мъгливия въздух. Алтан също го чува и смушква понито. Якото конче се подчинява и скоро се озовават в степта.
	Яздят твърде бързо и Хана не може да погледне назад, но усеща приближаването на черния кон по звука от камшика, с който го пришпорва Моримото. Понито носи двама души и е претоварено. Колкото и бързо да галопира през равното поле, пак не може да надбяга жребеца на Моримото.
	Алтан хвърля поглед през рамо и изкрещява нещо, което сигурно е проклятие. Не спира да пришпорва понито, но то вече изнемогва. В един момент Алтан неочаквано полита назад. Хана се обръща и го вижда как се стоварва на земята. Моримото го е повалил с ласо, като животно. Конят му спира до падналия Алтан. Понито продължава да галопира с пълна скорост и Хана улавя юздите. Смушква го, прави отчаяни усилия да се измъкне, но не се сдържа и поглежда още веднъж назад. Моримото е на земята, налага Алтан с юмруци. Със сигурност ще го убие.
	Тя не може да го остави. Изкрещява, гласът й е изпълнен с ярост, мъка и разкаяние. Викът отеква в степта и понито се заковава намясто, изправя се на задните си крака. Хана прави обратен завой, връща се по пътя, от който е дошла, язди към Алтан и пленничеството — или може би към смъртта си.
	Моримото е възседнал Алтан и не спира да нанася жестоки удари по лежащото под него тяло. Понито галопира към двамата, но Хана се бои, че няма да успее да прекъсне побоя, преди да е станало твърде късно. Вече чува звука от юмруците на Моримото по лицето на Алтан, сеща се за ножа, пъхнат в шала на кръста й. Проверява дали е още там, спира понито и скача от него с разтреперени крака.
	Щом я вижда, Моримото се отдръпва от Алтан и го заставя да се изправи на колене. Юмруците му са изцапани с кръвта на младежа. Обръща се с лице към Хана, едната му ръка е върху дръжката на сабята, която виси от колана му. Тя попипва ножа, втъкнат в шала й. Гладката кокалена дръжка й дава сили.
	Лицето на Алтан се подува буквално пред очите й, дясното му око се затваря. Той крещи на Моримото, думите му са като изстреляни куршуми, но пропускат целта си. Вниманието на Моримото е заето изцяло от Хана, която ги приближава. Очите му, черни и лъскави, са вперени в нея и блестят, отразявайки обедното слънце. Тя си припомня деня, в който японецът я отвлече от дома й, застанал на черните скали, които бяха скрили сестра й от погледа му. В онзи ден отиде доброволно при него. Явно съдбата е отредила да му се подчинява.
	За миг си представя как се връща при понито, скача на гърба му и се отдалечава сред облак прах. Мисълта за подобна възможност я изкушава. Ала въпреки примамливата картина, знае, че никога няма да го направи. Животът й ще бъде безсмислен, ако остави Алтан да умре. Той продължава все така да крещи, думи, които звучат като ругатни, момчешки заплахи срещу силен, обучен войник. Ръката на Моримото стисва дръжката на сабята. Хана е на няколко крачки от двамата, когато Алтан се изправя на крака, предизвиква Моримото да изтегли острието от канията.
	— Спри! — изрича Хана с тих, но твърд глас.
	Алтан протяга ръка към нея, сякаш я предупреждава да не приближава. Тя бавно поклаща глава.
	— Не го наранявай — казва на Моримото.
	— И защо?
	Лицето на японеца е тъмно като очите му. Тя вижда, че той иска да убие Алтан. Едно бързо движение — и главата на Алтан ще се отдели от врата му и той никога повече няма да види синьото монголско небе, няма да се усмихва по този невинен начин, от който слънцето засиява по-ярко.
	— Защото се върнах. Тук съм.
	— Ами ако искам да убия и двама ви?
	По лицето му плъзва усмивка, която й напомня за маската на злодея във фолклорния танц _талчум_. Зъл бог, който се е върнал да я накаже за греховете й от предишен живот.
	— Щом трябва, убий мен, но той е още момче. Няма никаква вина.
	Моримото сякаш претегля решението си, без да откъсва очи от нея, и Хана вече се бои, че и двамата ще изгубят живота си. Отива при Алтан и докосва пребитото му лице.
	— Толкова съжалявам — прошепва, макар да знае, че той няма да я разбере.
	Алтан я дръпва по-далеч от Моримото, побутва я към понито. Тя не го послушва, краката й са като вкопани в земята. Сълзите му се смесват с кръвта, която капе от устата му. Младежът се опитва с всички сили да я накара да се качи пак на понито, през цялото време й крещи нещо, ала тя не помръдва. Той се свлича обратно на сухата трева. Хваща я за единия крак и я затегля към кончето. Борбата им е като пантомима върху празна сцена, чийто единствен зрител се е ухилил злорадо.
	Това е действие от реално случваща се трагедия и Хана трябва да изтърпи всичко заради Алтан. Сега е коленичил с чело, опряно в бедрото й. Говори й нещо през сълзи, думи, които само Моримото може да разгадае. Хана се взира в своя мъчител, самоуверен и неподвижен, и когато той отмества поглед, тя най-после се осмелява да се погрижи за Алтан.
	Навежда се към него и внимателно повдига лицето му. Погалва го по бузата и се навежда още малко, за да го целуне нежно по челото. Алтан я умолява да избяга, но тя поклаща глава. С мъка събира сили да му се усмихне.
	— Всичко е наред — продумва тихо. — Върви си у дома, Алтан.
	Той й казва нещо и докато стиска ръката й в дланите си, поглежда през рамото й и крещи на Моримото. Тя отново обръща лицето му към себе си и впива очи в неговите.
	— Върви си у дома, Алтан — повтаря, този път по-настойчиво.
	Подканя го да се качи на понито. Той отначало отказва, но Хана настоява, побутва го към животното и накрая не му остава друго, освен да се хване за седлото и да яхне кончето. Поглежда към нея.
	— Сбогом, Алтан — казва тя и се покланя.
	— Хана — произнася той с пресеклив глас.
	Тя поклаща глава. Прави му знак да поеме по пътя, от който са дошли, обратно през планината, където ще е в безопасност при семейството си. Алтан се вторачва в Моримото и Хана за миг изтръпва от страх да не го нападне. Застава бързо пред понито, за да не му го позволи. Алтан очевидно размисля и я поглежда за последен път. После обръща понито и го пришпорва. То побягва в галоп и бързо се отдалечава в степта, оставяйки я сама.
	Хана се взира след Алтан, сякаш животът му зависи от това. Напряга очи да го види, когато изчезва в сянката на планината. Дори след като се е скрил от погледа й, продължава да го търси в далечината. Но него вече го няма и тя стисва по-здраво ножа в шала си.
	Сухата трева хрущи под стъпките на приближаващия се Моримото, но тя не се обръща към него. В съзнанието й е запечатана гледката на отдалечаващия се в галоп Алтан. Раменете й се отпускат, предишната й решителност се стопява. Забила е очи в земята, чака Моримото да я приближи. Той спира зад нея. Стиснала ножа, Хана се обръща с лице към него.
	— Ти ме посрами! Да избягаш с това момче! Съсипа всичко! Вече никога няма да ти вярвам. Разбираш ли какво направи?
	Лицето му е изкривено от гняв. Посяга към китката й, но и Хана е бърза. Вади ножа и го вдига във въздуха, за да прониже Моримото право в сърцето. Той я сграбчва за лакътя. Тя се бори с всички сили, насочва острието към гърдите му. На лицето му се изписва изумление, но той бързо възвръща самообладанието си и извива китката й. Хана пуска ножа на тревата, преди японецът да е счупил ръката й. Той отваря уста да каже нещо, но тя го удря с коляно в слабините.
	Моримото се превива одве и тя се изтръгва от хватката му. Знае, че не може да надбяга коня му, че е безсмислено да опитва, ала краката й сякаш не желаят да го приемат. Хана се обръща и се затичва. По стъпките на Алтан, обратно към планината, макар разумът й да казва, че няма да успее.
	Моримото не я преследва на коня си. Втурва се след нея, скоростта и физическата му сила далеч превъзхождат нейните. Хваща я за косата, дръпва рязко и Хана загубва равновесие и рухва на земята. Зашеметена, се разпищява, когато той пак я хваща за косата и я повлича към коня. Тя впива нокти в китката му, но това не облекчава болката в скалпа й. Краката й се суркат по земята, мъчи се да не изостава. Ненадейно Моримото спира и я пуска. Хана пада на земята, закрива лицето си с ръце. Той я рита в стомаха.
	— Ще те убия!
	Тя се свива на топка и той я рита отново, този път в пищялите. Сграбчва я за ръцете и ги дръпва от лицето й. Хана също го ритва, но той е по-силен. Възсяда я и притиска ръцете й към земята. Хана се мята като побесняло животно, уловено в капан.
	— Престани! — изкрещява Моримото и удря главата й в земята.
	Пред очите й изскачат искри, небето над нея се завърта. От тежестта на тялото му има чувството, че се дави. С мъка си поема дъх.
	— Защо постоянно бягаш от мен? След всичко, което ти казах, след всичко, което правя за нас двамата?
	Главата му клюмва, отпуска се до нейната. Наболата брада по бузата му одрасква слепоочието й. Както са легнали, приличат на любовници, излезли на пикник в парка. Конят и резервното пони пасат кротко наблизо, все едно са у дома си. Хана си помисля за уюта в _гера_. Вятърът разпилява косата й. Въздухът мирише на топла земя. Това място излъчва доброта, която й напомня за дома. Тя затваря очи и извиква в съзнанието си усмихнатото лице на сестра си.
	— Имах спокоен живот. Ти ми го отне. Никога няма да ти простя — казва Хана.
	Тялото му върху нейното настръхва. Тя усеща как целият се напряга. Поглежда го, очаквайки нова атака. Не може да прочете нищо по лицето му. Очите му са празни.
	— Вече ми е все едно — промърморва Моримото.
	Надига се от земята и коленичи до нея. Хана също се надига, бои се от онова, което може да последва. Той зарейва поглед в степта, заслонява очи, като че ли се фокусира върху нещо в далечината, и изведнъж скача на крака. Когато пак се обръща към нея, на лицето му е изписана паника. Мести поглед от нея към хоризонта и обратно, сякаш се опитва да реши нещо, и в един момент изсвирва на коня си, който се приближава в тръс. Моримото го яхва, а Хана се запитва дали не е решил да я стъпче.
	Това ще е подходящ край, смърт на това място след кратката среща с добротата. Хана не помръдва; вятърът задухва по-силно, косата й пада в очите. Конят над нея изцвилва и се понася в галоп, а тя гледа невярващо как Моримото се отдалечава към планината. Звукът от конските копита отслабва и сега Хана чува само вятъра.
	Моримото я е оставил да си тръгне. Когато осъзнава, че е свободна, земята под нея сякаш се разлюлява. Ударите на сърцето отекват в тила й, там, където я е блъскал в земята. Хана вдишва въздух дълбоко и коленичи върху меката трева. Той си е отишъл. Не може да повярва, че е истина. Че се е отказал от илюзията си и най-сетне я е пуснал. Тя е свободна. Мисълта я кара да се усмихне въпреки всичко, преживяно току-що, и усещането е приятно.
	Второто пони още е наблизо, пасе спокойно. Те знаят пътя към дома, тези монголски понита. Това тук ще я отведе обратно в лагера, обратно при семейството и Алтан. Лицето му изниква в главата й. Тя не чува ръмжащите мотори на камиони, които все повече приближават по посока към нея.
	Изправя се и бързо възсяда понито, смушква го леко с пети, но то не помръдва. Вместо това обръща глава назад и тя проследява погледа му. Към тях се движи военен конвой. И внезапно всичко й става ясно. Моримото не я е оставил да си иде. Не е решил да я освободи. На няма и километър от нея се виждат три големи камиона, танк и конен ескадрон. Отзад на танка се развява знаме, кървавочервено, с жълта звезда и сърп и чук в единия ъгъл. Съветски патрулиращ конвой. Моримото е избягал като страхливец, оставил я е в ръцете на неизвестната съдба.
	Хана крещи в ухото на понито, неистово го рита в хълбоците и то най-сетне тръгва, отначало бавно, но после се понася в галоп. Тя поглежда през рамо. Четирима конници се откъсват от подредения конвой и тръгват след нея. Конете им са едри и бързи. Ще я настигнат. Далеч пред себе си, на хоризонта, тя вижда миниатюрна тъмна точка на фона на светлото небе. Моримото е пришпорил жребеца си да препуска колкото сили има.
	Нейното пони забавя ход, но Хана не му позволява да спре. Рита го в хълбоците, крещи в ухото му, във врата му, моли го да продължи да тича, да не се предава. Конските копита, отекващи по земята като гръм, приближават все повече и настигат малкото й пони. Но я отминават, без да забавят ход. Продължават с пълна скорост, носят се в степта, сякаш Хана е невидима. Но войниците, които профучават край нея, са само трима.
	До нея изниква четвъртият кавалерист, кафявият му кон е покрит с тънък слой пот. Около бърните му е избила бяла пяна. Съветският войник взема поводите от ръцете й и сега понито забавя ход. Докато двете животни, дишайки тежко, се движат в тръс, Хана поглежда войника в лицето. Има големи кафяви очи, руса коса и извит нос. Не й говори. Посочва пистолета си, който все още е в кобура на колана му. Размахва пръст пред лицето й и се усмихва. После насочва понито да направи обратен завой към конвоя.
	Хана поглежда през рамо към хоризонта. Трите черни точки обграждат четвъртата. Моримото няма да се измъкне. Конете им са много бързи. И той ще бъде пленен. Няма нищо ново, което могат да й причинят, освен да я убият, но тази мисъл изобщо не я плаши. Вместо това се замисля за Моримото. Всичко, което ще му сторят, ще бъде ново за него. Болката, мъченията, унижението — ще ги понесе за пръв път. При тази мисъл Хана усеща в устата си сладък вкус като от току-що откъсната узряла кайсия, още топла от слънцето.

	* * *

	Съветският войник повежда Хана към последния камион от конвоя. Вътре буквално един върху друг са наблъскани пленници. Повечето са китайци, с техните подплатени жакети и яки столче, но Хана забелязва и двойка корейски момичета, седнали една до друга със сключени ръце. Не я поглеждат, когато приближава камиона, но тя знае, че са я видели. Отзад при пленниците има и двама въоръжени войници. Като се старае да не настъпи някого, Хана си пробива път в каросерията и сяда колкото може по-далеч от двамата войници.
	Едното момиче й прави място да седне до него и тя се пъхва между двете. Никое от тях не говори. Навели са глави и не вдигат очи от коленете си. Хана поглежда в далечината. Тримата конници се връщат. Когато приближават, потърсва лицето на Моримото и накрая го вижда зад единия войник. Не е успял да избяга.
	Сърцето й забива по-силно. Ръцете му са завързани на гърба. Устната му е подута. От левия му крачол капе кръв. Не я поглежда, когато минават покрай камиона. Седи изправен, взира се в рамото на едрия войник, все едно нищо не се е случило, все едно не е в опасност и не се бои. Вдървената стойка и кървящият крак го издават. Хана знае, че е ужасен от онова, което го очаква. Ще го разпитват, ще го измъчват, а след като им каже всичко, което знае или успее да измисли, вероятно ще го убият. Това я изпълва със задоволство.
	Конниците продължават напред в конвоя и тя изгубва от очи Моримото. Поглеждайки назад към хоризонта, внезапно се запитва къде ли е великолепният му жребец. Едва ли са изоставили такова силно, красиво животно. Представя си как играят мускулите му, докато галопира свободно през степта обратно към Алтан и един спокоен живот, далеч от тези мъже. Вкопчва се в този образ, но задоволството от пленяването на Моримото бавно се стопява и Хана започва да трепери в камиона, пълен с мълчаливи пленници.

	* * *

	В далечината вие вълк. Самотният му вой отеква в отсрещните хълмове. Конвоят цял ден се движи към тези хълмове. Зад тях се издигат сини планини, които напомнят на Хана за нейния дом и вулкана Хала. Оранжеви облаци отразяват залязващото слънце, небето вече потъмнява. Тя съзерцава последните лъчи, сякаш иска да запечата в паметта си ярката им красота. В мрака дебнат ужасни неща. Майка й я беше предупредила никога да не се гмурка след залез-слънце. Тогава тварите от черните дълбини се събуждали за лов.
	— Нощем излизат на повърхността да търсят светлината — обясни една вечер на Хана, докато плуваха към брега.
	Беше най-дългият ден, който бе прекарала във водата, слънцето вече залязваше. Но Хана не искаше да спре да се гмурка. Беше намерила само две раковини.
	— Вчера Джин-Сук намери четири. Не мога да се върна само с две в мрежата си. Тя е с година по-малка от мен.
	— Глупости, трябва да се гордееш, че намери две. Слънцето вече залязва. Денят приключи.
	Майка й продължи да плува към брега. Хана послушно я последва, но не я остави на мира през цялото време.
	— Само още малко, моля те! Сигурна съм, че бързо ще намеря още две. Ще проверя край котвата на стария кораб, там се събират водорасли.
	Майка й излезе на брега, свали маската си, леко се наведе към нея и я погледна в очите. Хана моментално спря да се моли.
	— Нали не искаш да те хванат тварите от дълбините?
	Хана беше сигурна, че майка й се шегува само за да я извади от водата.
	— Не се безпокой за мен. Те изобщо няма да ме забележат, понеже не нося нищо светло, което да ги привлече — отвърна тя.
	— Носиш — каза майка й и повдигна вежди.
	— Така ли? Кое?
	— Кожата ти.
	Хана я изгледа скептично, но майка й продължи:
	— Бяла като мляко, светла като най-чистата перушина по гъшите гърди. Най-яркият фар в тъмнината на морето — каза и докосна бузата на Хана.
	Хана погледна към ръцете и краката си. Не й се видяха кой знае колко бели. Всъщност бяха загорели от дългите часове плуване.
	— Аз имам тен, вече не съм бяла като Емико.
	Хана посочи към сестра си, която ги чакаше и пазеше кофите им. Порозовелите й страни издаваха умора. По челото й бяха залепнали потни кичури коса.
	— Досега съм пъдила морските птици. Днес са много гладни. Виж, една ме клъвна по ръката.
	Емико показа на Хана малка драскотина върху опакото на ръката си.
	— Коя беше? — попита Хана, забравяйки, че иска да събере още раковини.
	Нагла чайка бе нападнала сестра й и трябваше да получи урок, иначе и другите щяха да я последват.
	— Онази там, със сивите кръгове около очите.
	Птицата се заклати към нещо, заровено в пясъка, без да знае, че всеки неин ход се следи. Хана се наведе и взе едно камъче. Затвори едното си око и се прицели. Камъкът бръсна гърба на чайката. Тя изграчи и тутакси отлетя.
	— Хайде да я хванем! — извика Хана и се втурна подире й по широкия плаж отвъд тяхното заливче. — Идвай, сестричке!
	— Чакай ме! — провикна се Емико и затича с всички сили след нея с по-късите си крака. — Ще те хвана, птицо! — изкрещя към небето и двете продължиха да тичат, докато накрая останаха без сили.
	Строполиха се върху пясъка, вдишвайки дълбоко соления морски въздух. Хана се загледа в небето и чайките, които описваха невидими кръгове под облаците. Ръчичката на сестра й се пъхна в нейната, двете лежаха една до друга и гледаха как облаците се носят над главите им. Когато дишането им се успокои, Емико скочи на крака.
	— Хайде да се надбягваме до вкъщи — каза и хукна обратно към заливчето.
	— Хей, не е честно, ти имаш преднина! — провикна се Хана след нея, но сестра й само се засмя и затича още по-бързо. Смееше се по целия път до вкъщи и дори още по-силно, когато Хана я изпревари.
	Изпълненият с безгрижна радост смях на Емико ехти в главата на Хана. Една ръка я докосва по лакътя и тя се стряска.
	— За какво мислиш? — прошепва момичето, което седи до нея.
	— Какво? — възкликва Хана, очите й се стрелкат неспокойно. Единият от войниците е заспал, но другият бърше оръжието си с намаслен парцал.
	Момичето докосва за миг устата на Хана, пръстите й едва допират устните й.
	— Усмихваше се — прошепва и поглежда към ръцете си; пъха ги между коленете си, за да спрат да треперят.
	— Така ли? — промърморва Хана.
	— Да. Сигурно си си спомнила нещо хубаво — казва момичето.
	Хана се взира в краката си. Смехът на Емико е изчезнал. Колкото и да се опитва да го извика отново, не успява.
	— Беше прекрасно — признава.
	Усеща очите на момичето върху себе си. В тях се чете копнеж. Колко ли време е пътувала с тези съветски войници, без да й се случи нещо хубаво. Хана среща изпитателния й поглед. Има кръвоизливи в очите. Ръцете й са целите във вече пожълтяващи синини. На бузата й има мораво петно.
	— Спомних си смеха на сестра ми. Тя е само на девет.
	— Аз пък имам братче — на пет. Липсва ми.
	— И на мен ми липсва сестра ми.
	— Как звучи смехът й?
	Хана замълчава, замисля се за звука, който няма да чуе повече. Ръмженето на двигателя не й позволява да го извика отново в съзнанието си. Хана поглежда в пустите очи на момичето. То заслужава да получи поне мъничко щастие — стига тя да успее да му го даде. Хана поглежда нагоре и се съсредоточава върху първата звезда, която изгрява в тъмносиньото небе.
	— Беше като птица, която се носи грациозно в летния бриз, издига се и се спуска като вълните, докосва върховете на дърветата, прелитайки над тях. Звучеше… свободно.
	Момичето се умълчава. Не поглежда към Хана. Камионът изпъшква уморено и спира, а момичето припряно избърсва бузите си, когато войникът нарежда на всички да станат. Дръпва няколко души да се изправят още преди капакът на каросерията да се е отворил. Двама войници заповядват на пленниците да слязат от камиона. Хана става заедно с момичето и се взира в лицето му.
	— Съжалявам, ако съм те натъжила — прошепва й извинително.
	Момичето я поглежда през рамо, докато върви към сваления капак.
	— Все едно и аз я чух — казва и се усмихва.
	Мимолетният израз на щастие стопля сърцето на Хана, преди да скочи от камиона и да последва другите. Ала приятното чувство бързо преминава в страх, докато оглежда двамата войници, които ги водят в мрака. Те са варвари, едри и мускулести. Ако я хванат за краката, могат да я разкъсат на две. Представя си как я разчекват; главата й обаче не може да се раздели, остава при лявата половина от тялото й, и войникът от тази страна надава победоносен вик. Е, поне ще е мъртва. Така ще е по-лесно.
	Хоризонтът е осеян с огньове. В тъмнината си припомня майчините думи: _В мрака дебнат ужасни неща_. Смехът на сестра й не може да прозвучи на подобно място, но тя копнее да го чуе за последен път. Едно момиче зад нея изплаква, никой обаче не го успокоява. Хана също върви мълчаливо. Приличат на призраци, които се местят в друг свят.
	Руснаците спират пред голяма бежова палатка и правят знак на пленниците да влязат вътре. Те се подчиняват, навеждат послушно глави заради ниския вход. Когато Хана стига до него, един от войниците поставя ръка на рамото й. Твърде изплашена, за да го погледне в лицето, тя вперва очи в хората в палатката. Войникът й казва нещо, но тя не го разбира. Той го повтаря, този път по-високо. Налага се да откъсне очи от групата.
	Руснакът изучава лицето й, преди да я издърпа от опашката. Прави знак на останалите да продължат напред, без да пуска ръката й.
	Излайва нещо на другия пазач, който застава на пост пред входа с пушка в ръка. Връщат Хана по пътя, от който са дошли. Сигурно ще се случи сега, казва си тя. Ще я насилят, както бе направил Моримото на ферибота. Тя се препъва в тъмното, удря пръста на крака си в един от камъните, пръснати из смачканата трева. Ръката, която я стиска за лакътя, е като менгеме, не й позволява да падне или да се измъкне. Отново е отвлечена, само че този път от мъж, който е два пъти по-висок от нея и десет пъти по-силен.
	По пътя към камионите минават покрай други войници. Мъжете разговарят в групички от двама-трима. Някои от тях я забелязват на минаване, други са твърде заети и не я поглеждат. Мъжете сякаш са наелектризирани, дори когато Хана се отдалечава от лагера. Във въздуха има някакъв заряд, който не е усетила по-рано, докато е била с групата. Сега, когато е сама, чувства напрежението, излъчвано от всеки войник.
	Руснакът я спира пред танк от конвоя. Червеното му знаме виси в неподвижния нощен въздух. Върху металния звяр са застанали двама руснаци, насочили оръжията си срещу коленичил на земята мъж. На няколко метра от тях гори лагерен огън, който осветява съветски войници, обградили в полукръг коленичилия. Лицето на мъжа е подуто до неузнаваемост. От сцепената му вежда тече кръв, стича се по бузата и скрива половината му черти подобно на бойна украса. Той гледа в земята и Хана се чуди дали изобщо вижда нещо през подутите си, кървясали очи.
	Двама войници от групичката пристъпват към пребития мъж. Единият от тях му казва нещо. Другият, едър руснак, превежда на японски.
	— Спести си мъките и ни кажи каквото искаме да знаем.
	Преводачът говори с тежък акцент и японският му не е много добър. Другият мъж, който води разпита, я поглежда и тя се разтреперва. Обленият в кръв мъж е Моримото. Хана се взира в обезобразеното му лице и цялата започва да се тресе неконтролируемо. Не изпитва удовлетворение от състоянието му. Вместо това я обзема ужас. Защо са я довели тук? И нея ли ще пребият?
	— Щом не искаш, тя ще ни каже.
	Съветският офицер кимва към нея. Войникът, който я пази, извива ръката й зад гърба, принуждава я да коленичи на земята. Тя е на десет метра от Моримото. Той не вдига глава, не проговаря. Диша хрипливо през счупения си нос.
	Офицерът го удря, поваля го на земята. Двама войници веднага го изправят на колене. По кървящото му лице са полепнали пръст и трева. Повече прилича на животно, в смазаната му плът няма нищо човешко. Това си причиняват едни на други мъжете по време на война. Хана не знае дали е по-лошо от онова, което причиняват на жените. Не може да откъсне очи от обезобразеното му лице.
	— Къде са съучастниците ти? — крясва преводачът. — Знаем, че си шпионин, пресякъл си границата да събираш информация за твоя император. Знаем, че монголските предатели ти помагат. Къде са? Как се казват?
	Алтан! Той е в опасност! Ако Моримото признае, ще ги избият. Алтан, майка му и баща му, и Ганбаатар, които не подозират, че съветските войски са само на няколко дни разстояние. Дали у Моримото е останала някаква лоялност към монголските му приятели, след като Алтан й помогна да избяга? Ще предаде ли местонахождението им, за да си отмъсти? Той я поглежда и внезапно като че ли фокусира очите си. Лицето му е толкова обезобразено, че тя не може да каже какво изразява.
	Боейки се, че всяко движение от нейна страна може да го предизвика да говори, Хана не смее да мръдне. Сигурно ще проследят монголците като торпедо в черна вода, ще ги изненадат през нощта и ще ги избият, без да им мигне окото — и за това ще е виновна тя. Офицерът отново крясва на Моримото, преводачът превежда и Моримото изведнъж вдига глава. Сърцето на Хана се качва в гърлото, бие като тъпан в ушите й.
	— Казах ви — произнася японецът с дрезгав глас. Сякаш думите залепват за гърлото му, нужно им е време, за да излязат навън. — Транспортирам…
	— Да, знаем, транспортираш жени — реагира раздразнено преводачът.
	Въздъхва и се обръща към Хана.
	— Истината ли казва? Проститутка ли си? За японските войници ли работиш?
	Въпросът е като нож в стомаха й. Моримото им е казал, че е курва и обслужва войниците на императора. В главата й изплуват спомени от пленничеството: моментът, в който Моримото я отвлече от брега, първият път, когато я изнасили, дългата опашка от мъже, която последва, побоите, принудителните медицински прегледи, гладът, бягството — всичко се размива в златиста светлина, обградила като ореол майката на Алтан и меките й ръце, и тази първа проява на доброта е като мехлем за душата на Хана. Времето забавя ход и тя отново преживява хубавите моменти. После отговаря:
	— Такава съм, каквато казва той.
	Думите в устата й са с вкус на пепел, но тя извиква в съзнанието си лицето на Алтан. Моримото плюе кръв на земята. Само ако можеше да извърне глава от пълната му с изпотрошени зъби уста!
	— И къде те е водел?
	Тя се взира право напред, неспособна да отмести поглед от него. В паметта й изплува историята на едно от момичетата в бордея.
	— Каза ми, че като работя в Манджурия, ще изплатя дълговете на баща си.
	Преводачът предава информацията на офицера и двамата разговарят минута-две, преди отново да насочат вниманието си към Моримото.
	— А как се озовахте в Монголия?
	Моримото не сваля очи от Хана. Не помръдва, докато отговаря. Думите му звучат равно.
	— Тя избяга… Проследих я дотук. Канех се да я върна в Манджурия, но дойдохте вие.
	— Очакваш да ти повярваме, че това дрипаво, измършавяло момиче е изминало само целия път от Манджурия дотук?
	— Тя е като шило в торба. — Моримото прави опит да се засмее и се закашля. Превива се одве и повръща кръв. Когато отново изправя гръб, казва на преводача: — На ваше място не бих я изпускал от поглед.
	Преводачът предава думите му на руски. Хана усеща, че всички очи се обръщат към нея, преценяват я след казаното от него. Любопитни са, но любопитството им не е толкова силно, колкото омразата към нея, излъчвана от Моримото. Дори да е имала някакъв шанс, той го е унищожил, разкривайки какво е вършела за японската армия. Погрижил се е да продължи да страда и с тези мъже.
	Офицерът казва нещо на преводача и поема обратно към лагера. Преводачът и другите войници остават. Повеждат разпален разговор. Преводачът вади бавно сабята на Моримото от ножницата, която сега виси на неговия колан. Хана се изненадва, че не я е забелязала досега. Металното острие проблясва на светлината от огъня. Моримото беше заплашил да отреже главата на Алтан с тази сабя. Руснакът я хвърля на земята пред Моримото и отстъпва крачка назад.
	— Вдигни я.
	Моримото не помръдва. Хана се чуди дали има сили да се движи.
	— Чували сме за прословутите ви самурайски обичаи — казва преводачът, сякаш не забелязва, че Моримото не вдига сабята от земята. — Но никой от нас не е бил свидетел на изпълнението им.
	Той поглежда към групичката, която го насърчава да продължи.
	— Имаш избор. Можеш да изпълниш древния ритуал и да умреш с достойнство от собствената си ръка, или да те убият те. — И посочва към събраните около него мъже.
	— Гарантирам ти, че смъртта ти изобщо няма да е достойна.
	Хана остава на колене, наблюдава Моримото. Той посяга бавно към сабята си и едва не рухва на земята от усилието. Тя затаява дъх. Той възвръща равновесието си и слага сабята на коленете си. Опитва се да се овладее, задържа дъха си. Звукът е пропит от болка, въздухът гъргори в смазаното му гърло.
	Моримото изправя рамене и вдига сабята, за да провери острието. Плъзга пръст по острия като бръснач ръб и от него бликва кръв. Хана се свива, не иска да гледа повече, ала не може да откъсне очи.
	Той поглежда в нейната посока, подутите очи скриват мислите му. Тя си представя как се усмихва зад тези подпухнали клепачи, наслаждава се на последните си мигове и на мисълта, че я оставя в ръцете на още по-опасен враг.
	— Е, какво реши? — пита рязко офицерът, но в същия момент Моримото се пронизва в корема и всички замръзват.
	Сабята е забита дълбоко в корема му. Без да издаде звук, той прерязва червата си отляво надясно. Лицето му е изкривено от болка. Белите зъби изглеждат нащърбени на светлината от огъня. Окървавеното му отекло лице представлява гротескна гледка. Хана иска да избяга, но руснакът я е стиснал толкова здраво за лакътя, че може само да гледа ужасено как Моримото изпълнява сепукуто.
	Един от войниците рязко се извърта гърбом към тях и повръща, обаче Моримото още не е мъртъв. С треперещи ръце повдига бавно сабята и с бързо движение си прерязва гърлото. Лишено от живот, тялото му се свлича на земята и я оцветява в черно. Моримото вече не е богът на смъртта. Друг бог, Гангним, е дошъл да прибере душата му.
	Докато кръвта му изтича, наоколо се настанява тишина, неловка и осезаема. Облекчението, което Хана си е мислела, че ще изпита при смъртта му, не идва. Усеща единствено празнота. Чувството е толкова силно, че не го измества дори страхът от онова, което ще й се случи тепърва. Сякаш насилието, което той е упражнил върху собствената си плът, я е заразило с чувство на безнадеждна загуба.
	Колкото войници са останали, си тръгват един по един. Дори оня, който я държеше на колене, изглежда, е изчезнал. Все едно всички искат да видят какво ще направи тя, щом остане насаме с мъртвеца. Хана се изправя на крака и отива при него. Коленичи пред безжизненото тяло на Моримото и се заглежда в гротескния труп, който допреди малко е бил мъжът, измъчвал я дори само с присъствието си. Спретнатата униформа е пропита с кръвта му. В смъртта пребитото му лице изглежда по-скоро животинско. Очите му помътняват като очите на разлагаща се риба. Сега той е само купчина окървавена плът върху монголската земя.
	Без да провери дали я наблюдават, Хана бръква в джоба му. Изважда черно-бялата фотография на момичето, което е била преди. Снимката е изцапана с кръвта на Моримото. Хана я избърсва бързо в _дела_ и я пъхва в джоба си. Залива я вълна на облекчение. Той вече не притежава нищо от нея.
	Най-после Хана отмества поглед от останките на Моримото. В този миг до нея се появява преводачът. Взира се в лицето й, сякаш иска да проникне в мислите й. Тя му спестява усилието.
	— Мразех го — изрича равно, чуди се дали е видял как взема фотографията.
	Думите й прозвучават кухо, както се и чувства. Преводачът не отговаря. Вместо това я повежда обратно към лагера. Стигат до палатката, в която са вкарани останалите пленници. Пазачът се отмества, за да я пусне да влезе. Преди да се пъхне вътре, Хана хвърля последен поглед към преводача. И да я е видял да взема снимката, явно не го интересува.
	В палатката я посрещат десетки лица. Някои плачат безгласно, твърде уплашени, за да издадат и звук, други, явно примирени с онова, което ги очаква, я гледат разсеяно с празни очи. Тя потърсва в осветеното от газена лампа пространство корейските момичета от камиона. Те са се сгушили в най-далечния ъгъл, зад двама китайци, с ръце, вързани на гърба. Хана се провира между мъжете и сяда до момичетата.
	— Имаш кръв по дрехата — казва по-голямото момиче.
	Хана плъзва поглед по _дела_ си и вижда миниатюрните черни капчици, които са опръскали гърдите й. Избърсва ги с ръкава си.
	— Какво направиха? — Очите на момичето гледат невинно.
	— Убиха мъжа, който ме отвлече. Японски войник.
	Хана много пъти си беше представяла смъртта на Моримото и едва не го уби в _гера_. Алтан бе този, който съхрани човечността й или поне й напомни за нейното съществуване. Отвращението му от действията й я спаси от греха, което бе напът да извърши. След като видя как Моримото преби Алтан, тя за втори път се опита да го убие, но се провали.
	— Никой човек не бива да умира така — казва накрая.
	Момичето кимва. Докосва шала около кръста на Хана.
	— Много е красив.
	Хана попипва коприната. Червените и жълти цветя на тъмносин фон, накацали върху черни стебла със зелени листа, сякаш оживяват, внасяйки красота в това страшно място.
	Моримото каза на преводача, че е проститутка. Тя знае, че той рано или късно ще я повика. Съдбата й е предопределена. Решава този път да се бори, макар да знае, че това вероятно ще означава смърт.
	— Трябва да ви кажа нещо — прошепва бързо на двете момичета. — В случай че дойдат да ме отведат и не се върна, искам някой да знае историята ми.
	И двете кимват, подканят я да продължи.
	— Казвам се Хана.
	Започва от началото. Животът й като _хеньо_, плуването във водите на родния остров, японският войник, който се насочва към сестра й на брега — думите се леят от устата й като водопад. Мисълта, че може да загине, я кара да разкаже всичко на тези момичета. Разправя им за бордея, за другите момичета, за Кейко. За монголското семейство и животните им, за приятеля си Алтан. Но за да ги предпази, излъгва, че не ги е виждала от месец. Когато свършва, се чувства изпразнена, сякаш се е разделила с най-доброто от себе си и е останала само черупката.
	Двете корейски момичета също споделят историите си с Хана. Казват й, че са сестри от село в Северна Корея, близо до границата с Манджурия. Една вечер местните полицаи ги подмамили да се качат в камиона им, уж да ги откарат у дома след работата в ябълковата градина. Отвели ги право на границата и ги предали на японски трафикант. Той ги качил на влак заедно с още пет момичета и ги изпратил далеч на север. Преди да стигнат до местонахождението си, сестрите успели да скочат от влака през нощта. Прекосили един планински хребет и не разбрали, че са пресекли границата с Монголия. Заловили ги на разсъмване, няколко дни преди Хана.
	Трите момичета се улавят за ръце и образуват малък кръг в претъпканото пространство. Сълзите им потичат свободно, докато се гледат една друга, за да запаметят всеки детайл от лицата си. Покривалото на палатката се повдига и влиза преводачът. Пленниците най-близо до вратата се отдръпват стреснато и едва не падат върху скутовете на тия зад тях. Мъжът не обръща внимание на уплахата им, оглежда стаята и спира очи на Хана.
	— Ей ти, ела с мен! — нарежда й.
	Всички в палатката проследяват погледа му. Двамата китайци пред нея се обръщат да я видят. Лицата им изразяват съчувствие. Мъжете знаят, че е дошъл редът й да бъде измъчвана. Хана се изправя. Поглежда към сестрите и им прошепва настойчиво:
	— Не ме забравяйте!
	Бръква в джоба на дрехата си и изважда снимката на момичето, което е била и копнее да бъде отново.
	— Побързай! — крясва войникът.
	С трепереща ръка Хана подава снимката на по-голямата сестра и бързо се обръща.
	— Никога няма да те забравим! — долита отговорът на момичетата, докато тя излиза зад мъжа в нощта.
	Препъва се след преводача, който я отвежда навътре в лагера. Вкарва я в малка палатка, вероятно личната му квартира, и й прави знак да седне на походното легло. Приглушеният шум отвън изпълва въздуха помежду им. Войниците си приказват, докато минават край палатката, моторите на потеглящите камиони реват, но все пак Хана различава тихото припукване на газената лампа в палатката.
	Преводачът застава близо до вратата, рови за нещо в джоба си. Висок е и трябва да навежда глава в малката палатка. Хана не е виждала толкова едри мъже досега. Има чувството, че я дебне гладна мечка. Той се обляга на един от металните пръти, изважда кутийка и изтръсква малко тютюн от нея върху тънка квадратна хартийка. С ловки пръсти увива хартийката и бавно облизва крайчето, за да го залепи.
	Пали цигарата и вдишва. Пуши я, сякаш никой не го чака и разполага с цялото време на света. Когато между двата му пръста остава само фасът, руснакът го пуска на земята и прави две крачки към нея. Още две и ще й се нахвърли. Изражението му е сериозно.
	— Защо си облечена като монголка? — пита я.
	Тя поглежда към окървавения и изцапан _дел_, после вдига очи към него, мисли как да отговори, за да не изложи на опасност семейството на Алтан.
	— Ти си японка, нали? Защо си облякла тази смешна дреха? — пита я руснакът и посочва _дела_.
	Разкопчава първите две копчета на униформата си. Тя не отговаря на въпроса му, нито му казва, че е корейка. Гледа как ръката му изчезва в джоба на куртката и пак се появява с кафява метална манерка.
	— Водка. Гледам да я пестя, но вече е на свършване. — Той отпива, изплаква устата си, преди да глътне течността, и въздъхва доволно. — Кажи ми истината. Ще разбера, ако ме лъжеш.
	Тя си поема въздух, преди да отговори, и думите й избликват в дълго изречение.
	— Монголците ме намериха, когато прекосявах планината, бях почти гола, защото в бордея не ни даваха дрехи, и те ми дадоха да облека това.
	— Колко време беше с тях?
	— Няколко дни.
	— Къде е лагерът им?
	Хана се колебае.
	— Хайде, отговори на въпроса.
	— Не знам.
	— Лъжеш.
	— Не лъжа. Наистина не знам къде е.
	— Казах ти да не ме лъжеш!
	Той пъха манерката обратно в джоба си и пристъпва към нея, вдигнал е ръка пред гърдите, сякаш се кани да я удари с опакото на дланта.
	— Казвам ви истината. Когато… когато научих, че войникът… — Хана се запъва, спомняйки си смъртта на Моримото преди малко. Окървавеното му тяло се появява пред очите й и тя неволно тръсва глава, за да заличи образа. — Когато научих, че той е в лагера на монголците, избягах с понито. Пришпорвах го с всички сили, за да се измъкна. Беше тъмно. Не можех да видя накъде отивам. Знаех само, че трябва да избягам, иначе той щеше да ме върне в бордея. Просто бягах…
	Очаква мъжът да я удари, представя си ръката му върху лицето си. Вместо това той се изправя и кръстосва ръце зад гърба.
	— Сигурен съм, че е бил шпионин — казва и я поглежда така, сякаш очаква отговор.
	После изражението му се променя; едната му вежда се извива.
	— Или пък търгува с опиум. За да може вашият император да продължи войната. Ти знаеше ли го? Че великият Хирохито търгува с опиум като най-обикновен трафикант? Западът го изкупува, превръща го в разни неща, хероин, специален чай… Този японец имаше опиум в багажа си. — Преводачът посяга зад малка маса и вдига мешката на Моримото. Опръскана е с кръв. — Не стига за поддръжката на армия, но от него се изкарват добри пари. Ти знаеше ли за това?
	Обзета от внезапна умора, Хана ляга и допира чело в леглото. От колко време е в този кошмар? Сякаш са изминали хиляди години, а тя още не съумява да се измъкне от него. Може би Моримото е щял да продаде опиума и да използва спечеленото за новия им живот. А може наистина да е бил трафикант. Така и няма да разбере.
	— Нищо не знам за опиума. Знам само, че ме отвлече от дома ми и ме продаде на един бордей. Друго не мога да ви кажа.
	Усеща как очите й се затварят, но изведнъж осъзнава, че ръцете му развързват шала й. _Простете ми_, прошепва Хана на семейството си на хиляди километри разстояние. Вижда как Емико участва в церемонията за _хеньо_ без нея и сърцето й се къса, ала пропъжда този образ от ума си. С всички сили блъсва руснака в гърдите. Изненадан от внезапната й атака, той пада от леглото. Хана го прескача и измъква пистолета от кобура на колана му. Надвесва се над него и насочва оръжието към сърцето му.
	— Застреляш ли ме, ще умреш! А другите войници няма да са толкова любезни като мен.
	Тя се изсмива. Смехът й е горчив, като смях на старица.
	— Любезни като теб? Ти не знаеш какво означава тази дума! Наричате ни кучета. Но вие сте чумата на тази земя, вие, войниците, мъжете! Влачите болката и омразата, страданията си навсякъде със себе си! Ненавиждам ви!
	Преди руснакът да е отговорил, натиска спусъка. Пистолетът не стреля. От порите й се лее пот. Отново натиска спусъка, по-силно, но пак не последва нищо. Той посяга към нея. Тя се отдръпва, отчаяно търси предпазителя на оръжието. Мъжът вече е скочил на крака и се нахвърля отгоре й. Хана пада, бори се с него, но не може да го надвие. Той извива китката й, изтръгва пистолета от ръката й. Удря я с дулото по главата. Устата й се напълва с кръв.
	— Ставай! На колене! — изръмжава руснакът.
	Замаяна, тя се подчинява. Той сваля предпазителя. Хана вперва очи в ботушите му, по брадичката й се стича кръв. Представя си, че е на хиляди километри оттук, застанала на черен чакълест бряг. Слънцето блести над главата й, топли дългата й коса. Смехът на сестра й се дипли като вълните в морето.
	— Имаш ли да кажеш нещо, преди да умреш?
	Мъжът е задъхан, гърдите му се повдигат.
	— Никога не съм била проститутка.
	Той се изсмива.
	— Само това ли имаш да кажеш? На кого му пука каква си била? Ти си едно нищо.
	После се прицелва, държи пръста си на спусъка.
	— Аз съм _хеньо_! — изрича гордо тя и му отправя пламнал поглед. Думите излизат от устните й като изповед. — Като майка ми и нейната майка — никога не съм била друго, освен морска жена! Такава ще бъде един ден и сестра ми, както и нейните дъщери! Никой мъж не може да ми отнеме това!
	Той изсумтява, но тя не го чува. Вече е другаде, в друго време. Затваря очи. Слънчевите лъчи затоплят кръвта й тя ги вкусва с езика си. Вятърът роши косата й. Океанът под нея се надига, произнася името й: _Хана_!
	Усеща болката, преди да осъзнае какво се случва. Очите й се отварят, но погледът е замъглен от кръвта. Все пак успява да се фокусира, за да зърне как в същия миг преводачът вдига ръка и отново я удря с пистолета в слепоочието. Тя се свлича на земята. Последното, което вижда, е върхът на ботуша му, когато пристъпва към нея.


>	Еми

	_Сеул, декември 2011 година_
	Когато пристигат пред японското посолство, Еми пожелава да стане от количката, но синът й не иска и да чуе, не й позволява да върви до статуята. Сърцето и болният й крак няма да издържат на усилието.
	— Или те бутам с количката, или те откарвам обратно в болницата. Ти избираш.
	Еми не помни да е говорила със сина си по същия начин, когато е бил малък, но сега си казва, че е трябвало. Обичаше много децата си, но се въздържаше да показва обичта си към тях пред баща им. Той щеше да поиска същото и за себе си, ако знаеше, че е способна на такива чувства. Затова й беше по-лесно да ги обича скришом, иначе нямаше да оцелее.
	Баща им нито веднъж не прояви грубост към нея след раждането на сина им. Навярно защото рядко си говореха. Безполезен като рибар, той предпочиташе да се грижи за децата. Водеше ги на пазара, където тя продаваше дневния си улов. Дъщеря й седеше на раменете му, пляскаше с ръчички на хората наоколо, очарована, че е толкова нависоко. Синът й вървеше подир баща си, следваше го по петите като сянка; двамата бяха неразделни. Сигурно затова беше толкова гневен, когато баща му почина. Изгубил беше сянката си на тази земя и бе изложен на палещите лъчи на слънцето.
	Еми се предава и той вади количката от багажника. Пресичат улицата и тръгват по тротоара към мемориала. Когато минават покрай посолството, червената тухлена сграда й се струва малка и невзрачна. Прозорците вече не приличат на празни очи. Еми отмества поглед от сградата и вижда статуята.
	Младо момиче, без определена възраст, седи на стол с права облегалка. До нея има празен стол, който чака да бъде зает. Момичето е облечено в традиционната носия _ханбок_, а босите й крака не стигат до земята. Някой е сложил плетена шапка на главата й и шал на врата й и я е увил с одеяло, за да й е топло. Щом стигат на няколко метра от нея, Еми казва на сина си да спре.
	— Искам да вървя — настоява тя.
	Той понечва да възрази, но тя вдига възпиращо ръка. Синът й замълчава. Тя се хваща за облегалките на количката и ги натиска с всички сили, докато успява да се изправи на крака. Бавно, сякаш току-що се е разсъмнало и тя се е отправила към водата, се насочва към седналото момиче.
	Недъгавият й крак се влачи подире й, обаче Еми не поема предложената от сина й ръка. Всяка крачка е като газене в гъста кал. Очите й са вперени в лицето на момичето. Вижда сила в изражението му, съчетаващо дълбоко разбиране, болка и загуба, прошка и очакване. Изражение, разкриващо безкрайно, изтощително очакване.
	Когато най-сетне стига до статуята, Еми се отпуска тежко в празния стол до нея. Поема си дълбоко въздух и тежестта в гърдите полека-лека изчезва. Докосва ръката на бронзовото момиче. Студена е и тя я потърква нежно, предава й топлината от сбръчканата си ръка. Двете седят мълчаливо заедно. Еми няколко пъти поглежда към профила на статуята. Това е момичето, което помни от детството си. Това е Хана.
	Синът й пуши на метри от нея, получава пристъп на тютюнджийска кашлица и хвърля недопушената цигара на земята. Смачква я с върха на обувката си. Еми му се усмихва. Пренесла се е назад във времето, когато още не знаеше нищо за войната. Радва се на невинното си детство и любовта на малкото си семейство, лудува на брега и преследва чайките. Единствената й работа е да ги държи настрана от дневния улов. Седнала до сестра си, уловила я за ръка, Еми изведнъж усеща слънцето върху лицето си, топло, както е лете. Лъхва я океански бриз, чувства вкуса на сол върху езика си.
	— Какво в тази статуя те кара да се усмихваш така?
	Гласът на дъщеря й сякаш идва отвъд океана. Еми иска да фокусира очите си върху лицето на Юн-Уи, но й е много трудно да пропътува разстоянието през времето и да се отдалечи от онзи летен ден.
	— Кажи ми, мамо! — настоява дъщеря й.
	Гласът й внезапно приближава, като че ли е допряла устни до ухото й.
	— Това е Хана, сестра ми. Най-после я намерих — прошепва Еми.
	— Искаш да кажеш, че ти напомня за сестра ти?
	Сега гласът й е още по-близо, все едно излиза от главата на Еми и тя задава въпроса сама на себе си. Слънчевата светлина избледнява, а океанският бриз вече не гали страните й.
	— Това е Хана — повтаря. — Сестра ми, тя е тук.
	Сърцето на Еми сякаш всеки момент ще се пръсне. Бие ускорено в гърдите й. Тя го притиска с длан и студеният зимен въздух нахлува в ръкава на палтото й. Снежинките охлаждат пламналите й страни. Когато отваря очи, осъзнава, че се е върнала в настоящето. Дъщеря й е коленичила до нея, сложила ръка върху рамото й. Трепери от студ.
	— Мамо?
	Юн-Уи отново е малко момиче, неспокойно и неуверено. Еми се навежда към дъщеря си и я целува по челото. Юн-Уи я поглежда и Еми разпознава майка си в нежния овал на лицето й. Изненадва се, че не изпитва тъга при мисълта за майка си. Сега изпитва само покой.
	Съжалява, че е изминал цял един живот, за да стигне до този миг, но миналото не може да се промени. Останало й е само настоящето.
	— Винаги съм се гордяла, че отиде да следваш в университета — признава с дрезгав шепот.
	Лицето на Юн-Уи се сгърчва, тя заравя глава в скута на Еми. Грубото вълнено палто на майка й попива сълзите й.
	— Гордея се и с двама ви — казва Еми и се обръща да погледне сина си. Той също е коленичил пред нея, едва сдържа сълзите си.
	Тя се усмихва и пак поглежда статуята. _Никога няма да те забравя_, казва й, макар толкова години да се е преструвала, че не помни сестра си. Бронзовото момиче седи до нея, сякаш за да й прости. Хана винаги е била някъде тук, очаквайки сестричката й да я намери. Еми копнее този миг да продължи вечно.


>	Хана

	_Монголия, есента на 1943 година_
	Хана ту изпада в безсъзнание, ту идва на себе си. Когато най-сетне отваря очи, вижда само пръст, черна и твърда. Прави опит да повдигне главата, ръката, крака си, за да разбере дали още обитава този свят, но не може да ги помръдне. Може би е сбъркала и вече е мъртва, тялото й чака духът да го напусне и да избяга от този окаян живот.
	Умът й блуждае из спомените от детството; ехото от щастливите мигове ту се усилва, ту заглъхва. Вижда лицето на майка си, което се надвесва над нея, свежо и красиво, сияещо като ярко слънце, отдалечено на безброй светове. Топлината стига до страните на Хана, облива изтръпналата й кожа. Тя обръща лицето си към блясъка, като цвете, което следва топлината на слънцето. Светлината я зове: _Хана, отвори очи_.
	Предобедното слънце я ослепява. Някакъв далечен вик пронизва въздуха. Мъжки глас. Хана осъзнава, че е вързана за кол в земята. Руснаците разтурват лагера и се готвят да потеглят. Още е жива. Не я е застрелял.
	Хана се взира в утринното слънце, очаква да разбере какво смятат да правят с нея. Когато и последната палатка е прибрана, преводачът се появява, в ръката си стиска ловджийски нож.
	— А, дошла си на себе си — казва, усмивката на чуждестранното му лице е също като усмивката на всички войници, които е познавала в краткия си живот.
	Хана не отговаря. Главата я боли, трудно фокусира очите си в една точка. Мъжът коленичи до нея и срязва въжето, с което са вързани ръцете й. След това освобождава и глезените й, помага й да седне.
	— Откупиха те — осведомява я, в гласа му се долавя нотка на задоволство.
	Хана проследява погледа му и трепва, виждайки, че към нея приближава Алтан. Зад него вървят баща му и Ганбаатар. Дошли са за нея. В гърлото й внезапно засяда буца, която й пречи да диша. Тревожи се, че може да са в опасност, ала в същото време е благодарна, че са тук. Наистина ли са убедили руснаците да я пуснат?
	— Имаш щедри приятели — казва преводачът в ухото й.
	Алтан бързо навежда глава в поклон, а войникът го поздравява с весел смях. Монголците дори не поглеждат към Хана. Сякаш не я виждат, но тя знае, че не е така. Не продумва, също като тях, обаче не може да отмести очи от пребитото лице на Алтан. Моримото го е наказал жестоко.
	Бащата на Алтан казва нещо на японски на преводача. Гласът му е тих и тя не може да го чуе. Взира се в лицето му, докато двамата мъже разговарят. Преводачът поглежда към нея и отново се усмихва.
	— Можеш да си вървиш — казва й и се отдалечава, без да се обърне.
	Едва тогава монголците показват, че са я забелязали. Алтан и баща му я подхващат под мишниците и я изправят на крака. Не я пускат, помагат й да върви и побързват да излязат от опразнения съветски лагер. Понитата им са се скупчили в очакване на стопаните си. Хана се изпълва с радост, когато сред тях вижда красивия жребец на Моримото. Алтан й помага да се качи на едно от понитата и се покатерва зад нея. Когато кончетата препуснат, за да излязат от лагера, през тропота от копитата им долита крясъкът на орел.
	Хана поглежда през рамо и вижда орела на Ганбаатар, кацнал върху ръката на преводача. Сърцето й се свива. Птицата отново изкрещява, зорките очи с лекота различават стопанина й, който се отдалечава в галоп. Ганбаатар е разменил най-ценното си притежание срещу нейната свобода. Моримото каза, че монголците обичали орлите си повече от жените и децата си, и въпреки всичко Ганбаатар го е подарил, за да спаси момиче, което едва познава.
	Тя се опитва да го погледне в лицето, но той язди пред нея, води малката група обратно към планините. Ръцете на Алтан я прегръщат, докато той пришпорва понито. Хана не знае какво е пожертвал, за да убеди Ганбаатар да се лиши от най-скъпото си притежание заради едно момиче. Знае само, че дължи живота си на двамата.


>	Юн-Уи

	_Остров Чеджу, февруари 2012 година_
	— Знам, лельо — казва Юн-Уи и надява старата маска на майка си.
	Пукнатината в единия ъгъл й пречи да вижда добре, но тя не се тревожи. Няма да се гмурка много надълбоко, само колкото да си припомни какво е да е _хеньо_, да е като майка си.
	Джин-Хи кимва и също надява маската. Това е сигнал за останалите гмуркачки. Те нагазват във водата, една след друга правят салто и се гмуркат в океанските дълбини в търсене на съкровища, които ще ги хранят, ще изпращат внуците им на училище и ще пазят свято паметта на тяхна любима гмуркачка матриарх, безследно изчезнала, но не и забравена.
	Юн-Уи се гмурка и отначало настръхва от студената зимна вода. Задържа дъха си и същевременно се бори с течението, което заплашва да я издигне на повърхността. Изпуска от ноздрите си низ от мехурчета, това й позволява да слезе още по-надолу и океанът вече пулсира в ушите й. Подводният свят я поздравява с добре дошла, риби се стрелкат из полюшващите се на течението водорасли. По дъното пробягва рак в търсене на храна, наблизо се спотайва червен октопод, дебне рака. Юн-Уи издишва въздуха и се издига бавно към повърхността, наблюдава как октоподът се плъзга лениво по океанското дъно.
	Джин-Хи я поздравява, докато тя пълни дробовете си с въздух.
	— Добре се представи като за първи път.
	— Май още мога да се гмуркам — казва Юн-Уи.
	Усмихва се, доволна е, че помни наученото от майка си. Беше малка, когато замина; сега е жена на средна възраст. Защо й беше необходимо толкова време, за да намери пътя към дома?
	— Тя се гордееше с теб — казва Джин-Хи.
	— Знам — отговаря Юн-Уи.
	Извръща се и поглежда към брега. Няколко от по-възрастните гмуркачки са седнали на скалите, махат й за поздрав. Болнавите тела няма да им позволят да останат в студените февруарски води твърде дълго, но са дошли от уважение към нея.
	Остави брат си и племенника си в Сеул. Но преди да отпътува за остров Чеджу, отиде при статуята за пръв път след смъртта на майка си. Придружиха я Лейн и племенникът й. Когато пристигнаха на мястото, където майка й бе изпитала последните си мигове на покой, я завладя тъга. Януарският вятър изсуши сълзите й, които не се опита да скрие от племенника си. Той изглеждаше толкова висок, както бе застанал пред статуята; взираше се в нея, сякаш очакваше да стане и да го поздрави.
	Юн-Уи се изненада, когато момчето неочаквано се поклони на бронзовата фигура — дълбок, нисък поклон в израз на синовно уважение. Наведе се почти до земята, повтори два пъти същия поклон. Юн-Уи стисна ръката на Лейн, докато го гледаше с изумление и гордост. Когато се изправи, раменете му бяха леко увиснали — Юн-Уи не разбра дали от смущение, или от скръб, но това я накара да го обикне още повече. Той избърса носа си и се обърна към нея.
	— Някой е оставил цветя — каза и посочи скута на статуята.
	Изпод плетеното одеяло, с което някой бе покрил статуята, за да я топли, се подаваха бели цветове. Юн-Уи се приближи, вдигна одеялото и отдолу се показа букет траурни цветя, бели хризантеми. Листенцата бяха още свежи — тя се наведе и допря буза до тях.
	В дните след погребението на майка й Лейн откри скулпторите, изваяли статуята. След като размениха няколко имейла, те й разказаха откъде са почерпили вдъхновението си: черно-бяла фотография, овехтяла и опръскана с кръв, която някак бе успяла да стигне до Къщата на споделянето в Кьонги-до — музей и дом на някои от „жените за разтуха“. Днес там се грижат за здравето им, а посетители от цял свят се запознават с техните истории.
	Дъщерята на жена, пленена от руските войници по време на Втората световна война, бе дарила снимката на Музея за сексуално робство в Къщата на споделянето. Създателите на скулптурата попаднали на снимката по време на проучване, надписът под нея гласял: _Момиче хеньо, 1943 година_. Изражението на момичето привлякло вниманието им, както и това, че косата й била вързана отзад, а не късо подстригана, както на повечето момичета от други фотографии. Разбира се, променили прическата й, за да отговаря на истинския вид на „жените за разтуха“, но запазили лицето й, сериозното изражение, защото нещо в погледа й ги развълнувало.
	Юн-Уи се загледа в лицето, което бе донесло успокоение на умиращата й майка.
	— Сбогом, лельо Хана — прошепна на статуята. — Жалко, че не се срещнахме по-рано.

	* * *

	Лейн стои на брега. Вече се е сприятелила с жените _хеньо_. Поглежда към Юн-Уи и й маха. Юн-Уи също й маха над водата с високо вдигната ръка, за да я видят и възрастните гмуркачки. Разпознава майка си в лицата им, в техните отпочиващи си тела, в тяхната дружелюбност. Усеща присъствието на майка си сред тези жени, затова ще поостане още тук и ще запали тамян за предците си, за да е сигурна, че майчиният й дух е намерил пътя към дома на своя остров.
	Юн-Уи се обръща към най-старата приятелка на майка си и двете заедно се гмуркат в океанските дълбини, налягането пулсира в тъпанчетата им.


>	Хана

	_Монголия, зимата на 1943 година_
	Студеният вятър брули страните на Хана. Тя усеща вкуса на покафенелите треви в устата си. Косата й се развява на вятъра и влиза в очите й. Ръката на Алтан отмахва кичурите, пъха ги зад ушите й. Докосването му е нежно. Увива раменете й с пухкава кожа.
	— Студено ли ти е? — пита я.
	Хана вече е научила доста монголски думи, също и тази. Поклаща глава.
	Кучето отпуска глава в скута й. Мократа му козина мирише на утринна роса. Откакто се върна в монголския лагер, кучето не се отделя от нея. Сякаш я е осиновило, сякаш тя е изгубено дете, което се е върнало с наранена душа. Любимото му място за почивка са ръцете й, кротко скръстени в скута. Костеливите й кокалчета потъват в меките гънки под муцуната му. Очите му се вдигат нагоре, сякаш проверяват дали е добре. Хана се навежда и се заглежда в тъмните примигващи езерца. Откакто се е завърнала, я обсипват с грижи и обич. Чувства се като новородена.
	Алтан я оставя сама. Отново събират багажа си. За четвърти път, след като напуснаха съветския лагер. Тя подозира, че е предпазна мярка, ако руснаците променят решението си; а може би бягат от японците. Не споделят причината с нея.
	Кучето я близва по ръката. Време е да тръгват. Пред нея стои едно пони, чака я. Алтан й помага да се изправи. Откакто пристигнаха в монголския лагер, се държи с нея като с пострадало дете. Зрението й започна да се прояснява няколко дни след завръщането, но главоболието понякога се връща, ужасна мигрена, която я измъчва с часове. Подутото лице на Алтан спадна бързо благодарение на всекидневните компреси на майка му. Синините около очите му вече са мръсножълти. Той отново прилича на себе си.
	Хана яхва шареното пони. То изпръхтява и тръсва грива. Тя посяга и нежно я сресва на една страна. Твърдите косми се плъзгат между пръстите й, а това припомня нещо от друго време — усещането от допира с твърди водорасли в морето, тъмни води, които я заобикалят отвсякъде. Понито поклаща глава и поема бавно напред. Образът изчезва, сменен от необятното синьо на небето и кафявото на степните треви, които я заобикалят досущ като прилив.
	Невероятната красота, обгръщаща отвсякъде малката им пътуваща групичка, е като картина, излязла от четката на художник. Навремето учителката им показа в учебника рисунка на керван. Селяни, които се местят в нов дом, нова земя.
	Хана си спомня как си помисли, че никога няма да види дома си, натоварен на каруца, като тези деца. Тогава бе изпълнена с чувство за превъзходство като дъщеря на _хеньо_, която знае, че един ден ще бъде опората на семейството, матриархът в дома, господарка на своята съдба. Никога нямаше да й се наложи да напусне морето, защото то винаги щеше да я храни. Хана пропъжда този образ от ума си.

	* * *

	Ранен сняг е застлал монголската степ. Групата си прави лагер в подножието на ниска назъбена верига от голи хълмове. На хоризонта в синьо и зелено проблясва голямо езеро.
	— Морето! — възкликва Хана, забравяйки, че Монголия не е морска страна.
	— Не, това е езерото Увс. Някога е било голямо море, но после земята го е отделила от океаните. Солено е като море.
	Думите на Алтан сякаш не стигат до нея. Тя вече е поела към познатите цветове. Той извиква името й, но Хана продължава, сякаш някаква магнетична сила я тегли на север. Зад гърба си чува стъпки, върху нея ляга покровителствена сянка, една ръка я докосва леко по тила.
	— Къде отиваш? — пита я Алтан.
	След като не получава отговор, пробва друг подход.
	— Не бива да се отдалечаваме толкова от лагера. Тук има хищници. Привличат ги водните птици в мочурищата.
	Сякаш за да потвърдят думите му, ято бели чайки се издигат във въздуха с крясъци и се разпръсват в небето. Птиците стряскат четирикрако същество, каквото Хана не е виждала досега. Тя се заковава намясто, вторачва се в причудливото животно, което наподобява кръстоска между овца и елен.
	— Здравей, приятелче! — извиква Алтан на животното, а то побягва от тях в галоп. — Това е _дзерен_, монголска газела — обяснява на Хана. — Вкусни са, ама трудно се ловят.
	И се засмива весело, макар да знае, че тя невинаги разбира какво й говори.
	Хана гледа как газелата скача във високата трева, слива се с кафявите стебла и накрая изчезва. После отново се съсредоточава върху езерото и продължава към синьо-зелените води зад тръстиките. По спокойното езеро се носят чайки, зоват партньорите си, които кръжат над тях на студения зимен вятър. Върху миглите й се топят миниатюрни снежинки. Ботушите й потъват в песъчливата земя. Хана отново се разхожда по бряг. Вятърът развява косата й; пухкавата кожа около раменете гъделичка врата й. Тя вдишва соления въздух и в главата й нахлуват спомени. Първият допир с морето, първото й гмуркане, първото _сумбисори_ — за издишване на кислорода от дробовете, смехът й, понесен от вятъра, и Еми, която танцува на брега.
	Хана развързва шала си и понечва да съблече _дела_.
	— Какво правиш? — озадачава се Алтан и се опитва безуспешно да хване ръцете й, за да й попречи. — Да не искаш да влезеш в езерото? Ще замръзнеш!
	Зовът на морето е твърде силен и заглушава думите му. Хана не изпитва неудобство от голотата си, а само желание да се гмурне във водата. Освободена от дрехите си, избутва Алтан и се насочва към водата. Той я следва, хваща я за ръката, но тя се отскубва. Втурва се към езерото и си поема рязко въздух, когато студената вода изкарва кислорода от дробовете й. Алтан скача в езерото подир нея, но тя е много бърза. Инстинктите й се задействат и скоро изчезва в мътните дълбини.
	Морето ще си остане завинаги мечта. Дори да беше успяла да избяга, завръщането й у дома нямаше да е безопасно. Появеше ли се изневиделица в родната си къща, щеше да има въпроси. Все още е война, съветските войници го доказаха, а японците още владеят Корея. Сигурно щяха да я изпратят пак в бордея в Манджурия или дори на някое още по-ужасно място. Тя трябва да остане в Монголия с Алтан и семейството му. Вече се е примирила с това.
	Осъзнава, че с радост ще живее с тях, и това смъква камък от плещите й. Чувства се безтегловна при мисълта за новия си живот. Алтан е светлината, която я зове да изплува на повърхността. Светлината, която ще прогони обгръщалия я тъй дълго мрак. Крайниците й усещат прилив на енергия. Хана стъпва върху тинестото дъно на езерото и се избутва нагоре, зад нея се понасят въздушни мехурчета.


P>
#	В памет на обичната ми сестра (Дже Манг Ме Га)
	Ти се боеше, че дошло е време да избираш
	между живота и смъртта.
	Затова и си отиде, без дори да кажеш.
	Подобно на листа, пръснати от вятъра на ранната есен,
	родени на един клон и отлетели незнайно накъде.
	Ах! Ще чакам деня, в който ще се срещнем в Митачал.
	Ще се моля и ще диря просветление!*
	[* Песен от будисткия монах и учител Уолмян от VIII в. Бележка на автора: Тази лирическа поема е хянгаа, народна песен, и е композирана след смъртта на сестрата на учителя Уолмян. Често я препрочитам, защото тя ми напомня, че мъката на Еми е универсална.]
P$


>	Бележка на автора

	Според някои историци близо двеста хиляди корейски жени и момичета са били отвлечени, подмамени или продадени в сексуално робство за или от японските военни по време на японската колонизация на Корея. Японските армии се бият за световно надмощие от 1931 г., когато Япония нахлува в Манджурия. През 1937 г. избухва китайско-японската война, продължила седем години. В края на Втората световна война Съюзниците разгромяват Япония. През този период е бил съсипан или погубен животът на безброй хора от всички въвлечени държави.
	От хилядите жени и момичета, поробени от японските военни, днес са живи едва четиридесет и четири (докато пишех книгата), които могат да разкажат на света какво се е случило по време на пленничеството им, как са оцелели и как са се завърнали у дома. Никога няма да разберем какво е сполетяло другите жени и момичета, загинали, преди да получат шанс да споделят страданията си. Много от тях са намерили смъртта си в чужди земи и семействата им така и не са узнали трагичните им съдби.
	Немалко _халмони_ („възрастни жени“), оцелели след робството, не са намерили смелост да разкажат историите си на своите семейства или общности след завръщането у дома. Корейското общество е било патриархално, основано на конфуцианската идеология, и почтеността на жената е била от изключителна важност. Оцелелите жени са били принудени да запазят мълчание. Много от тях са страдали от болести, посттравматичен стресов синдром и неспособност да се впишат в обществото. Повечето са живели в унизителна бедност, без близки, които да се грижат за тях на старини. Според някои историци въпросът за „жените за разтуха“ не е стоял на преден план за корейското правителство след Втората световна война, защото скоро след нея е избухнала Корейската война и по време на братоубийствения конфликт между Севера и Юга са загинали милиони. Корейският полуостров е разделен на две от тридесет и осмия паралел. Южнокорейското правителство се изправя пред необходимостта да изгради нова държава, чиято инфраструктура е разрушена от войната. Има „по-важни“ проблеми за разрешаване. Трябва да минат още четиридесет години, за да се повдигне въпросът за „жените за разтуха“. През 1991 г. Ким Хак-Сун се осмелява да разкаже истината за себе си на пресата. Над двеста други жени, добили кураж от разкритията й, също споделят публично своите истории.
	През декември 2015 г. Южна Корея и Япония постигат споразумение по въпроса за „жените за разтуха“, като и двете държави се надяват да разрешат конфликта веднъж завинаги, за да могат да продължат напред, установявайки по-приятелски отношения с международната общност. Както ефрейтор Моримото на Хана, така и Япония предлага на Южна Корея условия, едно от които е премахването на Статуята на мира, издигната на частна територия срещу японското посолство в Сеул. Отстраняването на тази статуя е първата стъпка към отричане съществуването на „жените за разтуха“. _Халмони_ отхвърлят това „споразумение“ и настояват за по-справедливо решение. Според тях Япония просто иска да заличи нелицеприятния спомен за военновременното сексуално робство. Все едно зверствата никога не са се случили и близо двеста хиляди жени не са страдали, а вероятно и умрели при трагични и жестоки обстоятелства.
	През март 2016 г. посетих Сеул, за да видя лично Статуята на мира за пръв и вероятно за последен път. За мен това беше нещо като поклонничество — пропътувах половината свят, за да видя на живо символа, който за мен олицетворява военновременното изнасилване не само на корейски жени и момичета, а на всички жени и момичета по света: Уганда, Сиера Леоне, Руанда, Мианмар, Югославия, Сирия, Ирак, Афганистан, Палестина и на много други места. Списъкът на изнасилените по време на война е дълъг и ще продължи да расте, ако не опишем страданието на тези жени в исторически книги, ако не дадем гласност на зверствата спрямо тях в музеи, ако не помним жените и момичетата, които сме изгубили, издигайки в тяхна чест паметници като Статуята на мира.
	Докато работех над книгата си, се влюбих в Хана, която за мен олицетворяваше всички жени и момичета, сполетени от нейната тъжна съдба. Не ми се искаше да загине в чуждата страна от ръката на войник, макар че шансовете на „жените за разтуха“ да стигнат до свободата в действителност са били нищожни. Моят финал е това, което бих искала да е съдбата на Хана и на другите като нея. Включих историята на Еми, за да избягам от ужасяващите си представи за света на Хана. Еми е любимият ми персонаж и след всичко, което е изстрадала, ми се струва справедливо статуята да изобразява именно Хана. Всъщност за паметника не е използван образът на конкретна „жена за разтуха“. Моята история е плод на въображението ми и я посвещавам на всички жени в света, които са страдали или страдат от жестокостите на войната.

	* * *

	Историята на всяка нация често се изопачава от противоречиви тълкувания и наложени табута. Събитията от южнокорейската и японската история, които включих в книгата си, страдат от същото. Постарах се да опиша последиците за отделните хора, а не пораженията върху цялата нация. Също така се надявах да внуша, че войните в Корея са глобални по характер и в тях има и други участници, не само двете държави. Тъй като става дума за художествено произведение, възможно е в него да има исторически неточности, най-вече що се отнася до времето и мястото на някои събития. Никоя от тях не е допусната нарочно. Израснала съм с корейска майка и под влияние на приятелския й кръг от имигрантки. Възхищавах се на способността им да преодоляват с усмивка и съпричастност трудностите, с които са се сблъсквали като момичета и млади жени в Корея. В знак на уважение към тях включих една песен и една лирична поема. Песента е от неизвестен автор, създадена е между X и XIV в., но е популярна сред учениците в Южна Корея. Исках Хана да има приятни спомени, за да я крепят в изпитанията, и един от тях е когато баща й я разсмива, рецитирайки поезия. Поемата е за загубата на скъпа сестра и надеждата един ден двете сестри да се съберат в живота след смъртта. Всички сме губили любим човек в някакъв момент от живота си и болката понякога не намалява. Знам, че за майка ми и нейните приятелки болката ще продължи цял живот, но хубавите спомени ще им помагат да я понасят.
	Войната е ужасна, брутална и несправедлива, и когато свърши, хората се нуждаят от извинения, репарации и спомените на оцелелите. Германия даде положителен пример, като призна престъпленията си срещу евреите по време на Втората световна война и изплати обезщетения на жертвите. В същото време се погрижи да не бъде забравена тази тъмна част от нейната история. Силно се надявам, че примерът ще бъде последван и от други държави. Наш дълг е да разказваме на идните поколения за военновременните жестокости, а не да ги крием или да се преструваме, че никога не са се случили. Трябва да ги помним, за да не повтаряме грешките от миналото. Историческите книги, песните, романите, пиесите, филмите и паметниците ни помагат да не ги забравяме, както и да продължим напред в мир.
@	Мери Лин Брахт


>	Благодарности

	Преди да се превърне в книга, всяка история обикновено претърпява множество трансформации, затова съм благодарна, че по време на работата ми над романа имах подкрепата на толкова много хора. Изказвам големи благодарности на моите редакторки Тара Синг Карлсън и Беки Харди за помощта и предложенията. Имах късмета да работя и с двете, както и с Шарлот Хъмфри и Хелън Ричард. Благодаря на прекрасния ми агент Роуан Лотън и колегите му във _Фърнис Лотън_, които повярваха в моята книга и в мен. Лиан-Луис Смит и Иша Карки, вашите отдаденост и позитивизъм ми помогнаха в много отношения, благодаря ви. Благодаря и на приятелите си от писателската група на Уилсдън Грийн — Лин, Клеър, Ан, Лили, Наа и Стив, че изслушваха многобройните ми версии, докато пишех романа. Коментарите им ми бяха много полезни. Благодарности и на учителите ми от колежа _Бъркбек_ — Мери Фланаган, Хелън Харис, Корша Нюланд и Сю Таили, за техните напътствия и съвети. Благодаря на цялото си семейство и приятелите си за тяхната любов и подкрепа през годините. Сърдечни благодарности на Тони, който ме насърчаваше да преследвам мечтата си. И най-вече благодаря на прекрасния си син, чиято любов и търпение ми помогнаха да я осъществя.


>	Важни дати

	1905 г.
	Корея става протекторат на Япония; край на Корейската империя.
	1910 г.
	Япония анексира Корея; корейските традиции и култура са подложени на репресии.
	1931 г.
	Япония нахлува в Манджурия и я окупира.
	1932 г.
	Япония създава марионетната държава Манджоу-Го.
	1937 г.
	Започва втората Китайско-японска война; Китай получава помощ от Германия, Съветския съюз и САЩ. Конфликтът прераства във Втора световна война.
	1938 г.
	Япония започва засилена асимилация на колонизираните корейци; езикът, религиозните церемонии, изкуството и музиката им са официално забранени.
	1939 г.
	Япония мобилизира насила корейски мъже и жени за участие във войната.
	1941 г.
	Япония напада Пърл Харбър. Втората китайско-японска война се превръща в част от Тихоокеанската и Втората световна война.
	1945 г.
	_Август_: САЩ пускат атомните бомби над Хирошима и Нагасаки. Съветският съюз обявява война на Япония и нахлува в Манджурия; съветските войски влизат в Северна Корея.
	Япония капитулира безусловно.
	Втората световна война завършва.
	След капитулацията на Япония Корея се разделя на контролиран от Съветския съюз Север и контролиран от САЩ Юг, с граница трийсет и осмия паралел. Окупационните сили на САЩ пристигат в Южна Корея.
	_Декември_: САЩ, Великобритания, Съветският съюз и Китайската република учредяват четиристранно попечителство над Корея, докато тя назначи единно правителство. След засилването на Студената война между Съветския съюз и САЩ плановете за обединено национално правителство пропадат.
	1948 г.
	_Април_: Въстание в Чеджу и масови кланета.
	_Август_: След проведените без наблюдатели демократични избори на 10 май в южната част на Корея официално е обявено основаването на Република Корея с президент Сингман Ри.
	_Септември_: В северната част на полуострова е създадена Корейска народнодемократична република, неин министър-председател става Ким Ир Сен.
	_Октомври_: Съветският съюз обявява правителството на Ким Ир Сен за суверенно и в Южна, и в Северна Корея.
	_Декември_: ООН обявява правителството на Ри за единственото законно правителство; САЩ отказват да предложат военна помощ на Юга, но Съветският съюз подкрепя мощно Севера.
	Съветският съюз изтегля войските си от Корея.
	1949 г.
	_Януари_: Китайският националистически водач Чан Кайшъ подава оставка като президент. САЩ оттеглят войските си от Корея, край на окупацията на Корея от Съюзниците.
	_Октомври_: Мао Дзъдун основава Китайската народна република.
	1950 г.
	_Юни_: Северна Корея нарушава споразумението за трийсет и осмия паралел и нахлува в Южна Корея. Започва Корейската война (позната още като Въстанието или Войната от 2 юни). Северна Корея е подкрепена от Съветския съюз и Китай, а Южна Корея — от САЩ и останалите държави в ООН. В конфликта загиват над 1,2 милиона души.
	1953 г.
	Корейската война завършва, разделението на Корея на Корейска народнодемократична република и Република Корея остава. Тъй като Южна Корея не е подписала мирния договор, двете държави все още са официално във война.
	1991 г.
	Ким Хак-Сун разказва историята си като „жена за разтуха“ на пресконференция и завежда дело срещу японското правителство.
	1992 г.
	_Януари_: Първа Седмична демонстрация в Сеул.
	_Декември_: Избиране на първия цивилен президент на Южна Корея, Ким Йон Сам.
	1993 г.
	_Август_: Японското правителство прави т.нар. изявление „Коно“, с което признава, че „жените за разтуха“ са били насилвани да проституират.
	2007 г.
	Японското правителство оттегля изявлението си.
	2011 г.
	_Декември_: В Сеул се провежда 1000-а Седмична демонстрация; открита е Статуята на мира.
	2015 г.
	Японското и южнокорейското правителство оповестяват своето „споразумение за паметника“ — да се премахне Статуята на мира и да се сложи край на въпроса за „жените за разтуха“.


>	Библиография

	Ако искате да прочетете повече за историята на Корея, Монголия, войните в Азия и другите теми, засегнати в романа (като гмуркачките _хеньо_), този списък съдържа повечето от книгите, които ми помогнаха по време на проучванията, както и няколкото, които ме вдъхновиха да напиша книгата си.
	1. _Жените за разтуха: Сексуално насилие и постколониални спомени в Корея и Япония_ от Ч. Сара Со
	2. _Жените за разтуха: Бруталният японски режим на принудителна проституция по време на Втората световна война_ от Джордж Хикс
	3. _Пътувания из Манджурия и Монголия: поетеса феминистка от Япония се запознава с предвоенен Китай от Йосано Акико_, в превод на Джошуа Фогел
	4. _Когато извинението не е достатъчно: противоречията във връзка с извиненията и репарациите за нехуманно отношение_, редактор Рой Л. Брукс
	5. _Войната на Хирохито: Тихоокеанската война, 1941–1945 г._ от Франсис Пайк
	6. _Втората световна война в снимки_ от Кийт Прат
	7. _Когато името ми беше Кейко_ от Линда Сун Парк
	8. _Неувяхващото цвете: история на Корея_ от Кийт Прат
	9. _Монголската империя_ от Джон Ман
	10. _Монголия: номадска империя под синьо небе_ от Карл Робинсън
	11. _Облачният сън на деветимата_ от Ким Ман Джун
	12. _История на корейската литература_ от Питър Х. Лий
	13. _Япония 1941 г._ от Ери Хота
	14. _История на Източна Азия: От създаването на цивилизацията до двайсет и първи век_ от Чарлс Холкум
	15. _Войните за Азия, 1911–1949 г._ от Сара Пейн
	16. _Втората световна война: пълна история_ от Мартин Гилбърт
	17. _Речник на войните_, преработено издание от Джордж Чайлдс Кон
	18. _Морална нация: съвременна Япония и наркотиците в глобалната история_ от Мириам Кингсберг
	19. _Жената воин_ от Максин Хонг Кингстън
	20. _На гърба на железния петел_ от Пол Теру
	21. _Изчезнали имена_ от Ричард Ким
	22. _1914 г.: сбогом на всичко това_, редактор Лавиния Грийнлоу
	23. _Корея_ от Саймън Уинчестър
	24. _Истински истории на корейските „жени за разтуха“_, редактор Кийт Хауард
	25. _Другият Нюрнберг: неразказаната история на токийските процеси за военновременни престъпления_ от Арнолд Ч. Бракман
	26. _Дълбоко: свободно гмуркане, науката на бунтарите и какво ни казва океанът за самите нас_ от Джеймс Нестор
	27. _Нанкин: забравеният холокост на Втората световна война_ от Айрис Чан
	28. _Пътуване към войната_ от У. Х. Одън и Кристофър Ишъруд
	29. _Заветът на „жените за разтуха“ през Втората световна война_, редактор Маргарет Стец и Бони О
	30. _Ад: светът във война, 1939–1945 година_ от Макс Хейстингс
	31. _В Манджурия: трансформацията на селския Китай_ от Майкъл Майър
	32. _Лов с орли: в царството на монголските казаци_ от Палани Мохан
	33. _Скритата история на Корейската война: първият „Виетнам“ на Америка_ от А. Ф. Стоун
	34. _Ехо от степите: антология на съвременна поезия от монголски поетеси_, редактор Рут ОʼКалахан
	35. _Корея: исторически и културен речник_ от Кийт Прат и Ричард Рут
	36. _Лунни приливи и отливи: морските баби от остров Чеджу_ от Бренда Пайк Суну
	37. _Стогодишната война: съвременни военни поеми_, редактор Нийл Астли
	38. _Половината небе: как да променим света_ от Никълъс Д. Кристоф и Шерил Вудун
