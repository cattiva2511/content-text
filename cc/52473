D>
	На Антонио
	Мой син, мое всичко.
D$


>
#	Затворът в…
#	Областно пенитенциарно управление № 45
	_Сведение от Директора, д-р Алфонс Беринджър_
	_23 ноември, т.г._
	_До Канцеларията на Главния прокурор Дж. Б. Мерин_
#	Гриф: ПОВЕРИТЕЛНО
	Уважаеми господин Мерин,
	С настоящото си позволявам да Ви пиша, за да Ви уведомя за особен случай относно затворник.
	Въпросният субект е регистриран под номер РК-357/9. Вече се обръщаме към него само по този начин, тъй като той така и не пожела да ни предостави своите лични данни.
	Полицията го е задържала на 22-ри октомври. Мъжът се е скитал през нощта — сам и без дрехи — по междуселски път в района на…
	Сравнението на пръстовите му отпечатъци с онези в базата данни изключи негово участие в предишни престъпления или в такива, останали неразкрити. Въпреки това задържаният отказа да разкрие своята самоличност даже пред съдия и това му струваше присъда от четири месеца и осемнайсет дни лишаване от свобода.
	От момента, в който е при нас, затворникът РК-357/9 винаги се е държал дисциплинирано и е спазвал правилника за вътрешния ред. Освен това той има саможив характер и не е склонен да общува.
	Може би по тази причина никой не е разбрал за странното му поведение, забелязано едва наскоро от наш надзирател.
	— Затворникът РК-357/9 почиства многократно с филцов парцал всеки докоснат предмет, събира всички косми, които губи ежедневно, лъска до блясък приборите за хранене и тоалетната чиния след всяко използване.
	Това означава, че или е обзет от мания за чистота, или, много по-вероятно, този индивид се стреми на всяка цена да не остави следи от „органичен материал“.
	Като следствие, храним сериозни подозрения, че затворникът РК-357/9 е извършил някое особено тежко престъпление и се стреми да осуети вземането на ДНК проба, за да не го идентифицираме.
	До днес субектът споделяше килията с друг затворник и това, разбира се, му помагаше в усилията да смесва своите биологични следи. Сега Ви уведомявам, че като начална мярка прекратихме съжителството му, като го преместихме в изолирана килия.
	С оглед на горното, предлагам Канцеларията Ви да започне разследване и ако е необходимо спешно да поиска от съда разпоредба, задължаваща затворника РК-357/9 да даде проба за ДНК анализ.
	Моля да бъде взето под внимание, че точно след 109 дни (на 12 март) субектът ще излежи присъдата си.
	С уважение:
@	Директор д-р Алфонс Беринджър


>	1

	_Място, близо до В._
	_5 февруари_
	Голямата нощна пеперуда го носеше в мрака, напредваше по памет. Трептеше с прашните си криле и избягваше засадата на планините, притихнали като заспали рамо до рамо гиганти.
	Над тях — кадифено небе. Отдолу — непроходима гора.
	Пилотът се обърна към пътника и посочи огромната бяла дупка под тях, напомняща блестящо гърло на вулкан.
	Хеликоптерът зави натам.
	Приземиха се след седем минути върху банкета на междуградски път, затворен и охраняван от полицията. Облечен в син костюм човек се приближи да посрещне пътника чак до перките, като едва задържаше пощръклялата си вратовръзка.
	— Здравейте, докторе, чакахме ви — каза на висок глас, за да надмогне шума от роторите.
	Горан Гавила не отговори. Специалният агент Стърн продължи:
	— Елате, ще ви обясня, докато вървим.
	Тръгнаха по неравна пътека, боботенето от набиращия височина хеликоптер отзад се разнесе, погълнато от мастиленото небе.
	Мъглата се стелеше като саван, разголваше очертанията на хълмовете. Обгръщаха ги ароматите на гората, размесени и смекчени от нощната влага, а тя проникваше през дрехите и пълзеше студена по кожата.
	— Уверявам ви, не беше лесно: наистина трябва да погледнете лично.
	Стърн вървеше няколко крачки пред Горан, проправяше си път през храстите с ръце и говореше, без да го поглежда.
	— Всичко започна тази сутрин, около единайсет. Две момченца вървели по пътеката с кучето си. Навлизат в гората, изкачват хълма и стигат до полянката. Кучето е лабрадор: знаете, те обичат да ровят… С една дума, животното почти пощурява, защото надушва нещо. Изравя дупка и се показва първата.
	Горан се опитваше да поддържа крачка, докато навлизаха във все по-гъстата растителност по склона, който постепенно ставаше все по-стръмен. Забеляза скъсания на коляното панталон на Стърн: знак, че нощес е минал доста пъти това разстояние.
	— Естествено, децата веднага побягват и предупреждават местната полиция — продължи агентът. — Онези идват, правят оглед на мястото, на останките, търсят следи. С една дума, рутинни действия. После на някого му идва наум да копаят още, за да проверят дали има нещо друго… и се показва втората. Тогава се обаждат на нас: тук сме вече от около три следобед. Не знаем какво още има там отдолу. Ето, пристигнахме…
	Пред тях се появи малка поляна, осветена от прожектори — блестящото гърло на вулкана. Горските ухания внезапно изчезнаха, блъсна ги характерна, остра миризма. Горан вдигна глава и я остави да се просмуче в него. „Карболова киселина“ — помисли.
	И видя.
	Неголеми трапчета в кръг. И трийсетина мъже в бели гащеризони, копаещи в халогенната марсианска светлина, снабдени с къси лопатки и четки за внимателно почистване на пръстта. Някои преравяха тревата, други фотографираха и старателно правеха опис на всяка находка. Преместваха се като на забавен каданс. Движенията им бяха прецизни, премерени, хипнотични, обгърнати от свещена тишина, от време на време нарушавана заради дребните експлозии на фотосветкавиците.
	Горан забеляза специалните агенти Сара Роза и Клаус Борис. Тук беше и главен инспектор Рош, който го позна и веднага се отправи с големи крачки към него. Преди още да успее да отвори уста, той го изпревари с един въпрос.
	— Колко?
	— Пет. Всяка дупка е дълга петдесет сантиметра, широка двайсет и дълбока отново петдесет… Според теб какво може да е погребано в такива дупки?
	Едно и също нещо, във всичките.
	Криминологът го гледаше очакващо.
	Отговорът дойде:
	— Една ръка, лявата.
	Горан обходи с поглед мъжете в бели гащеризони, работещи на това абсурдно гробище под открито небе. Земята връщаше само разложени останки, но началото на това зло би трябвало да е поставено преди тези нереални, пълни с колебания минути.
	— Те ли са? — попита Горан, но този път вече знаеше отговора.
	— Според анализа на С-реактивния протеин са от женски пол. Освен това са европеиди на възраст между седем и тринайсет години…
	Момиченца.
	Рош беше произнесъл фразата без всякаква промяна в гласа. Все едно изплю нещо, което би вгорчило устата му, ако остане в нея.
	Деби. Анеке. Сабин. Мелиса. Каролайн.
	Всичко започна преди двайсет и пет дни, като незначителна провинциална история от илюстрован вестник: изчезването на млада ученичка от престижен колеж за богаташки деца. Всички си помислиха за бягство. Момичето беше на дванайсет и се казваше Деби. Съучениците си спомниха, че са я видели да излиза след края на часовете. В женското спално помещение разбрали за отсъствието й чак при вечерната проверка. Приличаше на някоя от историите, отразявани с материал на половин колона на трета страница, за да западнат после до кратка бележка в очакване на предвидимата щастлива развръзка.
	После изчезна Анеке.
	Станало в малко селище с дървени къщи и бяла църква. Анеке беше на десет години. Отначало помислили, че се е изгубила в горите, където често потъвала със своя маунтин байк. В групите за издирване взело участие цялото местно население, но безрезултатно.
	Преди още да си дадат сметка какво става в действителност, се случи отново.
	Третата се казваше Сабин, най-малката. Седемгодишна. Изчезнала в града, в събота вечерта. Отишла на лунапарк с родителите си, както толкова други семейства с деца. Там се качила на въртележката, на едно конче. Майката я видяла на първото завъртане, помахала й с ръка. На второто отново я поздравила. На третото Сабин вече я нямало.
	Чак тогава някой си помислил, че изчезването на три момичета в течение само на три дни представлява аномалия. Търсенията се разгърнаха нашироко. Телевизиите излъчваха призиви. Заговори се за един или повече маниаци, може би банда. В действителност липсваха данни, за да бъде формулирана някаква по-точна следствена версия. Полицията предостави телефонна линия за събиране на информация, даже и анонимна. Получиха се стотици сигнали: за да бъдат проверени всичките, щяха да са нужни месеци. А от децата нямаше никаква следа. Освен това, тъй като изчезванията бяха на различни места, местните полиции не успяваха да се разберат за юрисдикцията.
	Едва тогава се беше намесил Отделът за разследване на тежки престъпления, ръководен от главен инспектор Рош. Случаите с изчезванията не влизаха в неговата компетентност, но нарастващата психоза подтикваше към изключение.
	Рош и неговите хора вече бяха поели парливия случай, когато изчезна четвъртото дете.
	Мелиса беше най-голямата: на тринайсет години. Както при всички момичета на нейната възраст, и на нея й бил наложен вечерен час от родителите, изплашени, че тя може да стане жертва на тероризиращия страната маниак. Но принудителната забрана съвпаднала с рождения ден на момичето, а Мелиса имала други планове за онази вечер. С приятелките си измислила план за бягство, за да отиде да празнува в една боулинг зала. Другите момичета отишли там, единствено Мелиса не се появила.
	Оттогава започна ловът на чудовището, често безразборен и импровизиран. Гражданите се мобилизираха, готови даже собственоръчно да въздадат правосъдие. Полицията задръсти пътищата с пропускателни пунктове. Контролът по отношение на субектите, вече осъждани или подозирани в престъпления срещу малолетни, стана по-строг. Родителите не се решаваха да пуснат децата си от къщи дори за да отидат на училище. Много учебни заведения бяха затворени заради липса на ученици. Хората напускаха домовете си само при неотложна нужда. След определен час селата и градовете опустяваха.
	Следващите два дни липсваха новини за нови изчезвания. Доста хора си помислиха, че взетите предпазни мерки са довели до очаквания ефект, обезкуражили са маниака. Но грешаха.
	Отвличането на петото момиче беше най-гръмко.
	Казваше се Каролайн, на единайсет години. Измъкната от леглото, докато спяла в стаята си, до тази на нейните родители. Те не усетили нищо.
	Пет момичета, отвлечени за една седмица. После седемнайсет дълги дни на затишие.
	До този момент.
	До тези пет погребани ръце.
	Деби. Анеке. Сабин. Мелиса. Каролайн.
	Горан погледна към кръга от неголеми дупки. Зловещо колело от крайници. Сякаш чуваше хванати за ръце деца да си припяват стихчета.
	— Сега вече е ясно, че не става дума за случаи на изчезване — каза Рош, докато свикваше с жест всички около себе си на кратко съвещание.
	Имаха този обичай. Роза, Борис и Стърн приближиха, за да го чуват. Застанаха с впит в земята поглед, скръстили ръце на гърба.
	Рош започна:
	— Мисля си за онзи, дето ни е довел тук тази вечер. Предвидил е, че всичко това ще се случи. Ние сме тук, защото той го е поискал, той го е намислил. И е създал всичко това за нас. Защото зрелището е за нас, господа. Единствено за нас. Подготвил го е грижливо. Предвкусвал е мига, нашата реакция. Искал е да ни изуми. Да разберем, че е велик и могъщ.
	Кимнаха в съгласие.
	Рош, който отдавна беше приел Гавила за пълноправен член на екипа си, забеляза, че криминологът е разсеян, втренчените му очи следваха някаква мисъл.
	— А ти, ти за какво мислиш?
	Тогава Горан наруши мълчанието си, но каза единствено:
	— Птиците.
	Отначало никой не го разбра. Той невъзмутимо продължи:
	— На идване не забелязах, чак сега се усетих. Странно е. Чуйте…
	Откъм тъмната гора се издигаха гласовете на хиляди птици.
	— Пеят — каза учудено Роза.
	Горан се обърна към нея и кимна одобрително.
	— Това е заради фотосветкавиците… Объркали са светлината им със зората и пеят — обади се Борис.
	— Според вас има ли смисъл? — продължи Горан, като този път ги гледаше. — И все пак има… Пет погребани ръце. Части от телата, без самите тела. Като помислим, няма истинска жестокост в това. Без телата няма лица. Без лицата няма индивиди, липсват личностите. Трябва само да се запитаме: къде са всички тези момичета? Защото те не са тук, в дупките. Не можем да ги погледнем в очите. Не можем да усетим, че са като нас. Защото във всичко това няма нищо човешко. Има само части… Никакво състрадание. Той не ни го е позволил. Оставил ни е само страха. Не можем да изпитаме състрадание към тези невръстни жертви. Само ни уведомява, че са мъртви… Според вас има ли някакъв смисъл? Хиляди птици в мрака, принудени да издават крясъци около една невъзможна светлина. Ние не можем да ги видим, но те ни наблюдават — хиляди птици. Какво представляват? Нещо съвсем обикновено. А също и плод на една илюзия. Но трябва да внимаваме с илюзионистите: понякога злото ни мами, като приема най-обикновената форма на нещата.
	Тишина. За пореден път криминологът беше открил нещо дребно, но със символично значение. Онова, което другите често не успяваха да видят, или както в този случай — да чуят. Подробностите, околната среда, нюансите. Сянката около нещата, тъмната аура, където се крие злото.
	Всеки убиец си има „рисунък“, прецизен стил, който е повод за удовлетворение и гордост. Най-трудната задача е да се разбере как вижда нещата. Затова Горан беше тук. Затова го извикаха. Трябваше с познанията си отново да върне това необяснимо зло в руслото на своята вдъхваща доверие наука.
	В този момент един от експертите в бял гащеризон приближи и смутено се обърна направо към главния инспектор.
	— Господин Рош, имаме проблем… ръцете вече са шест.


>	2

	Учителят по музика проговори.
	Но не това я порази. Не се случваше за пръв път. Много самотни хора изразяват на глас мислите си, щом са защитени от стените у дома. На Мила също й се случваше да си говори сама вкъщи.
	Не. Новината беше друга. Такава, че я възнаграждаваше за цялата седмица дебнене, прекарана в студената кола, постоянно разположена пред кафявата къща: наблюдаваше с малък бинокъл вътрешността, преместванията на този дебел, белезникав човек около четиресетте, който крачеше спокойно в своя малък, подреден свят, като повтаряше едни и същи движения, сякаш бяха нишките на паяжина, позната само на него.
	Учителят по музика проговори, но новината беше друга: този път спомена едно име.
	Мила го видя да се появява върху устните му, буква по буква. Пабло. Потвърждението, ключът за влизане в този тайнствен свят. Сега го знаеше.
	Учителят по музика имаше гост.
	Допреди десет дни Пабло беше само едно осемгодишно дете с кестеняви коси и игриви очи. Обичаше да скита из квартала със своя скейтборд. Едно беше сигурно: ако Пабло трябваше да изпълни някоя поръчка на мама или баба, отиваше със скейта. Прекарваше часове върху това нещо, нагоре-надолу по улиците. За съседите, които го виждаха да преминава пред прозорците им, малкият Паблито — както го наричаха всички — беше неразделна част от пейзажа.
	Може би и заради това онази февруарска сутрин никой не забеляза нищо в жилищния квартал, където всички се познаваха по име, а къщите и животните си приличаха. Едно зелено Волво комби — вероятно нарочно избрано от учителя по музика заради приликата с толкова други семейни коли, паркирани в уличките — се появи на пустата улица. Тишината на обичайната съботна утрин бе нарушена само от слабия съсък на гумите по асфалта и монотонното стържене на един скейтборд, набиращ все по-висока скорост… Минаха шест дълги часа, докато някой се усети, че сред съботните звуци липсваше нещо. Онова стържене. И че в тази огряна от студеното слънце сутрин малкият Пабло беше погълнат от пълзяща сянка, разделила го от любимия му скейт, която повече не пожела да го върне.
	Дъската с четири колелца остана неподвижна сред гъмжилото от полицейски агенти, блокирали квартала веднага след известието.
	Това се случи само преди десет дена.
	Но можеше вече да е прекалено късно за Пабло. Късно заради крехката му детска психика. Късно, за да се събуди без травми от лошия си сън.
	Сега скейтбордът се намираше в багажника на полицайката заедно с други предмети, играчки, дрехи. Находки, които Мила беше надушила, докато търсеше някаква следа, после те я доведоха до тази кафява бърлога. До учителя по музика, преподаващ в един висш институт. Свиреше на църковния орган в неделя сутрин. Беше заместник-председател на музикална асоциация, която всяка година организираше фестивал с музика на Моцарт. Скромен и срамежлив, неженен, носеше очила и започваше да оплешивява, меките му ръце се потяха.
	Мила го беше огледала добре. В това се състоеше нейният талант.
	Постъпи в полицията с ясна цел и когато завърши Академията, се посвети изцяло на нея. Не я интересуваха престъпниците, а още по-малко законът. Не заради това обикаляше неспирно всеки ъгъл, където е свила гнездо сянката, където необезпокоявана си гние.
	Когато прочете името на Пабло върху устните на неговия тъмничар, Мила усети бодеж в десния си крак. Сигурно заради многото часове, прекарани в колата в очакване на този знак. Или пък заради раната на бедрото, имаше два-три шева. „После ще я лекувам още“ — обеща си. Но после. И като си помисли това, Мила вече беше решила, че ще влезе веднага в тази къща, за да развали магията и да прекрати ужаса.
	— Полицай Мила Васкес до Централата: открих заподозрения за отвличането на малкия Пабло Рамос. Намира се в кафява къща на улица „Алберас“ 27. Вероятно е опасен.
	— Добре, полицай Васкес, изпращаме две патрулни коли към теб, но ще са нужни поне трийсет минути.
	Твърде много.
	Мила ги нямаше. Пабло ги нямаше.
	Ужасът, че трябва да държи сметка и за думите „вече беше късно“ я накара да тръгне към къщата.
	Гласът от радиостанцията остана като далечно ехо и тя — с пистолет в ръка, оръжието ниско и по средата на тялото, съсредоточен поглед, къси бързи крачки — бързо стигна до кремавия стобор, който опасваше само задната страна на къщата.
	Огромен бял платан се открояваше над нея. Листата променяха цвета си според вятъра, като откриваха сребристия си профил. Мила стигна до дървената порта отзад. Притисна се до стобора и се ослуша. От време на време дочуваше на вълни нотите от рок песен, вятърът ги донасяше кой знае откъде. Тя надникна отвъд портата и видя добре гледана градина с барака за инструментите и червен гумен маркуч, пропълзял през тревата до разпръсквача. Пластмасови мебели и барбекю на газ. Цареше спокойствие. Задната врата беше с матирани светлолилави стъкла. Мила се пресегна през дървената вратичка и внимателно вдигна резето. Пантите проскърцаха, затова открехна само колкото да се промъкне в градината.
	Притвори отново, та ако някой в къщата погледне навън, да не забележи промяна. Нищо не трябваше да се променя. После тръгна напред, както я бяха учили в Академията — старателно премерваше крачките си и стъпваше на пръсти, за да не оставя следи, готова да се затича при нужда. За няколко мига се озова до задната врата, от страната, където нямаше да хвърля сянка, ако се подадеше да огледа вътрешността на къщата. Така и направи. Матираните стъкла не позволяваха да различи всичко, но по очертанията на мебелите предположи, че е трапезарията. Прокара ръка към дръжката на срещуположната страна на вратата. Хвана я и натисна надолу. Бравата щракна.
	Беше отворено.
	Учителят по музика вероятно се чувстваше на сигурно в нагласената за него и затворника му бърлога. След малко Мила щеше да разбере защо е така.
	При всяка крачка линолеумът на пода издаваше звук под гумените подметки. Опита да се придвижва по-тихо и да не вдига шум, но после реши да свали маратонките, остави ги до един от мебелите. Стигна до прага на коридора по чорапи и го чу да говори…
	— Имам нужда също и от една опаковка кухненска хартия. Както и от онзи продукт за лъскане на плочки… Да, точно той. Донесете ми и шест консерви пилешка супа, захар, вестник с програмата на телевизията и два пакета цигари лайт, все същите…
	Гласът идваше от хола. Учителят по музика правеше покупки по телефона. Прекалено зает, за да излиза от къщата? Или пък не желаеше да се отдалечава, предпочиташе да контролира всяко движение на своя гост?
	— Да, улица „Алберас“ 27, благодаря. И носете ресто до петдесет, вкъщи нямам по-дребни.
	Мила последва гласа, мина покрай голямо гледало, което върна образа й деформиран. Като в някой лунапарк. Когато стигна до входа на стаята, си пое дъх, протегна ръце с пистолета в тях и скочи на прага. Очакваше да го изненада, дори в гръб: застанал до прозореца, още със слушалката в ръка. Чудесна цел от плът и кръв.
	Каквато липсваше.
	Всекидневната беше празна, слушалката на обичайното си място върху телефона.
	Разбра, че никой не е телефонирал от тази стая, когато усети студените устни на пистолета да допират тила й като целувка.
	Беше зад нея.
	Мила изруга мислено заради глупостта си. Учителят по музика беше подготвил добре бърлогата си. Скърцането на градинската порта и скриптящият линолеум вдигаха тревога за присъствието на натрапници, а фалшивото обаждане представляваше стръв за привличане на плячката. Деформиращото огледало му служеше да застане зад нея, без да го вижда. Всичко беше част от клопката.
	Усети само протягането на ръката му пред нея, докато взе пистолета. Мила не помръдна.
	— Можеш да ме застреляш, но вече си в безизходица. След малко колегите ми ще бъдат тук. Няма как да се измъкнеш, по-добре се предай.
	Той не отговори. Стори й се, че почти го вижда с крайчеца на окото си. Нима се усмихваше?
	Учителят по музика отстъпи назад. Цевта на оръжието се отлепи от Мила, но тя още можеше да усети продължаващото магнетично привличане между нейната глава и куршума в цевта. После човекът я заобиколи и най-накрая се появи пред погледа й. Втренчи се задълго в нея, но без да я вижда. Имаше нещо в дъното на очите му. Мила сякаш попадна в преддверието на ада.
	Учителят по музика се обърна с гръб без никакъв страх. Мила го наблюдаваше, докато се насочва със сигурна стъпка към пианото, долепено до стената. Като стигна до него, човекът седна на столчето и се загледа в клавиатурата. Остави двата пистолета отляво.
	Раздвижи пръстите си и след миг докосна клавишите.
	Докато Ноктюрно оп. 20 в до диез минор на Шопен изпълваше стаята, Мила дишаше дълбоко: напрежението се разнасяше по сухожилията и мускулите на шията й. Пръстите на учителя по музика се плъзгаха грациозно и неуловимо по клавишите. Нежността на нотите принуждаваше Мила да следи изпълнението като хипнотизирана.
	Насили се да излезе от вцепенението и бавно плъзна пети назад, докато отново се озова в коридора. Пое си дъх, опита се да успокои ударите на сърцето си. Тогава се зае да претърсва набързо стаите, следвана от мелодията. Прегледа ги една по една. Кабинет. Баня. Килер.
	Чак до една заключена врата.
	Удари крилото с рамо. Раната на бедрото я болеше и съсредоточи тежестта върху рамото. Дървото поддаде.
	Мъждивата светлина от коридора първа навлезе в стаята, чиито прозорци изглеждаха зазидани. Мила последва отблясъка в тъмнината, докато кръстоса поглед с две вцепенени очи. Паблито беше там, на леглото, с крака притиснати до слабичкия торс. Носеше само слип и потник. Опитваше се да разбере дали трябва да се бои от нещо, дали Мила е част от ужасния му сън. Тя каза онова, което винаги казваше при намирането на някое дете.
	— Трябва да тръгваме!
	Той кимна, протегна ръце и се вкопчи в нея. Мила се вслушваше в музиката, тя не спираше да я преследва. Боеше се, че няма да продължи достатъчно, няма да й остане време да напусне тази къща. Обзе я друга тревога. Беше подложила на риск живота си, както и този на заложника. Затова сега се страхуваше. Боеше се да не сбърка отново. Да не се препъне на последната крачка, онази, която щеше да я отведе извън проклетата къща. Или пък да открие, че къщата никога няма да я пусне навън, ще я обгърне с лигави пипала и тя завинаги ще остане затворница.
	Но вратата се отвори и те излязоха навън, на бледата, но успокояваща дневна светлина.
	Когато пулсът й започна да се успокоява, а тя успя да забрави за оставения вътре пистолет, да притисне към себе си Пабло и да го защити с топлото си тяло, да се пребори със страха в него, детето се протегна до нейното ухо и прошепна…
	— Тя няма ли да дойде?
	Краката на Мила натежаха, внезапно се заковаха в земята. Олюля се, но не изгуби равновесие.
	Попита го, без да знае причината, единствено със силата на ужасилата я увереност.
	— А тя къде е?
	Детето протегна ръка и посочи с пръст втория етаж. Къщата ги гледаше от своите прозорци и се смееше подигравателно със зейналата си врата, която преди малко ги пусна да си вървят.
	Чак тогава страхът й напълно изчезна. Мила извървя последните метри, отделящи я от колата. Нагласи малкия Пабло на седалката и му каза с тържествения тон на обещанията:
	— Идвам веднага!
	После се върна и къщата пак я погълна.
	Отново се намери в подножието на стълбището. Гледаше нагоре, без да има представа какво ще открие там. Започна да се изкачва, като се опираше на парапета. Нотите на Шопен продължаваха да я следват невъзмутимо и при това издирване. Краката й потъваха във всяко следващо стъпало, ръцете се залепваха за перилата, които сякаш се опитваха да я задържат на всяка крачка.
	Музиката изведнъж спря.
	Мила замръзна и застана нащрек. Последва острия звук на изстрел, сгромолясване и разстроени ноти заради тежината от тялото на рухналия върху клавиатурата учител по музика. Мила продължи по-бързо, чак до горния етаж. Опасяваше се да не е нова измама. Стълбището завиваше и площадката преминаваше в тесен коридор, покрит с плътен мокет. В дъното му — прозорец. Пред него — човешко тяло. Крехко, ефирно срещу светлината: краката стъпили на стол, шията и ръцете протегнати към висящата от тавана примка. Мила я видя, докато се опитваше да нахлузи въжето, и извика. Тя също я забеляза и се опита да ускори операцията. Защото така й беше казал, на това я беше научил.
	„Ако те дойдат, трябва да се самоубиеш.“
	„Те“ бяха другите, светът там отвън: те не можеха да разберат и никога не биха простили.
	Мила се хвърли към момичето в отчаян опит да го спаси. И колкото повече се приближаваше, толкова повече й се струваше, че тича назад във времето.
	Преди много години, в един друг живот, това момиче беше дете.
	Мила си спомняше отлично снимката му. Тогава я изучи основно, щрих по щрих, мислено проследи всяка черта, всяка гънка на изражението, каталогизира и наизусти особените белези, даже и най-малкото несъвършенство на кожата.
	И очите. Яркосини, изразителни. Способни да запазят непокътната светлината от светкавицата. Очите на десетгодишно момиче, Елиза Гомес. Беше я снимал баща й. Издебнал, я в един празничен ден, докато тя съсредоточено отваряла подаръка и не го очаквала. Мила даже си беше представяла сцената: бащата я вика по име, за да се обърне и така да улови изненадата. И Елиза, която се завърта към него и не успява да се усети навреме. В нейното изражение беше увековечен мигът, нещо недоловимо за невъоръженото око. Чудодейното зараждане на една усмивка, преди да се отвори и разцъфти върху устните, или да заблести в очите като новородена звезда.
	Ето защо полицайката не се учуди, когато родителите на Елиза Гомес избраха точно тази поза, когато тя поиска скорошна снимка. Наистина, не беше най-подходящата, защото изражението на Елиза изглеждаше неестествено и това почти я правеше неизползваема при извличането на модулации как би се променило лицето с течение на времето. Другите й колеги, натоварени с разследването, се оплакваха. Но Мила не обръщаше внимание, защото в тази снимка имаше нещо, някаква енергия. И точно нея трябваше да търсят. Не лице сред лицата, едно момиченце сред многото. А точно онова момиченце, с онази светлина в очите. Ако някой не успееше да я изгаси с времето…
	Мила я сграбчи точно навреме, прегърна краката й, преди да се отпусне с тежестта си на въжето. Тя риташе и се мяташе, опита се да извика. Докато Мила я назова по име.
	— Елиза! — изрече с безкрайна нежност.
	И тя се разпозна.
	Беше забравила коя е. Годините в плен бяха заличили нейната идентичност, късче по късче, ежедневно. Докато не се убеди, че този мъж е нейното семейство, защото останалият свят вече не я помнеше. Останалият свят никога не би я спасил.
	Елиза погледна Мила в очите с изумление. Притихна и се остави да бъде спасена.


>	3

	С тази загадка разследващите напуснаха полянката насред гората и се преместиха във фургона, разположен на междуградския път. Наличието на прясно кафе и сандвичи изглеждаше в контраст с видяното, но служеше да създаде привидност за контрол. Само че едва ли някой щеше да посегне към храната в тази студена февруарска утрин.
	Стърн извади от джобчето си кутийка с ментови бонбонки. Поразклати я и изтърси две в шепа, а после ги метна в устата си. Според него му помагаха да мисли. После попита повече себе си, отколкото другите:
	— Нима е възможно…?
	— По дяволите… промърмори Борис. Но го произнесе толкова тихо, че никой не го чу.
	Вътре в кемпера Роза търсеше местенце, където да събере мислите си. Горан я усети. Разбираше я, тя имаше момиче на възраст колкото онези деца. Първото нещо, за което си помисляш, когато се сблъскаш с престъпление срещу малолетни. За твоите деца. И се питаш какво би се случило, ако… Но не успяваш да довършиш изречението, защото дори само от мисълта ти призлява.
	— Ще ги открием на парчета — каза главен инспектор Рош.
	— Значи това е нашата задача? Да събираме трупове? — попита Борис ядосано. Като човек на действието той не се виждаше в ролята на гробар. Изискваше да има виновен. Другите също не закъсняха и се съгласиха с думите му.
	Рош ги успокои:
	— Нашият приоритет винаги е бил арестът. Но не можем да се измъкнем от мръсната работа по издирване на останките.
	— Било е преднамерено.
	Всички се втренчиха в Горан, не разбираха думите му.
	— Лабрадорът надушва ръката и изравя дупка: това е част от плана. Нашият човек е държал под око двете момченца с кучето. Знаел е, че го разхождат в гората. Затова е разположил там своето малко гробище. Довършил е своето „дело“ и ни го е показал. Това е.
	— Означава ли, че няма да го хванем? — попита невярващо ядосаният Борис.
	— Вие знаете по-добре от мен как стават тези неща…
	— Но ще го направи, нали? Ще убие отново… Досега му върви, ще опита отново — този път Роза не искаше да се примири с действителността.
	Искаше й се някой да я опровергае, но Горан не намираше отговор. И дори да имаше мнение по въпроса, не би могъл да предаде с хуманно приемливи думи жестокостта да се раздвоява между мисълта за онези ужасяващи мъртви и циничното желание убиецът отново да нанесе удар. Защото — и това го знаеха всички — щяха да го хванат единствено ако продължеше.
	Главен инспектор Рош отново взе думата:
	— Ако открием телата на онези момичета, поне ще можем да дадем на техните семейства по едно погребение и гроб, върху който да плачат.
	Както обикновено, Рош извърташе същността на въпроса и го представяше по политически коректен начин. Правеше генерална репетиция за появата си пред пресата, щеше да смекчи историята в полза на собствения си образ. Първо траурът, скръбта — за да спечели време. После — разследването и виновните.
	Но Горан знаеше, че операцията му нямаше да успее: журналистите щяха да се нахвърлят на всяка хапка, да разкъсват ненаситно историята и да я подправят с най-отвратителни подробности. И преди всичко, от този момент нататък нямаше вече да им прощават нищо. Всеки техен жест и всяка дума щяха да придобиват стойността на обещание, на тържествен обет. Рош беше убеден, че може да залъгва репортерите, като всеки път ги подхранва с късчета от онова, което биха искали да чуят. Затова Горан остави на главния инспектор крехката му илюзия, че контролира нещата.
	— Струва ми се, че трябва да дадем име на този тип… преди да го направи пресата — предложи Рош.
	Горан беше съгласен, но подбудите му се различаваха от тези на главния инспектор. Както всички сътрудничещи на полицията криминолози, докторът по криминология Гавила си имаше собствени методи. Най-напред трябваше да придаде черти на престъпника: по този начин превръщаше още неясната и неопределена фигура в нещо човешко. Защото, пред лицето на едно толкова жестоко и незаслужено зло винаги сме склонни да забравяме, че извършителят, както и жертвата, е личност — често пъти с нормално битие, работа и дори семейство. В подкрепа на тезата си доктор Гавила обръщаше внимание на студентите си в университета, че почти винаги при арестуването на някой сериен убиец неговите съседи и близките му са като паднали от небето.
	— Наричаме ги чудовища, защото ги чувстваме далече от нас, искаме да са „различни“ — казваше Горан на своите семинари. — Всъщност, приличаме си във всичко и за всичко. Но ние предпочитаме да игнорираме мисълта, че някой от себеподобните ни е способен на всичко това, и така оправдаваме отчасти нашата природа. Антрополозите го дефинират като „деперсонализация на престъпника“ и често пъти тя представлява най-голямото препятствие пред идентифицирането на някой сериен убиец. Защото един човек си има слабости и може да бъде заловен. Докато чудовището — не.
	По тази причина Горан държеше окачена на стената в своята аудитория черно-бялата снимка на едно дете. Невръстно, пълничко и беззащитно човешко мъниче. Студентите я виждаха всеки ден и накрая се привързваха към изображението. Когато някой намираше кураж да го попита кое е детето — обикновено по средата на семестъра, — той ги предизвикваше да отгатнат. Отговорите бяха най-различни и чудновати. А той се забавляваше на израженията им, когато накрая разкриеше, че детето е Адолф Хитлер.
	В колективните представи след войната нацисткият лидер се превърна в чудовище и години наред победилите в конфликта нации се противопоставяха на различното виждане. Затова никой не познаваше снимките от детството на фюрера. Едно чудовище не може да е било дете, не може да е имало различни от омразата чувства и съществуване, наподобяващо онова на връстниците му, които после щяха да се превърнат в негови жертви.
	— За много хора да придадеш човешки черти на Хитлер, означава да го „обясниш“ по някакъв начин — говореше на студентите Горан. — Но обществото твърди, че крайното зло не може да бъде обяснено, нито разбрано. Опитите да го направиш, означават, че трябва да му потърсиш и някакво извинение.
	В кемпера на подвижната полицейска група Борис предложи името „Алберт“ за създателя на гробището от ръце, спомнил си беше един стар случай. Присъстващите приеха идеята с усмивка. Решението беше взето.
	От този миг нататък членовете на отдела щяха да използват това име по адрес на убиеца. И ден след ден Алберт щеше да придобива физиономия. Нос, две очи, лице, собствен живот. Всеки щеше да му придаде своята представа и вече нямаше да го разглеждат само като изплъзваща се сянка.
	— Алберт, а? — в края на съвещанието Рош още претегляше медийната стойност на името. Премяташе го между устните си, опитваше вкуса му. Май ставаше.
	Но имаше нещо друго, което измъчваше главния инспектор. Затова се обърна към Горан.
	— Ако искаш да знаеш истината, съгласен съм с Борис. По дяволите! Не мога да принудя хората ми да събират трупове, докато някакъв луд психопат ни прави на смешни!
	Горан знаеше, че когато Рош говори за „своите“ хора, в действителност разбира преди всичко себе си. Боеше се, че няма да обере лаврите. И постоянно се опасяваше, че някой ще обвини федералната полиция в некадърност, ако не успееха да спрат виновника.
	Освен това имаха проблем с шестата ръка.
	— Мисля засега да не бързаме с новината за наличието на шеста жертва.
	Горан се обърка: — Но тогава как ще разберем името й?
	— Не се безпокой, вече съм помислил за всичко!
	В кариерата си Мила Васкес беше решила осемдесет и девет случая на изчезване. Наградиха я с три медала, получи няколко похвали. Смятаха я за експерт в нейната област, често я викаха като консултант, също и в чужбина.
	Операцията от онази сутрин, когато освободи последователно Пабло и Елиза, беше определена като гръмък успех. Мила не каза нищо, но се дразнеше. Искаше й се да признае всички свои грешки. Проникна в кафявата къща, без да дочака подкрепленията. Подцени обстановката и възможните клопки. Изложи на риск себе си и пленниците, като позволи заподозреният да я разоръжи и да допре пистолет в тила й. Накрая, не успя да предотврати самоубийството на учителя по музика.
	Но висшестоящите пропуснаха всичко това, те преувеличаваха заслугите й, докато пресата ги увековечаваше с ритуални фотографии.
	Мила никога не се появяваше на тези снимки. Официалната причина беше, че предпочита да запази анонимността си за бъдещите разследвания. Но всъщност мразеше да застава пред обектива. Дразнеше се даже от образа си в огледалото. Не защото й липсваше красота, напротив. Но сега, на трийсет и две години, безбройните часове в залата за тренировки бяха заличили всяка следа от женственост. Всяка извивка, всяка мекота. Да бъде жена, сякаш изглеждаше някакво зло, подлежащо на изкореняване. Макар често да носеше мъжки дрехи, не приличаше и на мъжкарана. Просто нищо по нея не насочваше към половата идентичност, но тя искаше да изглежда точно така. Носеше незабележими дрехи. Не прекалено елегантни джинси, поизносени маратонки, кожено яке. Бяха дрехи, и толкова. С предназначение да я топлят и покриват. Не губеше време да ги избира, само ги купуваше. Често пъти няколко еднакви бройки. Не ги забелязваше. Искаше да бъде такава.
	Невидима сред невидимите.
	Сигурно и заради това успяваше да споделя съблекалнята на полицейското управление с агентите мъже.
	Сега от десет минути гледаше втренчено отвореното си шкафче, докато премисляше всички събития от този ден. Имаше нещо за правене, но в момента мислите й бяха другаде. После острата болка в бедрото напомни за себе си. Раната се беше отворила отново въпреки обработката с абсорбент и лейкопласта. Не беше свършила добра работа с иглата и конеца, ръбчетата кожа около среза не позволяваха. Може би наистина трябваше да се прегледа при лекар, но нямаше никакво желание да отиде в болница. Твърде много въпроси. Реши да си направи по-стегната превръзка с надеждата, че кръвотечението ще спре, а после щеше да опита с още няколко шева. Все пак трябваше да вземе някакъв антибиотик, за да предотврати инфекцията. Щеше да си набави фалшива рецепта от един тип, който от време на време й даваше информация за новите попълнения сред бездомниците на гарата…
	Гарите.
	„Странно“ — помисли си Мила. Докато за останалия свят са само място за преминаване, за някои са крайна точка. Спират там и не тръгват отново. Гарите са нещо като преддверие, където изгубените души се събират в очакване някой да дойде и да ги отведе.
	Всеки ден изчезват средно между двайсет — двайсет и пет души. Мила познаваше добре статистиката. Изведнъж тези хора престават да се обаждат. Потъват някъде без предупреждение, без да носят багаж. Сякаш са се изпарили в нищото.
	Знаеше, че в голяма част от случаите става дума за излезли от релсите индивиди, хора, живеещи от дрога, постоянно на ръба, винаги готови да се опетнят с някое престъпление, типове, които непрекъснато влизаха и излизаха от затвора. Но освен тях имаше и едно странно малцинство: някои решаваха да изчезнат завинаги в даден момент от живота си. Като жената в семейството, отишла да напазарува в супермаркета, за да не се върне повече у дома; като сина или брата, качили се на влака, без никога да пристигнат на гарата, за която пътуват.
	Мила смяташе, че всеки от нас си има път. Път, водещ към дома, при любимите хора, към онова, което ни обвързва най-много. Обикновено пътят е все един и същ, научаваме го от малки и всеки го следва през целия си живот. Но случва се пътят да прекъсне. Понякога продължава отново от друга посока. Или пък, след като е описал криволичещ преход, се връща в точката, където е прекъснал. Може да остане увиснал над бездната.
	Понякога се губи в мрака.
	Над половината от изчезналите се връщат обратно и разказват някаква история. Други пък нямат какво да разкажат и продължават предишния си живот. Трети не са толкова щастливи, от тях остава само безмълвно тяло. И накрая остават онези, за които никога няма да се разбере нищо.
	Между тях винаги има някое дете.
	Много родители биха дали живота си, за да разберат какво се е случило. Къде са сбъркали. Коя разсеяност е довела до тази мълчалива драма. Какво се е случило с детенцето им. Кой го е взел и защо. Част от тях отправят въпрос към Бог поради какъв грях са били наказани. Някои се измъчват през остатъка от живота си в търсене на отговори или пък угасват постепенно, докато си задават тези въпроси. „Кажете ми поне дали е мъртво“ — казваха. Други стигаха дотам да си го пожелават, защото искаха само да имат кого да оплачат. Единственото им желание не бе да се примирят, а да престанат да се надяват. Защото надеждата убива по-бавно.
	Но Мила не вярваше в историята за „освобождаващата истина“. Беше го научила лично, още първия път, когато откри някого. Изпита го отново в следобеда, след като придружи Пабло и Елиза у дома.
	За момчето имаше викове на радост в квартала, обикаляха коли, надули празнично клаксоните.
	За Елиза не: беше минало много време.
	След като я спаси, Мила я отведе в един специализиран център, където с нея се заеха социалните асистенти. Нахраниха я, дадоха й чисти дрехи. Кой знае защо, все се оказваха по-големи с един или два номера, мислеше си Мила. Вероятно индивидите, за които бяха предназначени, се бяха смалили в годините на забрава, още мъничко… и можеха съвсем да изчезнат.
	Елиза не промълви дума през цялото време. Остави ги да се погрижат за нея, приемаше всичко. После Мила й съобщи, че ще я заведе у дома. И тогава не каза нищо.
	Докато гледаше втренчено в шкафчето си, младата полицайка отново виждаше физиономиите на родителите, когато застана с Елиза Гомес пред вратата им. Бяха неподготвени и леко притеснени. Може би си представяха, че ще им върне обратно едно дете на десет години, а не това пораснало момиче, с което вече нямаха нищо общо.
	Елиза била интелигентно и преждевременно развито дете. Започнала да говори рано. Първо изрекла думата „Мей“, името на плюшеното си мече. Майката обаче сигурно помнеше и последната: „утре“. Завършвала фразата „Ще се видим утре“, произнесена на вратата на къщата, преди да отиде да спи при една приятелка. Но този ден така и не настъпил. Утре за Елиза Гомес още не беше дошло. Но нейното „вчера“ представляваше безкраен ден и нямаше признаци да свърши.
	В този проточил се във времето ден за своите родители Елиза продължила да живее като момиченце на десет години, със своята стаичка, пълна с кукли и коледни подаръци, трупащи се около камината. Щяла да остане завинаги, както си я спомняли. Увековечена във фотографията на спомена като пленница на някое вълшебство.
	И нищо, че Мила я беше открила, те щяха да продължават да очакват загубеното си дете. Без някога да се примирят.
	След прегръдка, подправена със сълзи и не особено голямо вълнение, госпожа Гомес ги накара да влязат вкъщи, предложи им чай и бисквити. Отнасяше се с дъщеря си като с някой гост. Вероятно с тайната надежда, че щеше да си тръгне след края на това посещение, като остави нея и съпруга й с онова вече станало удобно чувство на загуба.
	Мила винаги бе оприличавала тъгата на онези стари гардероби, от които искаме да се отървем, но накрая все остават на мястото си, а след години излъчват типична миризма, пропиваща се в стаята. И с времето свикваме, а накрая ставаме част от нея.
	Елиза се беше завърнала, нейните родители трябваше да приключат със скръбта си и да върнат цялото съчувствие, на което бяха обект през всички тези години. Вече нямаха причина да бъдат тъжни. С какъв кураж щяха да разказват на останалия свят за новото нещастие да живеят с чужд за тях човек, обикалящ из къщата?
	След час, преминал в церемонии, Мила се сбогува: стори й се, че забелязва в погледа на майката зов за помощ. „Какво ще правя сега“? — крещеше безмълвно онази жена, изтерзана, че трябва да свиква с новата реалност.
	Мила също трябваше да се сблъска с една истина. Елиза Гомес беше открита съвсем случайно. Ако след всичките тези години нейният похитител не беше изпитал потребност да увеличи „семейството“, като отвлече също и Паблито, никой никога нямаше да узнае как са се развили нещата. А Елиза щеше да остане затворена в онзи свят, създаден само за нея и за натрапчивите мисли на своя тъмничар. Първо като дъщеря, после като вярна годеница.
	С тези мисли Мила затвори шкафчето. „Забрави, забрави! Това е единственото лекарство“ — си каза.
	Управлението се опразваше, тя също искаше да си иде у дома. Щеше да си вземе душ, да отвори бутилка „Порто“ и да изпече кестени на газта. А после да съзерцава дървото от прозореца на хола. И с мъничко късмет щеше да заспи рано-рано на дивана.
	Но докато се готвеше да се самонагради с вечерта си на самотница, един от колегите влезе в съблекалнята.
	Сержант Морексу я търсеше.
	Влагата покриваше като лъскава лига улиците във февруарската вечер. Горан слезе от таксито. Нямаше кола, нито шофьорска книжка, все някой друг се грижеше да го превозва закъдето е тръгнал. Вярно, беше опитвал да шофира, даже му се удаваше. Но за човек като него, свикнал да се губи в дълбините на собствените си мисли, воланът не е препоръчителен. Затова и се отказа. Като плати на шофьора и стъпи на тротоара с обувките си четиресет и четвърти номер, измъкна от якето третата цигара за деня. Запали, дръпна си два пъти и я захвърли. Придоби този навик, откакто реши да ги откаже. Нещо като компромис със себе си, колкото да измами нуждата от никотин.
	Докато стоеше прав, забеляза отразения си в една витрина образ. Няколко мига го съзерцава. Занемарената брада, окръжаваща все по-умореното лице. Сенките под очите и рошавата коса. Съзнаваше, че не полага достатъчно грижи за себе си. Но който се грижеше за вида му, отдавна бе изоставил ролята си.
	Всички казваха, че най-отличителната черта на Горан са неговите дълги и загадъчни мълчания.
	Както и очите — огромни и вглъбени.
	Беше почти време за вечеря. Качи се бавно по стълбището към дома. Влезе в апартамента и се ослуша. Минаха няколко секунди и като свикна с новата тишина, разпозна непринудения, приветлив глас на Томи — играеше си в своята стая. Отиде натам, но не намери кураж да прекъсне играта му, остана да го гледа от прага.
	На своите девет години Томи живееше безгрижно. Имаше кестеняви коси и харесваше червения цвят, баскетбола и сладолед, даже през зимата. С най-добрия му приятел Бастиан организираха приказни „сафарита“ в училищния парк. И двамата членуваха при скаутите и през лятото щяха да ходят заедно на лагер. Напоследък не говореха за нищо друго.
	Приличаше поразително на майка си, но едно нещо беше взел от баща си.
	Две огромни и вглъбени очи.
	Когато усети присъствието на Горан, се обърна и се усмихна.
	— Вече е късно! — укори го.
	— Знам. Съжалявам — защити се Горан. — Отдавна ли си отиде госпожа Руна?
	— Синът й дойде да я вземе преди половин час.
	Горан се намръщи: госпожа Руна изпълняваше ролята на гувернантка от няколко години. Затова трябваше да е наясно, че не му харесва Томи да остава сам вкъщи. Едно от дребните неудобства, които понякога правеха невъзможно начинанието да продължава с живота въпреки обстоятелствата. Горан не успяваше да разреши всичко сам. Сякаш единственият човек, притежаващ тази тайнствена сила, беше забравил да му остави учебника с магическите формули, преди да си отиде.
	Трябваше да изясни нещата с госпожа Руна, даже малко по-твърдо. Щеше да й каже да не си тръгва вечер, докато не се е прибрал вкъщи. Томи отгатна нещичко от мислите му и помръкна. Затова Горан се опита веднага да го разсее, попита дали е гладен.
	— Ядох една ябълка, бисквити и изпих чаша вода.
	Горан развеселено поклати глава:
	— Не е кой знае какво като вечеря.
	— Това беше следобедната ми закуска. Но сега искам нещо друго…
	— Спагети?
	Томи изръкопляска на предложението. Горан го погали.
	Приготвиха заедно спагетите и подредиха масата, като в някое изпитано домакинство, в което всеки си имаше задължения и ги вършеше, без да се съветва с другия. Синът му се научаваше бързо и Горан се гордееше с него.
	Последните месеци не бяха лесни и за двамата.
	Имаше опасност животът им да се разнищи. Затова той се опитваше да държи заедно нишките и търпеливо да ги свързва наново. Надмогваше липсата с подреденост. Редовно хранене, прецизни часове, утвърдени навици. От тази гледна точка всичко си беше както преди. Всичко се повтаряше по един и същ начин и това беше успокояващо за Томи.
	Накрая се научиха помежду си, един от друг, да съжителстват с онази празнота, но без да отричат реалността. Когато някой изпитваше желание да говори, даже говореха.
	Единственото, което не правеха никога, беше да изричат името на празнотата. Защото това име беше излязло от техните речници. Използваха други начини, друга изразности. Изглеждаше странно. Човекът, който не пропускаше да даде име на всеки срещнат сериен убиец, сега не знаеше как да нарича съпругата си отпреди време и позволи на сина си да „деперсонализира“ майка си. Като че ли живееше в приказките, които му четеше всяка вечер.
	Само Томи поддържаше в равновесие връзката му със света. Иначе би се подхлъзнал за миг в дълбините, които изследваше всекидневно там навън.
	След вечеря Горан се затвори в кабинета си. Томи го последва. Правеха го всяка вечер. Той сядаше на старото скърцащо кресло, а синът му се просваше по корем на килима, за да започне с въображаемите си диалози.
	Горан погледна библиотеката си. Книгите по криминология, криминална антропология и съдебна медицина изглеждаха добре на рафтовете. Някои от тях имаха луксозна подвързия с позлатени букви. Други изглеждаха по-скромно, подвързани семпло. Отговорите се намираха вътре. Но както казваше винаги на студентите си, трудното беше да откриеш въпросите. Тестовете се редуваха с потискащи фотографии. Наранени, разкъсани, изтезавани, горени, разпарчетосани тела. И всичко това грижливо отпечатано на лъскави страници, коментирано с подробни обяснителни бележки. Човешкият живот, превърнат в безстрастен обект на изучаване.
	Заради това допреди време Горан не разрешаваше на Томи да влиза в напомнящата сакристия стая. Боеше се, че любопитството му ще вземе надмощие и като отвори някоя от книгите, ще открие колко жесток може да е животът. Но веднъж Томи наруши забраната. Намери го проснат по корем, както сега, разлистваше съсредоточено едно от онези томчета. Горан още помнеше: беше се спрял на изображението на млада жена, извадена от една река през зимата. Гола, с поморавяла кожа и застинали очи.
	Но Томи съвсем не изглеждаше смутен и вместо да му се скара, Горан седна до него с кръстосани крака.
	— Знаеш ли какво е?
	Дълго време Томи невъзмутимо мълчеше. После отговор, като прилежно описа всичко забелязано. Тънките ръце, започналите да посребряват коси, погледът, потънал кой знае в какви мисли… Накрая започна да си фантазира за заниманията й, нейните приятели и къщата, където е живяла. Тогава Горан се усети, че Томи забелязва всичко в тази снимка, освен едно нещо. Смъртта.
	Децата не виждат смъртта. Защото животът им продължава само ден, от събуждането до заспиването вечер.
	В онзи ден Горан разбра: колкото и да се старае, никога не ще успее да опази сина си от злото на света. Така, както и след години не беше успял да го избави от онова, което неговата майка му причини.
	Сержант Морексу се отличаваше от останалите началници на Мила. Не му пукаше нито за славата, нито за снимките по вестниците. Затова тя очакваше мъмрене за действията си в къщата на учителя по музика.
	Морексу беше припрян в обноските и настроенията си. Не успяваше да сдържи емоциите си повече от няколко секунди. Така на момента можеше да е дръпнат или разгневен, а веднага след това усмихнат и невероятно любезен. Освен това, за да не губи време, използваше жестове. Например, ако се налагаше да те утеши, държеше едната си ръка на рамото ти и в това време те изпращаше до вратата. Или си чешеше слепоочието със слушалката, докато говореше по телефона.
	Но този път не бързаше.
	Остави Мила права пред бюрото си, не я покани да седне. После се вторачи в нея, с протегнати отдолу крака и скръстени ръце.
	— Не знам дали си даваш сметка какво се случи днес…
	— Знам, сбърках — не доизчака тя.
	— Затова пък спаси трима.
	Това твърдение я накара да застине няколко секунди.
	— Трима?
	Морексу се изтегли нагоре по стола и наведе очи към стоящия пред него лист.
	— Намериха една бележка в къщата на учителя по музика. Изглежда, е имал намерение да си хване още едно…
	Сержантът подаде на Мила фотокопието на лист от бележник. Под деня и месеца имаше изписано име.
	— Присила?
	— Присила.
	— И коя е?
	— Едно момиченце с късмет.
	Не каза нищо повече. Защото не знаеше нищо друго. Нямаше фамилия, адрес, снимка. Нищичко. Само това име. Присила.
	— Затова престани да се укоряваш — продължи Морексу и преди Мила да е казала нещо, добави: — Днес те видях на пресконференцията, изглеждаше сякаш нищо не те засяга.
	— Всъщност е точно така.
	— Мамка му, Васкес! Даваш ли си сметка колко благодарни трябва да ти бъдат спасените хора? Да не говорим за семействата им!
	„Вие не видяхте как майката на Луиза Гомес я гледаше“.
	— Искаше й се да му каже, но се задоволи с едно кимване. Морексу я наблюдаваше и клатеше глава.
	— Откакто си тук, не съм чул никакво оплакване от теб.
	— Това добре ли е, или зле?
	— Ако не го разбираш сама, тогава имаш голям проблем, момичето ми… Затова реших, че ще ти дойде добре да поработиш в колектив.
	Но Мила не беше съгласна:
	— И защо? Върша си работата и единствено това ме интересува. Вече съм свикнала да се справям сама. Ще трябва да нагаждам методите си към някого. Как ще му обясня, че…
	— Иди да си стегнеш багажа — прекъсна я Морексу, без да изслуша вайкането й.
	— И защо е това бързане?
	— Заминаваш тази вечер.
	— Това нещо като наказание ли е?
	— Не е наказание, нито ваканция: нуждаят се от съветите на някой експерт. А ти си много известна.
	Полицайката стана сериозна.
	— За какво става дума?
	— Историята с петте отвлечени момиченца.
	Мила я беше чула отгоре-отгоре по телевизията.
	— И защо аз?
	— Защото, изглежда, има шеста, но още не знаят коя е… Искаше да научи още подробности, но очевидно за Морексу разговорът беше приключил. Отново се разбърза и вече й подаваше една папка в плик, като едновременно показваше вратата с нея.
	— Вътре е и билетът за влака.
	Мила я взе и се насочи към изхода. Но преди да напусне стаята, отново се обърна към сержанта:
	— Присила, значи?
	— Точно така…


>	4

	Свирачът при изгрев-слънце от 1967-а. Чиния, пълна с тайни, от 1968-а. Уммагумма беше от 1969-а, както и музиката към филма „Повече“. През 1971-ва — Намеса. Но преди него имаше друг… През 1970-а, сигурен беше, но не си спомняше заглавието. Затова пък обложката на албума — да. Онази с кравата. Дявол да го вземе, как се казваше?
	„Трябва да сипя бензин“ — помисли си. Стрелката беше на минимум, лампичката вече не мигаше, а категорично светеше в червено.
	И все пак той не искаше да спира.
	Шофираше вече цели пет часа, премина почти шестстотин километра, но въпреки че между него и случилото се тази нощ имаше толкова огромно разстояние, не се чувстваше по-добре. Държеше вдървените си ръце върху волана. Обтегнатите мускули на врата го боляха.
	Обърна се за миг.
	„Не мисли… не мисли…“
	Спомняше си по памет познати, успокояващи го неща. В последните десет минути се съсредоточи върху цялата дискография на Пинк Флойд. Но в предишните четири часа прехвърли заглавията на предпочитаните от него филми, играчите на харесвания от него хокеен отбор през последните три сезона, имената на съучениците си от едно време, а даже и на учителите. Стигна чак до госпожа Бергер. Къде ли я беше отвял вятърът? Би му харесало да я види отново. И всичко това, за да държи онази мисъл далече. А сега съзнанието му се затрудняваше от проклетия албум с кравата на обложката!
	И онази мисъл се завърна.
	Трябваше да я отпъди. Да я изпрати обратно в ъгълчето на главата си, където тази нощ успяваше да я заточи на няколко пъти. Иначе започваше отново да се поти и от време на време избухваше в плач, обезсърчаваше се заради ситуацията, нищо че това продължаваше кратко. Сега страхът отново свиваше стомаха му. Но той си налагаше да остане с бистра мисъл.
	„Майка с атомно сърце!“
	Това беше заглавието на албума. За момент се почувства щастлив. Но усещането не продължи дълго. В неговото положение можеше да се чувства щастлив за малко неща.
	Отново се обърна, за да погледне назад.
	Още веднъж помисли: „Трябва да сипя бензин“.
	От постелката под него често се издигаше наситена воня на амоняк, за да му напомни, че се беше изпуснал. Мускулите на краката продължаваха да се схващат, едното му око се притвори.
	Бурята, удряла по магистралата почти цялата нощ, се отдалечаваше отвъд планините. Можеше да види зеленикавите й проблясъци на хоризонта, докато говорителят по радиото представяше поредния метеорологичен бюлетин. След малко щеше да съмне. Преди час излезе от магистралата и тръгна по междуградския път. Даже не спря на кабинката, за да плати таксата. Целта му беше да се отдалечи колкото може повече.
	Следваше дословно получените инструкции.
	За няколко мига позволи на съзнанието си да витае другаде. Но то неизбежно се върна към спомените от тази нощ.
	Предишния ден около единайсет часа стигна с колата до хотел „Модилиани“. Следобеда отиде да си свърши работата на търговски представител из града и както беше предвидено, вечеря с някои клиенти в бистрото на хотела. Малко след десет се прибра в стаята си.
	Едва затворил вратата, разхлаби вратовръзката пред огледалото и в този момент отражението в него отново му предостави — заедно с изпотеното тяло и кървясалите очи — истинското лице на неговата обсесия. Винаги ставаше такъв, когато желанието вземеше надмощие. Докато се гледаше, започна да се пита учудено как е възможно да е прикривал успешно през цялата вечер истинската природа на своите мисли от сътрапезниците. Говореше с тях, изслушваше блудкавите разговори за голфа и прекалено придирчивите съпруги, смя се на досадните шеги за секса. Но се намираше другаде. Предвкусваше момента, когато ще се завърне в стаята си, ще разхлаби вратовръзката и ще позволи на киселата буца, заседнала на гърлото му, да се изкачи и да избухне върху лицето му под формата на пот, затруднено дишане и коварен поглед.
	Истинският му лик под маската.
	Заключен в стаята си, най-после можа да даде отдушник на желанието, напиращо в гърдите и в панталона, беше се опасявал да не изригне. Но не се случи. Успя да се сдържи.
	Защото след малко щеше да излезе.
	Както винаги си обеща, че това ще е последният път. Както винаги, повтаряше обещанието преди и след. И както винаги, щеше да бъде нарушено и подновено следващия път.
	Напусна хотела около полунощ, на върха на възбудата. Започна да обикаля наоколо: беше подранил. Между следобедните ангажименти успя да огледа, за да се подсигури, че всичко ще върви по план: не трябваше да има спънки. Подготвяше се от два месеца, ухажваше грижливо своята „пеперудка“. Очакването представляваше полагаемата се предплата за всяко удоволствие. И той му се наслади. Беше изпипал подробностите, защото точно те водеха другите до провал. Но с него нямаше да се случи. На него никога не му се случваше. Нищо че сега, след като откриха гробището от ръце, би трябвало да вземе повече предпазни мерки. Наоколо се навъртаха много полицаи и до един изглеждаха нащрек. Но той умееше да изглежда невидим. Нямаше от какво да се бои. Трябваше само да се отпусне. След малко щеше да види пеперудката на улицата, на уговореното предишния ден място. Винаги се опасяваше, че може да променят намеренията си. Че нещо може да се обърка в ролята, която им се полагаше да изиграят. Тогава той щеше да се натъжи, с онази гнила тъга, която превъзмогваше дни наред. А най-лошото е, че не можеше да я скрие. Но продължаваше да си повтаря, че и този път всичко ще мине гладко.
	Пеперудката щеше да дойде.
	После ще я качи набързо в колата, като я посрещне с обикновените комплименти. Онези, които не само предизвикват удоволствие, но премахват съмненията, предизвикани от страха. Щеше да я закара на мястото, избрано от него следобеда, като се вмъкне в една уличка, откъдето се виждаше езерото.
	Пеперудките винаги излъчваха много остър аромат. На дъвка, на маратонки. И на пот. Това му харесваше. Мирисът почти беше станал част от неговата кола.
	Сега също го усещаше, смесен с онзи на урина. Отново се разплака. Колко неща се бяха случили от онзи момент. Преходът между възбудата и щастието, последвалите събития.
	Погледна назад.
	„Трябва да заредя бензин.“
	Но после забрави и с нацупена физиономия отново се потопи в спомена за случилото се впоследствие…
	Седеше в колата и очакваше пеперудката. От време на време мъждукащата луна надзърташе между облаците. За да избегне тревогата, си повтаряше плана. Отначало щяха да поговорят. Но той щеше повече да слуша. Знаеше, че пеперудките винаги имаха нужда от онова, което не намираха другаде: от внимание. Ролята му се удаваше добре. Да слуша търпеливо малката плячка: като отваряше сърцето си, тя сама губеше сили. Отслабваше бдителността и го оставяше необезпокоявано да навлезе в съкровени територии.
	Близо до сърцевината на душата.
	Той винаги казваше нещо изключително уместно. Правеше го всеки път. И така ставаше техен учител. Чудесно е да образоваш някого по отношение на собствените му желания. Да му обясняваш какво се изисква, да му показваш как се прави. Това е нещо много важно. Да станеш училище за тях, техен терен за практика. Да ги обучаваш за приятните неща.
	Но точно докато изнасяше тази магическа лекция, имаща за цел да разтвори всички врати на интимността, разсеяно погледна огледалото за обратно виждане.
	И в този момент го видя.
	Нещо по-неуловимо и от сянка. Нещо, което дори може да не си видял, защото е плод на въображението ти. И той веднага си помисли за мираж, за някаква илюзия.
	До удара с юмрук по стъклото на вратата.
	Сухият звук от отварящата се врата. Ръката, промъкваща се в пролуката, за да го докопа за врата и да стисне. Никаква възможност за реакция. Студеният полъх от въздуха нахлу в купето и той си спомняше добре, че помисли: „Забравих да заключа!“. Ключалките! Но дали това щеше да го спре?
	Човекът притежаваше огромна сила и беше успял да го издърпа от колата само с една ръка. Черна качулка скриваше лицето му. Докато го държеше изправен, той си мислеше за пеперудката: скъпоценната плячка, примамена с толкова усилия, вече беше загубена.
	Несъмнено сега той играеше ролята на плячка.
	Човекът разхлаби хватката около шията му и го запрати на земята. После сякаш го забрави и тръгна към колата.
	„Ето, отиде да вземе оръжие, за да ме довърши!“ Движен от отчаяния си инстинкт за самосъхранение, опита да изпълзи по влажната студена земя, нищо че човекът с качулката можеше да го настигне с няколко крачки и да сложи край на започнатото.
	„Колко безполезни неща правят хората, когато се опитват да избегнат смъртта“ — мислеше сега, заключен в колата си. „Някои пред дулото на пистолета протягат ръка, с единствен резултат дланта им да бъде продупчена от куршума. Ами онези, които, за да избягат от някой пожар, се хвърлят от прозорците на сградата… Всички искат да предотвратят неизбежното и се държат смешно.“
	Той не се мислеше за част от тази група хора. Беше убеден, че ще може да посрещне достойно смъртта. Поне до тази нощ, когато се видя да пълзи като червей, молейки се наивно за собственото си спасение. Докато загребваше трудно с ръце, спечели само няколко метра.
	После изгуби съзнание.
	Две плесници по лицето го накараха да се съвземе. Човекът с качулката се беше върнал. Изправен над него, го гледаше втренчено с угаснали, мрачни очи. Нямаше оръжие в себе си. Кимна с глава към колата и му каза само това: „Тръгвай и не спирай никъде, Александър“.
	Знаеше името му.
	Отначало му се стори нормално. Но като размисли, се ужаси.
	Да се махне от това място. В онзи момент едва повярва. Стана от земята, стигна до колата с клатушкане, опитваше се да действа бързо в страха си, че другият може да размисли. Седна незабавно зад волана, с още замътен поглед и треперещи ръце: дотолкова, че не можеше да запали. Когато най-накрая успя, започна неговата дълга нощ на пътя. Далече от това място, възможно най-далече…
	„Трябва да заредя бензин“ — върна се отново към действителността.
	Резервоарът беше почти празен. Огледа се за знак, сочещ близка бензиностанция, като се питаше дали това е част от получената нощес заповед, или е извън нея.
	Да не спира никъде.
	До един часа сутринта го измъчваха два въпроса. Защо човекът с качулката го остави да си тръгне? И какво ли се е случило, докато лежеше припаднал?
	Получи отговора, когато съзнанието му се поизбистри и започна да чува шума.
	Някакво триене по каросерията, придружавано от ритмично металическо блъскане — дум, дум, дум — приглушено и неспирно. „Ето, повредил е нещо в колата: рано или късно някое от колелата ще се откъсне от полуоската и ще изгубя контрол, за да се блъсна в мантинелата.“ Но нищо такова не се случи. Защото този шум нямаше механичен произход. Само че той разбра това по-късно… Не беше в състояние да го предположи.
	В този момент се появи пътен знак: до най-близката бензиностанция оставаха по-малко от осем километра. Щеше да стигне до нея, но там трябваше да побърза.
	При тази мисъл се обърна назад за пореден път.
	Но вниманието му не беше насочено към пътя, изнизващ се отзад, нито към следващите го коли.
	Не, погледът му се спираше преди тях, много преди тях.
	Нещо го следваше, но не по пътя. Намираше се много по-наблизо. Източникът на онзи шум. Нещо, от което не можеше да избяга.
	Защото то беше в багажника му.
	Него гледаше толкова настойчиво. И се опитваше да не мисли какво може да е съдържанието му. Но когато Александър Берман отново насочи поглед пред себе си, вече беше твърде късно. Полицаят отстрани на пътя му даваше знак да спре.


>	5

	Мила слезе от влака с лъснало лице и подпухнали очи заради безсънната нощ. Тръгна под козирката пред коловозите. Гарата се състоеше от великолепна сграда с архитектура от XIX век и огромен търговски център. Навсякъде цареше чистота и ред. И все пак, след няколко минути Мила вече забеляза всички тъмни ъгълчета. Местата, където би търсила своите изчезнали деца. Където животът се продава и купува, загнездва се или се крие.
	Но не беше дошла тук заради това.
	Някой щеше да я отведе от това място. В стаята на Транспортната полиция я очакваха двама колеги. Набита мургава жена към четиресетте с къси коси и широк ханш, прекалено за този чифт джинси. Мъж на около трийсет и осем години, много едър и висок. Спомни си за младежите в своя роден край. В училището имаше една двойка като тези. Несръчни в обноските си.
	Мъжът й се усмихна, докато колежката само я измери с поглед, повдигнала вежди. Мила се приближи за традиционното представяне. Сара Роза каза само името и чина си. Другият обаче протегна ръка и отчетливо произнесе:
	— Специален агент Клаус Борис — а после предложи да вземе пътната й чанта: — Оставете на мен.
	— Благодаря, но мога и сама — отговори Мила, но той настоя.
	— Няма проблем!
	От неговия тон и от начина, по който й се усмихваше, тя разбра, че специалният агент Борис е нещо като донжуан, сигурен във въздействието на неотразимия си чар върху всяка срещната жена. Мила си помисли, че е решил да се пробва още като я е видял отдалече.
	Борис предложи да изпият по кафе, преди да тръгнат, но Сара Роза го смрази с поглед.
	— Какво има? Какво толкова съм казал — защити се той.
	— Времето ни е малко, забрави ли? — отряза го решително жената.
	— Колежката е пътувала дълго и си помислих, че…
	— Няма нужда, добре съм и така, благодаря — намеси се Мила.
	Не изпитваше желание да се спречка със Сара Роза, но въпреки това тя не оцени нейното съюзничество.
	Стигнаха до колата на паркинга и Борис седна на шофьорското място. Роза се настани до него. Мила се намести отзад заедно с пътната си чанта. Вляха се в трафика, преминавайки по крайречната улица.
	Сара Роза изглеждаше раздразнена, че е трябвало да придружи колежката си. Борис обаче не съжаляваше.
	— Къде отиваме? — плахо попита Мила.
	Борис я погледна в огледалото за обратно виждане:
	— В Управлението. Главният инспектор Рош иска да говорите. Той ще те инструктира.
	— Никога досега не съм имала случай със сериен убиец — държеше да уточни Мила.
	— Ти не трябва да залавяш никого — кисело отговори Роза. — За това ще мислим ние. Задачата ти е само да откриеш името на шестото момиченце. Надявам се да си проучила папката…
	Мила не обърна внимание на високомерната нотка в гласа на колежката си, защото тази фраза я върна към безсънната нощ, прекарана над онзи плик. Снимките на погребаните ръце. Оскъдните данни от съдебния лекар за възрастта на жертвите и поредността на убийствата.
	— Какво се е случило в онази гора? — попита.
	— Това е най-нашумелият случай напоследък — отговори Борис, като за миг се разсея от шофирането, в плен на възбудата си подобно на някое момченце. — Никога не съм виждал нещо подобно. Според мен ще изхвърчи цял куп от едрите риби. Затова Рош е напълнил гащите от страх.
	Вулгарният език на Борис дразнеше Сара Роза, а всъщност и Мила. Още не познаваше главния инспектор, но вече си изясни: хората му не хранят голямо уважение към него. Борис говореше твърде открито и щом като си го позволяваше пред Роза, значи тя мислеше същото, но без да го показва. „Това не е хубаво“ — помисли си Мила. Независимо от коментарите, които щеше да чуе, искаше да отсъди сама за Рош и методите му.
	Роза повтори въпроса и чак сега Мила се усети, че говори с нея.
	— Твоя ли е тази кръв?
	Обърната назад, Сара Роза сочеше ниско долу. Мила погледна бедрото си. Имаше кръв по панталона, раната отново се беше отворила. Веднага сложи ръка отгоре, прииска й се да се оправдае.
	— Паднах, докато правех джогинг — излъга.
	— Май ще трябва да се погрижиш за раната си. Не бихме искали кръвта ти да се смеси с някоя улика.
	Мила внезапно изпита смущение от упрека, още повече и Борис я зяпаше в огледалцето. Надяваше се всичко да свърши дотук, но Роза продължи лекцията си.
	— Веднъж оставихме един новак да пази на местопрестъплението. Убийство по сексуални подбуди. А той отишъл да пишка в банята на жертвата. Шест месеца преследвахме призрак, убедени, че убиецът е забравил да пусне водата от казанчето.
	Борис се засмя на този спомен. Затова пък Мила опита да смени темата.
	— Защо извикахте мен? Не можеше ли да хвърлите едно око на известията за изчезналите хора от последния месец, за да стигнете до момичето?
	— Не питай нас… — отговори Роза с полемичен тон.
	„Заради мръсната работа“ — помисли си Мила. Беше повече от ясно, че са я извикали точно за нея. Рош искаше да възложи нещата на човек извън отдела, който не му беше близък, а после да го окаля — в случай че шестият труп остане без име.
	Деби. Анеке. Сабин. Мелиса. Каролайн.
	— Семействата на останалите пет? — попита Мила.
	— Ще дойдат в Управлението заради ДНК анализа.
	Мила се замисли за тези нещастни родители, принудени да се подложат на ДНК лотарията, за да се уверят, че детето им е варварски убито и разчленено. Скоро животът им щеше да се промени завинаги.
	— А какво се знае за чудовището — попита, за да се разсее от тази мисъл.
	— Ние не го наричаме чудовище — уведоми я Борис. — Така го деперсонализираш.
	Докато го казваше, той размени съучастнически поглед с Роза:
	— На доктор Гавила не му харесва.
	— Доктор Гавила? — повтори Мила.
	— Ще се запознаеш.
	Мила се почувства още по-затруднена. Оскъдното познаване на случая я поставяше в неизгодна позиция в сравнение с колегите, които можеха да я вземат на подбив. Но и този път не каза дори дума, за да се защити.
	Роза обаче нямаше никакво намерение да я остави на мира и със снизходителен тон я притисна отново:
	— Виж, скъпа, не се учудвай, ако не успееш да проумееш как стоят нещата. Сигурно си добра в твоята работа, но тук нещата са различни, защото серийните убийства се подчиняват на други правила. А това важи и за жертвите. Не са направила нищо, за да се превърнат в такива. Обикновено единствената им вина е, че са попаднали на грешното място в грешен момент. Или пък преди да излязат от дома са облекли дреха в определен цвят, вместо в друг. В нашия случай пък вината им е, че са момичета от европеиден тип на възраст между седем и тринайсет години… не си го слагай на сърце, но ти няма откъде да знаеш тези неща. Нищо лично.
	„Де да беше вярно“ — помисли си Мила. Откакто се запознаха, Роза превръщаше всяка тема в нещо лично.
	— Аз схващам бързо — отговори.
	Роза се обърна да я погледне и троснато попита:
	— Имаш ли деца?
	Мила се смути за миг.
	— Не, защо? Какво значение има?
	— Защото, когато откриеш родителите на шестото момиче, ще трябва да им обясниш също и „причината“, поради която някой е постъпил по този начин с тяхната красива дъщеря. Но ти няма да знаещ нищо за тях, за техните лишения, докато е израствала и са я отглеждали, за безсънните нощи с висока температура, за оставените настрана спестявания, нужни за образованието и по-доброто й бъдеще, за часовете, прекарани с нея в игра или приготвяне на домашните.
	Роза все повече повишаваше тон.
	— И няма да знаеш дори защо три от тези момичета са били с лакирани нокти, а една от тях е имала стар белег на лакътя, сигурно след падане от колелото като петгодишна, или че всичките са били мили и невръстни, с техните си мечти и желания, присъщи на тази невинна възраст, осквернена завинаги! Ти няма как да знаеш тези неща, защото никога не си била майка!
	— Холи — отговори кратко Мила.
	— Какво? — втренчи се неразбиращо в нея Сара Роза.
	— Марката на лака е Холи. Придава брилянтен блясък, съдържа коралов прах. Беше една джунджурия, разпространявана преди месец заедно с тийнейджърско списание. Ето защо са го имали три от тях: имаше голям успех… И после, една от жертвите е носела гривна за късмет.
	— Но ние не намерихме никаква гривна — каза заинтригуваният Борис.
	Мила извади една снимка от папката.
	— Номер две, Анеке. Кожата близо до китката е по-светла. Значи е носела нещо там. Може би убиецът го е махнал, може да го е изгубила при отвличането или по време на счепкване. Всички са били десничарки, освен една: номер три. Имала е петно от мастило отстрани на показалеца, била е левичарка.
	Борис остана възхитен, Роза слисана. А Мила прииждаше като река.
	— И последно: номер шест, чието име не се знае, е познавала първото изчезнало момиче, Деби.
	— И откъде, по дяволите, си сигурна? — попита Роза.
	Мила извади от папката снимките на първата и шестата ръка.
	— И двете имат червена точка на възглавничката на показалеца… Те са сестри по кръв.
	Департаментът по поведенчески науки на федералната полиция се занимаваше преди всичко с престъпления, извършени по особено жесток начин. Рош го оглавяваше от осем години и успя да промени коренно стила и методите му. Всъщност той отвори вратите за цивилните като доктор Гавила, който, заради своите студии и проучвания, единодушно беше считан за най-напредничавия между действащите криминолози.
	В Отдела за разследване Стърн се занимаваше с информацията. Беше най-възрастният и с най-висок чин. Задачата му се състоеше в събирането на сведения, които после щяха да послужат за създаване на профили и търсене на прилики с други случаи. Той се явяваше „паметта“ на групата.
	Сара Роза изпълняваше задачи по логистиката, като експертка по информатика. Голяма част от времето си прекарваше в изучаване на новите технологии, обучена беше в специфична насока — планирането на полицейските операции.
	И накрая Борис: той се занимаваше с разпитите. Задължението му беше да разпитва замесените по различни начини, за да получи признанията на евентуалния виновник. Владееше най-разнообразни техники за постигане на тази цел. И обикновено я постигаше.
	Рош издаваше заповедите, но на практика не управляваше групата: усетът на доктор Гавила насочваше разследванията. Главният инспектор изглеждаше преди всичко политик и решенията му често бяха диктувани от кариерни съображения. Харесваше му да се появява и да си приписва заслугите за успешните разследвания. За онези, които нямаха успех, пък разхвърляше отговорността върху цялата група, или както той обичаше да я нарича, „отбора на Рош“. С този израз си спечели антипатията, а често пъти и презрението на своите подчинени.
	В заседателната зала на шестия етаж в сградата в центъра на града, в която се помещаваше Департаментът, присъстваха всички.
	Мила зае място на последния ред. В тоалетната отново се погрижи за раната на бедрото, затвори я с два слоя лейкопласт. Смени джинсите си с други, еднакъв модел.
	Седна и остави чантата на пода. Веднага разпозна в един мършав тип главния инспектор Рош. Говореше оживено със скромен на вид човек, около когото обаче сякаш имаше странен ореол от приглушена светлина. Мила си помисли, че вън от тази зала, в реалния свят, той щеше да изчезне като призрак. Но тук вътре присъствието му имаше смисъл. Несъмнено това беше доктор Гавила, за когото говореха Борис и Роза в колата.
	В него имаше нещо, което мигом те караше да забравиш поомачканите дрехи и разрошената коса.
	Очите му: огромни и вглъбени.
	Докато продължаваше да говори с Рош, ги премести върху нея, завари я неподготвена. Мила смутено отклони погледа си, след малко и той направи същото, после седна наблизо. От този момент я забрави напълно, а след няколко минути съвещанието официално започна.
	Рош излезе на катедрата и взе думата с тържествен жест на ръката, като че ли говореше пред препълнена зала, а не на няколко човека.
	— Преди малко говорих с експертите от Научно-техническата лаборатория: нашият Алберт не е оставил след себе си никакви улики. Наистина е много опитен. Никаква следа, никакъв пръстов отпечатък в малкото гробище от ръце. Оставил ни е само задачата да намерим шест момичета. Шест тела… И едно име.
	След това инспекторът даде думата на Горан, но той не излезе отпред. Остана на мястото си, със скръстени ръце и изпружени под столовете на предния ред крака.
	— Нашият Алберт е знаел от самото начало как ще се развият нещата. Предвидил е всичко до най-дребни подробности. Той води играта. Освен това, шест е завършено число в Кабалата на един сериен убиец.
	— 666, числото на дявола — намеси се Мила. Всички я погледнаха с укорителни физиономии.
	— Да не прибягваме до подобни баналности — каза Горан и тя се сконфузи. — Когато говорим за завършено число, се позоваваме на факта, че субектът е извършил една или повече серии.
	Мила притвори очи недоловимо и Горан усети, че не е разбрала, затова обясни.
	— Определяме като сериен убиец онзи, който е убил поне три пъти по сходен начин.
	— Два трупа означават само многократен убиец — допълни Борис.
	— Затова шест жертви са две серии.
	— Това нещо като договорка ли е? — попита Мила.
	— Не. Означава, че ако убиеш за трети път, после вече не можеш да спреш — намеси се Роза, за да изясни въпроса.
	— Механизмът на задръжките е разхлабен, чувството за вина е приспано и вече убиваш автоматично — завърши Горан и отново се обърна към всички: — Но защо още не знаем нищо за шестия труп?
	Рош се намеси.
	— Сега вече знаем нещичко. Докладваха ми, че нашата старателна колежка ни е осведомила за улика, която аз считам за важна. Свързала е безименната жертва с Деби Гордън, номер едно. Моля, колежке, запознайте ни с прозрението си по случая.
	Рош каза това, сякаш идеята на Мила в действителност беше негова. Мила отново се оказа в центъра на вниманието. Наведе глава към своите бележки, опита се да сложи в ред мислите си, преди да заговори. Междувременно Рош й правеше знак да стане. Тя се изправи.
	— Деби Гордън и момичето под номер шест са се познавали. Разбира се, това е само предположение, но обяснява факта, че двете имат един и същ знак на показалеца…
	— За какво точно става дума? — попита любопитно Горан.
	— Ами… това е ритуал: убожда се възглавничката на някой пръст с безопасна игла и пръстите се допират, като кръвта се смесва, нещо като кръвен договор при подрастващите. Обикновено така освещават приятелството.
	И Мила го беше правила с приятелката си Грациела. Използваха един ръждив пирон, защото безопасната игла им се стори подходяща за глезли. Споменът изплува внезапно в паметта й. С Грациела винаги играеха заедно. Всяка знаеше тайните на другата, а веднъж дори си поделиха едно момче, без то да разбере. Накараха го да повярва, че самият той е тарикатът, който успява да излиза и с двете приятелки, без те да се усетят. Какво ли е станало с Грациела? От години не се бяха чували. Изгубиха се от поглед прекалено рано и повече не се видяха. А си бяха обещали вечно приятелство. Защо я забрави толкова лесно?
	— Ако нещата са такива, момичето под номер шест вероятно е връстница на Деби.
	— Анализът за калцирането на костите, извършен върху шестия крайник, подкрепя предположението: жертвата е била на дванайсет години — уточни Борис. Искаше му се да спечели точки в очите на Мила.
	— Деби Гордън е посещавала изключително добър колеж. Не е възможно нейната сестра по кръв да е съученичка, защото в училището не липсва друго момиче.
	— Значи я е познавала извън училищната среда — предположи Борис.
	Мила кимна одобрително.
	— Деби е била там от осем месеца. Чувствала се е много самотна далече от дома. Сигурно е имала затруднения в контактите със съученичките си. Вероятно се е запознала със своята сестра по кръв при други обстоятелства.
	— Искам да отидете в колежа и да хвърлите едно око на нейната стая, може да изникне нещо — намеси се Рош.
	— Ако е възможно, бих искала да поговоря и с родителите на Деби.
	— Разбира се, действайте както намерите за добре…
	Преди главният инспектор да добави нещо друго, се почука на вратата. Три бързи удара. Веднага след това влезе нисък човек с бяла престилка, макар никой да не го беше канил. Имаше четинеста коса и странни бадемовидни очи.
	— Аха, Чанг! — обърна се Рош към него.
	Оказа се съдебният лекар, работещ по случая. Мила почти веднага разбра, че той съвсем не е азиатец. Беше придобил тези външни черти поради някакво странно генетично стечение на обстоятелствата. Казваше се Леонард Врос, но всички го наричаха Чанг.
	Човечето застана до Рош. Държеше една папка и веднага я отвори, макар че не четеше от съдържанието й, защото го помнеше наизуст. Сигурно се чувстваше по-уверен с папката отпред.
	— Бих искал да изслушате внимателно какво е открил доктор Чанг, макар да съм наясно, че за някои от вас ще е трудно да схванат всички детайли — каза главният инспектор.
	Мила беше повече от сигурна, че уточнението се отнасяше за нея.
	Чанг си сложи извадените от джоба на престилката очила и като си прочисти гласа, взе думата:
	— Състоянието на останките беше отлично, въпреки закопаването.
	Това потвърждаваше тезата, че не е изминало много време от създаването на гробището за ръце и откриването му. Патологът се разпростря върху някои подробности. Но когато се стигна до това да илюстрира причината за смъртта на шестте момичета, нямаше предисловия.
	— Убил ги е, като им отрязал ръката.
	Раните си имат собствен език и с него ни осведомяват. Мила го знаеше добре. Когато съдебният лекар повдигна папката, отворена на страницата с увеличена снимка на една от ръцете, полицайката веднага забеляза червеникавия ореол около среза и костната фрактура. Инфилтрацията на кръв в тъканите е първият търсен белег, за да се определи доколко е смъртоносна раната. Ако е нанесена на труп, липсва сърдечна дейност и затова кръвта изтича пасивно от разкъсаните кръвоносни съдове, без да се задържи в околните тъкани. Но ако ударът е нанесен, когато жертвата е още жива, кръвното налягане продължава да разпръсква кръв в артериите и капилярите, защото сърцето изтласква кръвта до срязаните тъкани в отчаяния си опит да ги затвори. При момичетата този животоспасяващ механизъм беше прекъснал след отделянето на ръката.
	Чанг продължи:
	— Срезът е направен по средата на двуглавия мишничен мускул. Костта не е счупена, фрактурата е чиста. Сигурно е използвал прецизен трион, не намерихме железни стружки в областта на раната. Прецизността при разреза на кръвоносните съдове и сухожилията ни показва, че ампутацията е извършена с вещина, която бих нарекъл хирургическа. Смъртта е настъпила заради обезкървяването.
	А после добави:
	— И е била ужасяваща.
	При тези думи Мила усети нужда да сведе очи в знак на почит, но веднага се усети, че щеше да е единствена.
	Чанг продължи:
	— Според мен са убити веднага, не е имал интерес да ги държи живи повече от необходимото и не се е двоумил. Всички жертви са убити по един и същ начин. Освен една от тях…
	Думите му увиснаха за миг във въздуха, за да паднат после върху присъстващите като леден душ.
	— Какво означава това? — попита Горан.
	Чанг повдигна нагоре с пръст очилцата си, смъкнали се на върха на носа, а после погледна криминолога:
	— За една от тях е било още по-ужасно.
	В стаята се възцари абсолютна тишина.
	— Токсикологичните изследвания показаха следи от лекарствен коктейл в кръвта и тъканите. По-подробно: антиаритмици, като дизопирамид, АСЕ инхибитори и атенолол, който е бетаблокер…
	— Забавил е пулса й, като постепенно е снижавал кръвното налягане — добави Горан Гавила, вече разбрал всичко.
	— Защо? — попита Стърн, той все още недоумяваше.
	Върху устните на Чанг се появи гримаса, наподобяваща горчива усмивка:
	— Намалил е кървенето, за да умира по-бавно… Искал е да се наслади на зрелището.
	— За кое момиче става дума? — попита Рош, макар и всички да знаеха вече отговора.
	— За номер шест.
	Този път не се налагаше Мила да е профилирана в серийните убийства, за да разбере какво се е случило. На практика съдебният лекар току-що беше потвърдил, че убиецът е променил своя modus operandi. А това показваше, че се чувства сигурен в действията си. Опитваше нова игра. И тя му харесваше.
	— Променил е начина си на действие, защото е бил доволен от резултата. Удавало му се е все по-добре. Както изглежда, се е пристрастил — заключи Горан.
	Някакво усещане се надигна в Мила. Чудноватото потрепване в основата на шията: появяваше се всеки път, когато се приближаваше към разрешаването на някой от нейните случаи на изчезнали. Нещо странно за обяснение. А после съзнанието й се отваряше и разбулваше неподозирана дотогава истина. Обикновено усещането продължаваше повече, но този път изчезна без тя да го разгадае. Може би фразата на Чанг го прокуди:
	— И още нещо… — съдебният лекар се обърна директно към Мила. Дори и да не я познаваше, тя беше единственото непознато лице в залата, а той сигурно беше в течение на причините за присъствието й тук. — Оттатък са родителите на изчезналите момичета.
	От прозореца на полицейското управление, изгубено сред планините, Александър Берман можеше да се наслаждава на гледката към паркинга. Неговата кола беше в дъното, на петия ред. От тази наблюдателна точка му изглеждаше толкова далече…
	Издигналото се вече слънце караше ламарините да блестят. Никой не би се надявал на подобен ден след бурята нощес. Изглеждаше като подранила пролет, беше почти топло. Откъм отворения прозорец подухваше лек бриз и внушаваше чувство на спокойствие. Странно, беше доволен.
	Когато призори го спряха за проверка, не се смути, не се поддаде на паниката. Остана на седалката, с досадното усещане за мокрота между краката.
	От шофьорското място имаше чудесна видимост към полицаите около служебната кола. Един от тях държеше плика с неговите документи и разлистваше, като диктуваше на другия данните, а той после ги докладваше по радиостанцията.
	„След малко ще дойдат тук и ще ме накарат да отворя багажника“ — мислеше си.
	Спрелият го полицай беше много любезен. Попита го за пороя и изрази съчувствие; каза, че не му завижда, дето е бил принуден да кара цяла нощ в това проклето време.
	— Вие не сте от нашия край — отбеляза, като видя номера.
	— Да, не съм, идвам отдалече — отговори той.
	Разговорът приключи дотук. За миг дори помисли да му разкаже всичко, но промени намеренията си. Моментът още не беше дошъл. После полицаят се отдалечи към колегата си. Александър Берман не знаеше какво ще се случи, но за пръв път разхлаби вкопчените във волана пръсти. Кръвта отново се задвижи в ръцете му и те възвърнаха цвета си.
	И отново се замисли за своите пеперудки.
	Толкова крехки, в неведение за собствената си магия. Затова пък той беше спрял времето за тях, помагаше им да осъзнаят мистерията на тяхното очарование. Другите се ограничаваха с това да консумират единствено красотата им. Той се грижеше за нея. Нима можеха да го обвинят в нещо?
	Когато видя полицая отново да идва към спуснатото стъкло, тези мисли изведнъж се изпариха. Спадналото за момент напрежение отново се покачи. „Твърде много се бавиха“ — си каза. Докато приближаваше, той държеше ръката си опряна в хълбока, на височината на колана. Познаваше този жест. Означаваше, че е готов да извади пистолета. Когато най-накрая приближи, го чу да казва нещо неочаквано.
	— Трябва да ни последвате до Управлението, господин Берман. Между документите ви липсва талонът на колата.
	„Странно. Бях сигурен, че съм го сложил там“ — помисли. Но после се досети: извадил го е човекът с качулката, докато е бил в безсъзнание… А сега се намираше тук, в тази малка чакалня, и се наслаждаваше на незаслужената топлина от свежия ветрец. Доведоха го на това място, след като задържаха колата. Без да знаят, че заплахата от административна санкция е последната от неговите тревоги. А те се затвориха в канцелариите си в неведение, за да решават неща, които за него вече нямаха никакво значение. Замисли се за тази куриозна ситуация: как се променя йерархията на приоритетите за някого, когато повече няма какво да губи. Защото в момента най-много се безпокоеше, че милувката на ветреца може да изчезне.
	Очите му бяха все така вперени в паркинга и в движението на полицаите. Колата му си стоеше все там, пред очите на всички. С нейната тайна, затворена в багажника. И никой не се усещаше за нищо.
	Докато размисляше за особената ситуация, забеляза група полицаи, завръщащи се от почивката за кафе по средата на сутринта. Трима мъже и две жени в униформа. Един от тях вероятно разказваше виц и крачеше жестикулирайки. Когато свърши, другите се разсмяха. Не чу и дума, но веселието им се оказа заразително и той също се засмя. Но за кратко. Групичката премина близо до неговата кола. Един от тях, най-високият, внезапно спря, като остави другите да продължат. Беше усетил нещо.
	Александър Берман веднага забеляза изражението на лицето му.
	„Миризмата. Сигурно е усетил миризмата“ — помисли си.
	Без да каже нещо на колегите си, полицаят започна да се оглежда наоколо. Душеше въздуха, сякаш още издирваше слабата следа, алармирала сетивата му за миг. Когато отново я усети, се обърна към колата до него. Направи няколко крачки в тази посока и после застана пред затворения багажник.
	Както гледаше ставащото, Александър Берман въздъхна облекчено. Беше благодарен. Благодарен за съвпадението, насочило го натам, за свежия бриз, получен като дар, и за факта, че не той трябваше да отвори онзи проклет багажник.
	Милувката на ветреца изчезна. Александър Берман стана от мястото пред прозореца и извади джиесема си от джоба.
	Настъпи моментът да се обади.


>	6

	„Деби. Анеке. Сабин. Мелиса. Каролайн.“
	Мила си повтаряше наум имената, докато наблюдаваше иззад едно стъкло близките на петте идентифицирани жертви, събрани в моргата на Института по съдебна медицина. Сграда в готически стил, с големи прозорци, заобиколена от рехав парк.
	„Липсват двама. Един баща и една майка, които още не сме открили“ — натрапчиво мислеше Мила.
	Трябваше да наименува лявата ръка, означена с номер шест. Момиченцето, настървило най-много Алберт, за да му приложи лекарствения коктейл и да забави по ужасяващ начин смъртта му.
	„Искал е да се наслади на зрелището.“
	Сети се за последния си разрешен случай с учителя по музика, когато освободи Пабло и Елиза. „Затова пък спаси трима“ — бяха думите на сержант Морексу, позоваващ се на записките, открити в бележника му. Онова име…
	Присила.
	Морексу имаше право: момиченцето беше с късмет. Имаше някаква ужасяваща връзка между него и шестте жертви.
	Присила е била избрана от своя палач. Само по случайност не се е превърнала в негова жертва. Къде ли е сега? Какъв живот живее? И кой знае: дали пък някъде дълбоко в нея една съкровена нейна частица не осъзнава, че е избегнала този ужас?
	Още с влизането си в къщата на учителя по музика Мила я беше спасила. И тя никога нямаше да го узнае. Никога нямаше да оцени предоставения й като дар втори живот.
	Присила, както Деби, Анеке, Сабин, Мелиса, Каролайн. Избрана, но с различна от тяхната съдба.
	Присила, както номер шест. Незнайна жертва. Но тя поне си имаше име.
	Чанг твърдеше, че е само въпрос на време, рано или късно ще излезе наяве и самоличността на шестото момиче. Но Мила губеше надежда. Мисълта, че е изчезнала завинаги, й пречеше да разглежда други възможности.
	А сега трябваше да бъде с бистра мисъл. „Сега е мой ред“ — каза си, докато гледаше отвъд стъклото, отделящо я от родителите на момичетата, които вече имаха име. Наблюдаваше този човешки аквариум, хореографията на онези притихнали в скръбта си създания. След малко трябваше да отиде отвъд и да говори с бащата и майката на Деби Гордън. И щеше да им предостави и останалата част от тяхното страдание.
	Коридорът на моргата беше дълъг и тъмен. Намираше се в сутерена на сградата. Дотам се стигаше по стълбище или с тесен асансьор, обикновено повреден. Под тавана имаше тесни прозорчета, пропускащи оскъдна светлина. Белите емайлирани плочки по стените не успяваха да я отразят, както вероятно би се искало на който ги бе поставил с тази цел. Затова помещенията изглеждаха сумрачни даже денем и неоновите лампи по тавана оставаха винаги светнати, запълваха призрачното безмълвие наоколо с неспирното си бръмчене.
	„Колко лошо място, за да посрещнеш известието за загубата на детето си“ — размишляваше Мила, докато продължаваше да наблюдава измъчените родители. За утеха имаха само няколко безлични пластмасови стола и маса с две-три стари лековати списания.
	Деби. Анеке. Сабин. Мелиса. Каролайн.
	— Погледни там — каза Горан Гавила зад нея. — Какво виждаш?
	Преди, в присъствие на другите, я беше унизил. А сега й говореше на „ти“?
	Мила не отмести очи още дълго.
	— Виждам тяхното страдание.
	— Гледай по-добре! Не е само то.
	— Виждам мъртвите момичета. Дори и да не са тук. Лицата им са сбор от лицата на родителите. Затова мога да видя жертвите.
	— Аз пък виждам пет семейства. Всичките от различен обществен слой. С различни доходи и начин на живот. Виждам съпрузи, които по различни причини са останали с едно дете. Виждам жени, отдавна прехвърлили четиресетте години: заради биологията те не могат да се надяват на друга бременност… Аз виждам това.
	Горан се обърна, за да я погледне.
	— Те са неговите истински жертви. Проучвал ги е, избрал ги е. Само с едно дете. Искал е да им отнеме всяка надежда да превъзмогнат скръбта, да опитат да забравят загубата. До края на дните си трябва да помнят какво им е причинил. Раздул е тяхната болка, като им е отнел бъдещето. Лишил ги е от възможността да препратят спомена за себе си в идните години, да надживеят смъртта си… И се е подхранвал с тази мисъл. Това е възнаграждението за неговия садизъм, източникът на удоволствието му.
	Мила отмести поглед. Криминологът имаше право: съществуваше някаква симетрия в злото, причинено на тези хора.
	— Имал е план — потвърди Горан, като коригира мислите й.
	Мила отново се върна към момичето под номер шест.
	За нея още никой нямаше да плаче. А имаше право на сълзи, като всички останали. Страданието има мисия. То възстановява наново връзките между нещата на живите и онези на мъртвите. Представлява език, който замества думите. И променя същността на проблема. Точно това правеха родителите отвъд стъклото. Със скръбта си възстановяваха старателно късче от изчезналото си съществуване. Преплитаха крехки спомени, свързваха здраво избледнелите нишки на миналото с тези на настоящето — съвсем изтънели.
	Мила събра сили и прекрачи прага. Погледите на родителите мигом се насочиха към нея и настъпи тишина.
	Полицайката се насочи към майката на Деби Гордън, седнала до мъжа си: едната му ръка беше на нейното рамо. Докато преминаваше край другите, стъпките й отекваха мрачно.
	— Семейство Гордън, бих искала да поговоря с вас за момент…
	С жест на ръката Мила им посочи пътя. Остави ги да минат пред нея към второто помещение, където имаше кафе машина и автомат за закуски, овехтял диван, опрян в стената, маса със сини пластмасови столове и препълнено с пластмасови чашки кошче за боклук.
	Настани господин и госпожа Гордън на дивана и отиде да вземе един от столовете. Седна и сложи крак връз крак, отново усети лека болка в раната на бедрото, но май зарастваше, не беше както преди.
	Събра смелост и започна, като се представи. Разказа за разследването, без да прибави повече подробности от известните им вече. Искаше да се отпуснат, преди да им зададе въпросите, които я интересуваха.
	Съпрузите Гордън не престанаха да я гледат нито за миг, сякаш тя имаше властта да прекрати този кошмар по някакъв начин. И двамата бяха красиви, изискани. И двамата адвокати. От онези, дето са платени на час. Мила си ги представяше в чудесната им къща, оградени от подбраните си приятелства, с богаташкия им живот. Дотолкова, че можеха да изпратят единственото си дете да учи в престижно частно училище. Тя знаеше: съпрузите сигурно бяха две акули в професията си. Хора, които знаят как да се справят и с най-критичните ситуации в своята област, свикнали да ръфат със зъби противника и никога да не се отчайват заради бедите. Но сега и двамата изглеждаха напълно неподготвени пред лицето на трагедия като тази.
	Когато приключи с изложението на случая, премина към същината.
	— Госпожо и господин Гордън, случайно да имате представа дали Деби е имала за близка приятелка нейна връстница извън колежа?
	Съпрузите се спогледаха така, сякаш, преди да отговорят, търсеха основателна причина за подобен въпрос. Но не я намериха.
	— Нищо не знаем — каза бащата на Деби.
	Мила обаче не се задоволи с този сух отговор.
	— Сигурни ли сте, че Деби никога не ви е споменавала по телефона за някое момиче, което не е нейна съученичка?
	Докато госпожа Гордън се стараеше да си спомни, Мила наблюдаваше фигурата й: плоския корем, добре оформените крака. Веднага разбра, че изборът да има само едно дете е бил внимателно обмислен. Такава жена не би искала да затрудни тялото си с второ майчинство. А сега вече беше много късно. На възраст около петдесетте едва ли можеше да има друго дете. Горан имаше право: Алберт не ги беше избирал случайно…
	— Не… но напоследък изглеждаше много по-ведра по телефона — каза жената.
	— Все си мисля, че е поискала от вас да се върне у дома…
	Беше засегнала болезнен въпрос, но трябваше да го направи, за да стигне до истината.
	Със смущение в гласа бащата на Деби призна:
	— Вярно е, чувстваше се самотна, казваше, че усеща липсата ни и тази на Стинг…
	Мила го погледна озадачено и той уточни:
	— Нейното куче… Деби искаше да се върне вкъщи, в старото си училище. Е, в действителност никога не го е казвала. Може би се е опасявала да не ни разочарова, но… усещаше се по тона на гласа й.
	Тя знаеше какво щеше да се случи: тези родители винаги щяха да се упрекват, че не са се вслушали в сърцето на дъщеря си, когато ги е молила да се върне у дома. Но съпрузите Гордън бяха поставили на преден план своята амбиция, като че ли тя можеше да се предава генетично. Реално погледнато, в поведението им нямаше нищо грешно. Бяха поискали най-доброто за единственото си дете, държали се бяха като родители. И ако нещата се бяха развили по друг начин, вероятно един ден Деби щеше да им е благодарна. Но за тяхно съжаление този ден никога нямаше да настъпи.
	— Простете упорството ми, представям си колко мъчително се чувствате, но помислете отново върху телефонните си разговори с Деби: нейните връзки извън колежа биха могли да се окажат изключително важни за разплитането на случая. Моля ви, помислете, и ако си спомните нещо…
	Двамата кимнаха едновременно и обещаха да се постараят. В този момент Мила видя един силует да се откроява на стъклото на вратата. Сара Роза се опитваше да привлече вниманието й. Мила се извини на семейство Гордън и излезе. Когато се озоваха лице в лице в коридора, тя беше лаконична.
	— Приготви се, трябва да тръгваме. Намерили са трупа на едно момиче.
	Специален агент Стърн винаги носеше сако и вратовръзка. Предпочиташе кафяви, бежови или сини костюми и ризи на тънки райета. Мила си помисли, че съпругата му сигурно държи да се показва пред хората с винаги изгладени дрехи. Поддържаше се. Косите зализани назад с мъничко брилянтин. Бръснеше се всяка сутрин и кожата на лицето му изглеждаше не само гладка, но и мекичка, излъчваше свежест. Точен човек, от онези, дето никога не променят навиците си и считат акуратността за нещо много по-важно от това да се носиш по модата.
	И несъмнено си тежеше на мястото, когато станеше дума да се събере информация.
	Докато пътуваха с колата към мястото, където беше открито тялото, Стърн лапна ментово бонбонче и набързо изложи каквото знаеше.
	— Задържаният се казва Александър Берман. На възраст четиресет години, търговски представител на машини за текстилната индустрия, вършел си е работата отлично. Женен, винаги е водил спокоен живот. Известен и уважаван в своя град. Работата му е добре платена: не е богаташ, но си живее добре.
	— Значи, с чисто досие. Човек извън всяко подозрение — добави Роза.
	Когато стигнаха до сградата на пътната полиция, завариха полицая, открил тялото, да седи на протъркан диван в една от канцелариите, изпаднал в шок.
	Местните власти предоставиха случая на Отдела за тежки престъпления. А той се зае за работа с помощта на Горан и в присъствието на Мила. Тя трябваше само да установи дали може да открие нещо, свързано с нейната задача, без да се намесва активно в действията им. Рош остана в службата, остави хората си да разследват случилото се.
	Мила забеляза, че Сара Роза я избягва. Това само можеше да й хареса, макар че беше повече от сигурна: онази явно я държеше под око, готова да я хване в грешка.
	Младолик лейтенант предложи да ги придружи до мястото. Опитваше се да изглежда хладнокръвен, държеше да изясни, че нищо не е премествано. Но всички от Отдела бяха наясно, че се изправя за пръв път пред подобна картина. В кариерата на провинциалния полицай не се случва често да се сблъска с толкова жестоко престъпление.
	По пътя той изложи фактите изключително подробно. Сигурно беше репетирал преди това, за да не се изложи. Говореше, сякаш чете от вече написан протокол.
	— Установихме, че вчера сутринта заподозреният е пристигнал в хотела на един доста отдалечен град.
	— На шестстотин километра оттук — уточни Стърн.
	— Както изглежда, шофирал е цялата нощ. Резервоарът беше почти празен — добави лейтенантът.
	— Срещнал ли е някого в хотела? — попита Борис.
	— Вечерял е с клиенти. После се е прибрал в стаята си. Потвърдили са го хората, с които е бил. Но още проверяваме техните версии.
	Роза отбеляза в бележника си и тази подробност, а отстрани добави: „Да се съберат сведения от гостите на хотела по часове и минути“. Мила видя написаното скришом, през рамото й.
	— Предполагам, Берман не е казал още нищо? — намеси се Горан.
	— Заподозреният Александър Берман отказва да говори в отсъствието на адвокат.
	Стигнаха до паркинга. Горан забеляза, че около колата на Берман е опънато бяло платно, за да прикрие ужасяващата гледка. Но тази предпазна мярка изглеждаше прекалена, лицемерна. Пред лицето на някои жестоки престъпления смущението е само маска. Горан Гавила го беше научил отдавна. Смъртта, по-специално насилствената, очарова по странен начин живите. Всички ставаме любопитни пред някой труп. Смъртта е неустоимо прелъстителна жена.
	Преди да огледат местопрестъплението, нахлузиха на обувките калцуни, а на главите шапки за еднократна употреба, за да покрият косите си, както и неизбежните стерилни ръкавици. После си подадоха един на друг малка кутийка камфорова паста. Всички си намазаха мъничко под ноздрите, за да притъпят другите миризми.
	Беше отработен ритуал, не разговаряха. Но по този начин също и се съсредоточаваха. Когато получи кутийката от Борис, Мила се почувства част от тази своеобразна общност.
	Предложиха на лейтенанта от пътната полиция да върви пред тях, но той внезапно изгуби цялата си сигурност и доста се разколеба. После тръгна напред. Преди да минат границата на този нов свят, Горан погледна Мила, тя му кимна и той се успокои.
	Най-трудна винаги беше първата стъпка. Мила нямаше да забрави лесно своята.
	Беше като да влезеш в друго измерение. Тези няколко квадратни метра, където даже слънчевата светлина изглеждаше променена заради студеното, изкуствено сияние на халогенните лампи, представляваха друга вселена, с напълно различни физически закони от онези в познатия свят. Към трите измерения дължина, ширина и височина се прибавяше четвърто: празнотата. Всеки криминалист знае, че отговорите се намират точно в „празнините“ на местопрестъплението. Като се запълнят тези пространства с присъствието на жертвата и палача, се възстановява престъпното действие, придава се смисъл на насилието, осветлява се неизвестното. Времето бива разширявано в опит да бъде изтеглено назад, но силата на разпъване винаги действа за кратко и повече не се повтаря. Затова първото впечатление от мястото на престъплението винаги е най-важно.
	Това на Мила беше преди всичко обонянието.
	Въпреки камфора миризмата проникваше навсякъде. Мирисът на смъртта предизвиква гадене и едновременно с това е сладък. Някаква безсмислица. Първо те удря като с юмрук в стомаха, а после усещаш: някъде дълбоко в него има нещо, което ти се нрави.
	Само за миг хората от Отдела се подредиха около колата на Берман. Всеки зае място за наблюдение, очертавайки траектория в различна посока. От очите им сякаш тръгваха координатите на мрежа, покриваща всеки квадратен сантиметър, без да подмине нищо.
	Мила последва Горан до задницата на колата. Багажникът стоеше отворен, както го беше оставил полицаят, открил тялото. Горан се наведе отгоре и тя направи същото.
	Не видя труп, защото във вътрешността на багажника имаше само голям найлонов чувал, вътре в него се разпознаваха очертанията на тяло.
	Тялото на дете?
	Чувалът беше прилепнал перфектно към трупа, следваше чертите на лицето, приемайки тяхната форма. Устата зееше в безгласен вик. Въздухът сякаш беше засмукан от тази тъмна бездна.
	Като оскърбителен покров.
	Анеке, Деби, Сабин, Мелиса, Каролайн… Или пък номер шест?
	Различаваха се очните кухини на главата, изпъната назад. Не изглеждаше тялото да е оставено вътре отпуснато: напротив, крайниците изглеждаха вдървени, като че беше поразено от ненадеен удар. В тази статуя от плът очевидно липсваше нещо. Едната ръка. Лявата.
	— Добре, да започваме с анализа — подкани ги Горан.
	Методът му се състоеше в това да задава въпроси.
	Даже най-обикновени и наглед незначителни. Всички заедно трябваше да търсят отговорите. Всяко мнение беше добре прието.
	— Преди всичко, да се ориентирате — започна. — Кажете ми, защо сме тук?
	— Нека започна аз — предложи Борис, застанал откъм шофьорското място. — Тук сме заради изчезналия талон на колата.
	— Какво мислите? Според вас достатъчно ли е като обяснение? — попита Горан, гледайки присъстващите.
	— Контролният пункт — каза Сара Роза. — Откакто момичетата изчезнаха, има десетки, пръснати навсякъде. Могло е да се случи и се е случило… Извадили сме късмет.
	Горан наведе глава: той не вярваше в съдбата.
	— Защо би трябвало да поема такъв риск, като пътува с толкова опасен товар?
	— Може би е искал само да се отърве — предположи Стърн.
	— Или пък се е опасявал, че сме по следите му, опитвал се е да премести уликите възможно най-далече от себе си.
	— Аз също смятам, че това е опит за насочване по фалшива следа — присъедини се Борис. — Но не е успял.
	Мила разбра, че те вече са решили: Александър Берман е Алберт. Изглежда, само Горан изпитваше известни съмнения.
	— Още не сме разбрали какъв е неговият план. Засега имаме един труп в багажника. Но въпросът беше друг и още нямаме отговор: защо сме тук? Какво ни доведе до тази кола, пред този труп? От самото начало приехме, че нашият човек сигурно е хитър. Може би повече от нас. В края на краищата, вече ни надигра няколко пъти, като успя да отвлече момичетата, нищо че бяхме нащрек… Възможно ли е тогава да е влязъл в капана заради липсата на някакъв си талон?
	Всички замълчаха и се замислиха върху последния довод.
	Тогава Горан отново се обърна към лейтенанта от пътната полиция. Засега той стоеше настрана, притихнал и блед като ризата под униформата си.
	— Преди малко казахте, че Берман е поискал адвокат, нали?
	— Точно така.
	— Може би ще е достатъчен служебен защитник, защото, след като свършим тук, бихме искали да говорим със заподозрения, за да му дадем възможност да обори резултатите от нашето разследване.
	— Желаете ли да предам това веднага?
	Човекът се надяваше Гавила да го освободи и той почти щеше да го направи.
	— Вероятно Берман вече е подготвил някаква версия по въпроса. По-добре да го изненадаме и да се опитаме да потърсим противоречия в нея, преди да си я повтори и научи наизуст — добави Борис.
	— Надявам се, че е имал време също и да се допита до съвестта си, заключен там вътре.
	При тези думи на лейтенанта всички зяпнаха невярващо.
	— Нима сте го оставили сам? — попита Горан.
	Полицаят се почувства неловко.
	— Сложихме го в изолатора, според правилата. Защо, какво…
	Не можа да завърши изречението. Борис се раздвижи пръв, с един скок излезе от загражденията, следван отблизо от Стърн и Сара Роза, които се отдалечаваха, като трескаво смъкваха калцуните, за да не се подхлъзнат, докато тичат.
	Мила, както и младоликият лейтенант от пътната полиция изглежда не разбираха какво става. Горан тръгна след другите, като успя само да каже:
	— Субектът е изложен на риск, трябвало е да го следят неотлъчно!
	В този момент както Мила, така и лейтенантът не разбраха за какъв риск говори Гавила.
	След малко всички се намериха пред вратата на килията, където бяха затворили човека. Надзирателят побърза да отвори шпионката, когато Борис му показа картата си. Но Александър Берман не се виждаше през този тесен отвор.
	„Застанал е в ъгъла, където няма видимост“ — каза си Горан.
	Докато надзирателят отключваше тежките ключалки, лейтенантът още се опиваше да успокои всички — но най-вече себе си — уверявайки ги, че процедурата е спазена. Бяха му прибрали часовника, колана на панталона, вратовръзката и даже връзките на обувките. Нямаше как да се нарани.
	Но полицаят бе опроверган още щом отвориха желязната врата.
	Човекът лежеше в един от ъглите на килията. Този без видимост.
	Гърбът опрян в стената, ръцете полегнали в скута, краката разкрачени, устата окървавена. Тъмна локва обграждаше тялото.
	Възможно най-нетрадиционният начин за самоубийство.
	Александър Берман беше изгризал китките си, за да умре от кръвозагубата.


>	7

	Щяха да я върнат вкъщи.
	С това негласно обещание се бяха заели с тялото на момичето.
	Да се погрижат за правата й.
	След самоубийството на Берман стана трудно да изпълнят поетото задължение, но нямаше да се откажат.
	Затова сега тялото се намираше в Института по съдебна медицина.
	Доктор Чанг нагласи висящия от тавана микрофон точно перпендикулярно на стоманената маса в моргата. А после включи на запис.
	Най-напред се въоръжи със скалпел, а после го прокара по найлоновия чувал с бързо движение, като очерта прецизна права линия. Остави настрана инструмента и внимателно разтвори двата ръба на разреза.
	Единствената светлина в помещението идваше от заслепяващата лампа над масата за аутопсии. Наоколо — тъмна пропаст. А на границата на тази бездна стояха Горан и Мила. Останалите членове на групата не счетоха за нужно да присъстват на церемонията.
	Съдебният лекар и двамата наблюдатели носеха стерилни престилки, ръкавици и маски, за да не замърсят уликите.
	Като си помагаше със солен разтвор, Чанг започна да разтваря бавно ръбовете на чувала, отделяйки прилепналия към тялото найлон. Постепенно и с много търпение.
	Лека-полека отдолу започна да се появява… Мила веднага видя зелената пола от рипсено кадифе. Бялата блузка и вълнения елек. Показа се и блейзър от фланелен плат.
	Докато Чанг се изкачваше нагоре, се разкриваха нови подробности. Стигна до областта на гръдния кош, където липсваше ръката. Ръкавът не беше изцапан с кръв, а само отрязан под нивото на лявото рамо, от което стърчеше чуканът.
	— Не е убита с тези дрехи. Нагласил е трупа после — каза патологът.
	Това „после“ се изгуби в ехото на помещението, потъна в заобикалящия ги мрак като камък, отскачащ по стените на бездънен кладенец.
	Чанг откри дясната ръка. На китката имаше гривна с висулка във форма на ключе.
	Като стигна до шията, съдебният лекар спря за малко, за да избърше лицето си с малка хавлиена кърпа. Мила забеляза чак сега, че той се потеше. Беше стигнал до най-деликатния момент. Опасяваше се да не отлепи епидермиса от кожата на лицето заедно с найлона.
	Тя беше присъствала и на други аутопсии. Обикновено съдебните лекари нямаха никакви скрупули, докато работеха по телата. Режеха и шиеха както им падне. Но сега Мила разбра, че Чанг желае родителите да видят за последен път своето дете възможно в най-добър вид. Затова действаше толкова боязливо. Изпита уважение към този човек.
	Най-накрая, след сякаш безконечни минути, той успя да отлепи напълно черната материя от лицето на малката. Мила я погледна и мигновено я разпозна.
	Деби Гордън. Дванайсетгодишна. Първата изчезнала.
	Очите бяха облещени. Устата зинала. Сякаш отчаяно се беше опитвала да изрече нещо.
	Носеше шнола с бял лилиум. Той й е сресал косите. „Колко абсурдно“ — помисли веднага Мила. Проявил е повече състрадателност към един труп, отколкото към още живото дете! Но после стигна до извода, че причината да се погрижи толкова много за нея е друга.
	„Направил я е красива заради нас.“
	Това прозрение я разгневи. Но разбра, че в този момент емоциите не й принадлежат. Падаха се на други хора. След малко тя трябваше да преодолее дълбокия мрак, да отиде оттатък и да съобщи на двама вече съсипани родители, че животът им наистина е свършил.
	Доктор Чанг размени поглед с Горан. Време беше да определят с какъв тип убиец си имаха работа. Дали интересът му към това създание е бил от общ характер, или е бил зловещо целенасочен. С други думи, дали момичето е претърпяло сексуално насилие.
	Всички в залата се раздвояваха между желанието този пореден ужас да е бил спестен на детето и надеждата това все пак да не е станало. Защото в такъв случай имаше голяма вероятност убиецът да е оставил органични следи, които да послужат за идентифицирането му.
	Съществуваше точна процедура за случаите на телесно насилие. И тъй като Чанг нямаше право да я заобикаля, започна с анамнезата. Опитваше се да възстанови обстоятелствата и детайлите на агресията. Но на практика, заради невъзможността да получи сведения от жертвата, нямаше начин да изясни фактите.
	Следващата фаза беше обективният анализ, физическа преценка, придружена от фотографска документация, включваща както описание на общия изглед, така и установяване на външните наранявания, показващи, че жертвата се е противопоставяла или съпротивлявала.
	Обикновено се започваше с описание и подробен оглед на облеклото. Издирваха се евентуални подозрителни петна, влакна, косми, листа по дрехите. Чак тогава се преминаваше към scraping subungueale: с нещо подобно на клечки за зъби се вземаше материал изпод ноктите на жертвата, за да бъдат събрани евентуални частици от кожата на убиеца.
	— В случай че се е защитавала, или пък пръст и влакънца, отвеждащи до местопрестъплението.
	И този път резултатът се оказа негативен. Като се изключи ампутираният крайник, трупът беше нагласен, дрехите му чисти.
	Сякаш някой го беше изкъпал, преди да го сложи в чувала.
	Третата фаза изискваше по-дълбока интервенция и предвиждаше гинекологичен преглед.
	Чанг се въоръжи с един колпоскоп и най-напред огледа вътрешната част на бедрата, с надежда да открие петънца от кръв, сперма или други секрети от насилника. После взе от метален съд инструментите за вагинален преглед, съдържащи тампони за проба от кожата и лигавицата. С взетия материал приготви две стъкълца, като фиксира ивицата на първото с Цитофикс и остави втората проба да изсъхне на въздуха.
	Мила знаеше, че те ще послужат за евентуалното генетично типизиране на убиеца.
	Последната част беше най-сурова. Доктор Чанг сгъна стоманената маса назад и вдигна краката на момичето на две подпори. Седна на табуретка и с увеличителна лупа, снабдена с лампа с ултравиолетова светлина, премина към оглед за възможни вътрешни разкъсвания.
	След няколко минути повдигна глава към двамата и отсъди:
	— Не я е пипнал.
	Мила кимна и преди да напусне залата, се наведе над трупа на Деби, за да свали от китката й гривничката с висящото ключе. Този предмет и новината, че момичето не е било изнасилено, щяха да бъдат единственият й дар за семейство Гордън.
	Щом се отдалечи от Чанг и Горан, тя изпита желание незабавно да свали чистата престилка. В момента се чувстваше мръсна в нея. Мина през съблекалнята и застана пред голямата керамична мивка. Пусна топлата вода и започна да търка силно ръцете си под струята.
	Докато продължаваше да се мие трескаво, погледна в огледалото пред себе си. Представи си в отражението как малката Деби влиза в съблекалнята със зелената си пола, синия блейзър и шнолата в косата. А после, като се опира на единствената си останала ръка, сяда на пейката до стената. И започва да я гледа, като си клати краката. Отваря и затваря устата си, сякаш се опитва да говори с нея. Но в действителност не казва нищо. А на Мила толкова би й се искало да я попита за нейната сестра по кръв. Онази, която вече за всички беше само номер шест.
	После се отърси от видението.
	Водата течеше от кранчето. Парата се издигаше на талази и почти покриваше повърхността на огледалото.
	Чак тогава усети болката.
	Наведе очи и инстинктивно дръпна ръцете си изпод струята вряла вода. Кожата на дланите беше почервеняла, докато на пръстите вече имаше мехури. Веднага ги уви с една кърпа и се запъти към аптечката, за да се превърже.
	Никой не трябваше да узнава какво й се е случило.
	Когато отвори очи, първо си спомни за болката в ръцете. Затова скочи и седна, рязко влезе в контакт с действителността на стаята, където се намираше. Гардеробът с пукнатото огледало отсреща, шкафчето отляво и прозорецът със спуснатата щора, все пак пропускаща по някоя ивица синкава светлина. Заспа облечена, защото видя петна по завивката и чаршафите на тази мизерна стая в мотела.
	Защо ли се беше събудила? Може би някой чукаше? Или пък само беше сънувала?
	Почука се отново. Стана и се приближи до вратата, отвори я само няколко сантиметра.
	— Кой е? — попита напразно пред ухиленото лице на Борис.
	— Дойдох да те взема. След час започва обискът в дома на Берман. Другите ще ни чакат там… И после, мислех да закусим — размаха под носа й хартиена торбичка, вероятно съдържаща кроасани и кафе.
	Мила се погледна набързо. Не блестеше с вида си, но това изглеждаше като предимство: щеше да обезкуражи хормоните на колегата й. Покани го да влезе.
	Борис направи няколко крачки из стаята и огледа наоколо с изумен вид, докато Мила приближаваше мивката в ъгъла, за да се измие, но най-вече да скрие бинтованите си ръце.
	— Това място изглежда все по-зле и по-зле — въздъхна. — И мирише все така.
	— Вероятно на препарат против насекоми.
	— Когато постъпих в Отдела, мина почти дял месец, докато си намеря апартамент… Знаеш ли, че тук всеки ключ отваря вратите наред? Клиентите имат навик да си тръгват, без да платят, и собственикът се уморил да сменя бравите. Добре е нощем да затискаш вратата с шкафчето.
	Мила го погледна през огледалото над мивката:
	— Благодаря за съвета!
	— Съвсем сериозно! Ако имаш нужда от по-прилично място за живот, мога да ти помогна.
	Мила го погледна изпитателно.
	— Да не би да ме каниш при теб?
	Борис се смути и побърза да уточни:
	— Не, нямам предвид това. Мога да попитам дали някоя колежка търси съквартирантка, само толкова.
	— Надявам се да не се задържа много дълго, та да ми се наложи — сви рамене тя. Избърса лицето си с кърпата и се насочи към донесеното от него пликче. Почти го издърпа от ръката му, отиде и седна с кръстосани крака на леглото, за да провери съдържанието.
	Кроасани и кафе, както се надяваше.
	Борис остана объркан от този жест, а още повече от превързаните й ръце, но си замълча.
	— Май си огладняла — отбеляза плахо.
	Тя отговори с пълна уста.
	— От два дни не съм докосвала храна. Ако не беше се появил тази сутрин, едва ли щях да намеря сили да прекрача прага. Знаеше, че не бива да говори такива неща, признанието й очевидно изглеждаше като насърчение, но не намери друг начин да му благодари, а и наистина изпитваше глад. Борис се усмихна, изпъчи се.
	— Е, как се чувстваш тук?
	— Добре, аз се приспособявам лесно. „Като изключа приятелката ти Сара Роза, която на практика ме мрази“ — но това само си го помисли.
	— Хареса ми твоята догадка за сестрите по кръв…
	— Чист късмет: достатъчно ми беше да изровя някои спомени от тийнейджърската възраст. Ти също си правил глупости на дванайсет години, нали?
	Разсмя се, като забеляза, че колегата й напразно търси отговор.
	— Шегувах се, Борис…
	— Да, разбира се — почервеня той.
	Мила глътна последния залък, облиза си пръстите и се нахвърли на втория кроасан в пликчето — неговият, но като видя толкова голям апетит, приносителят не намери кураж да протестира.
	— Борис, кажи ми нещо… Защо го нарекохте Алберт?
	— Това е много интересна история — отговори, а после непринудено седна до нея и започна да разказва: — Преди пет години имахме изключително странен случай. Сериен убиец отвлича жени, насилва ги, след това ги удушава, а ние намирахме труповете без десния крак.
	— Десният крак?
	— Точно така. Нищичко не разбирахме, защото този тип действаше много прецизно и чисто, не оставяше следи след себе си. Единствено това с ампутацията. Нанасяше ударите си на случаен принцип… С една дума, стигаме до петия труп и все не успяваме да го спрем. Тогава на доктор Гавила му идва една идея…
	Мила довърши и втория кроасан и премина към кафето:
	— Каква точно?
	— Поиска от нас да издирим в архивите всички случаи, свързани с крака, включително най-баналните и незначителни.
	Тя го погледна смаяно, после изсипа три пакетчета захар в пластмасовата чашка. Борис я забеляза и направи отвратена физиономия, щеше да й каже нещо по въпроса, но предпочете да продължи разказа.
	— Отначало и на мен това ми се струваше малко странно, но започваме да търсим и се оказва, че от известно време в зоната действа крадец, като отмъква женски обувки от стелажите пред магазините за обувки. Там държат само по една обувка от номер и модел — знаеш, така се предпазват от кражби — и обикновено това е дясната, за да улеснят клиентите при пробата.
	Мила замръзна с чашката кафе във въздуха, изпадна във възторг от оригиналността на следователската интуиция:
	— Наблюдавали сте магазините за обувки и сте хванали крадеца…
	— Алберт Финли. Инженер, на трийсет и осем години, женен, две малки деца. Виличка на село и кемпер за ваканциите.
	— Нормален човек.
	— В гаража на неговата къща намираме един фризер и вътре, акуратно увити в целофан, пет десни женски крака. Този тип се забавлявал, като ги карал да си слагат откраднатите обувки. Някакъв вид фетишизъм.
	— Десен крак, лява ръка. Затова Алберт!
	— Точно така! — съгласи се Борис и сложи ръка на рамото й в знак на одобрение. Тя се отдръпна рязко и мигновено скочи от леглото. Младият полицай се обиди.
	— Извинявай — каза му тя.
	— Няма проблем.
	Не беше вярно, и Мила всъщност не му повярва. Но реши да се преструва, че приема думите му. Обърна му гръб и отиде на мивката.
	— Ще се приготвя за минутка и можем да тръгваме.
	Борис стана и тръгна към вратата.
	— Действай спокойно. Ще те чакам отвън.
	Мила изчака да излезе от стаята. После погледна лицето си в огледалото. „Божичко, кога ще свърши това? Кога ще съм готова някой да ме докосне отново?“
	По време на пътуването към къщата на Берман не размениха нито дума. Когато влезе в колата, завари радиото включено и веднага разбра, че това е декларация за намеренията как да протече пътуването. Борис го беше взел много навътре и сега може би имаше още един враг вътре в групата.
	Пристигнаха за около час и половина. Жилището на Александър Берман представляваше потънала в зеленина вила в спокойна жилищна зона.
	Улицата отпред беше преградена. Отвъд тази граница се тълпяха любопитни съседи и журналисти. Като ги видя, Мила помисли, че колелото се е завъртяло. По пътя насам чуха по радиото новината, че тялото на малката Деби е открито, излезе наяве и името на Берман.
	Причината за еуфорията на медиите беше проста. Гробището от ръце се оказа тежък удар за общественото мнение, но сега най-после разполагаха с име, за да назоват кошмара.
	Виждала го беше да се случва и друг път. Печатът щеше да захапе здраво историята и за кратко време да разрови всеки аспект от живота на Берман, без да прави разлика. Самоубийството му означаваше признаване на вината. Затова медиите щяха да наблягат на версията си. Щяха да му отредят ролята на чудовището без всякаква дискусия, осланяйки се само на силата на своето единодушие. Щяха да го разкъсат безмилостно на парчета така, както се предполагаше, че е постъпил с невръстните си жертви, но без да съзират иронията в тази аналогия. Щяха да източват литри кръв от подробностите, за да гарнират и направят по-апетитни първите страници. Без уважение, без справедливост. Ако пък някой си позволеше да го отбележи, щяха да се прикрият зад „правото на информация“.
	— Винаги удобно и актуално, — за да прикрият своето прекомерно безсрамие.
	Като слезе от колата, Мила си проправи път сред тълпата от репортери и обикновени зяпачи, влезе в оградения от силите на реда периметър и се насочи с чевръста крачка по пътеката към къщата, чак до входната врата, но няколко фотосветкавици все пак я заслепиха. В този момент улови погледа на Горан: стоеше на един от прозорците. Усети в себе си абсурдна вина, задето я беше видял да идва с Борис. А после си каза, че е глупава, щом като мисли подобни неща.
	Горан отново насочи вниманието си към вътрешността на къщата, а Мила прекрачи прага.
	Подпомогнати от други детективи, Стърн и Сара Роза вече действаха, движеха се като работливи пчелички. Цареше пълен безпорядък. Агентите старателно изследваха мебелите, стените и всичко, което можеше да разкрие някоя улика, за да разплетат случая.
	За пореден път Мила не можеше да се присъедини към тях. От друга страна, нали Сара Роза веднага й беше излаяла в лицето, че има право само да наблюдава. Затова започна да се оглежда наоколо, като държеше ръце в джобовете, за да не обяснява за бинтовете.
	Вниманието й бе привлечено от снимките.
	Върху мебелите стояха десетки, в елегантни сребърни или дървени рамки. Берман и неговата жена в щастливи моменти. Сега този живот изглеждаше далечен, почти невъзможен. Пътували са много, отбеляза наум. Забеляза фотографии от почти всички части на света. Но колкото по-скорошни ставаха снимките, а лицата остаряваха, толкова по-прикрити изглеждаха изображенията им. Имаше нещо в тези снимки, беше сигурна Мила, но не знаеше какво. Когато влезе в къщата, изпита странно усещане, сега то се завърна още по-силно.
	Някакво присъствие.
	Имаше още една зрителка сред ходещите насам-натам агенти. Мила разпозна жената от снимките: Вероника Берман, жената на предполагаемия убиец. Веднага разбра, че има горд характер. Държеше се достойно и отчуждено, докато тези непознати ровеха из нещата й, без да искат разрешение, оскверняваха интимността на нейните вещи и спомени с безочливото си присъствие. Не изглеждаше примирена, но го позволяваше. Беше предложила съдействието си на главния инспектор Рош, твърдейки убедено, че съпругът й няма нищо общо с тези ужасни обвинения.
	Докато още я наблюдаваше, Мила се обърна и се намери пред неочаквана гледка. Цяла стена, покрита с препарирани пеперуди.
	Бяха в остъклени рамки. Имаше изключително странни и красиви видове. Някои от тях с екзотично название, изписано върху месингова табелка заедно с местообитанието. Най-изящните идваха от Африка и Япония.
	— Прекрасни са, защото са мъртви.
	Каза го Горан. Криминологът носеше черен пуловер и панталон от викуня. Яката на ризата излизаше наполовина от деколтето на пуловера. Застана до нея, за да огледа по-добре стената с пеперудите.
	— Пред такава красота забравяме най-очевидното и важно нещо… Тези пеперуди вече няма да летят.
	— Неестествено е — потвърди Мила. — И все пак е толкова примамливо…
	— Това е точно въздействието на смъртта върху някои индивиди. Затова и съществуват серийните убийци.
	Сега Горан направи леко движение с ръка. Беше достатъчно всички членове на групата да се съберат незабавно около него. Макар да изглеждаха изцяло потънали в своите задължения, в действителност продължаваха да го следят в очакване да каже или направи нещо.
	Мила получи потвърждение колко много се доверяват на неговата интуиция. Горан ги направляваше. Много странно, защото той не беше агент, а „ченгетата“ — поне познатите й — се инатяха и трудно се доверяваха на цивилни. По-правилно беше да ги наричат „отбора на Гавила“, отколкото „отбора на Рош“: както винаги той не присъстваше. Щеше да се появи само в случай че изникне класическото „неопровержимо доказателство“, което да закове окончателно Берман.
	Стърн, Борис и Роза застанаха около доктора. Според обикновената схема, в която всеки си имаше място. Мила остана крачка назад: опасяваше се да не бъде изключена, и сама се отдръпна.
	Горан заговори тихо, като определи за всички тона, с който искаше да се води този разговор. Вероятно не искаше да притеснява Вероника Берман.
	— Е, какво имаме?
	Стърн отговори пръв, като клатеше глава:
	— В къщата няма нищо значимо, което би могло да свърже Берман с шестте момичета.
	— Съпругата, изглежда, е в пълно неведение. Зададох й няколко въпроса, но струва ми се не лъжеше — добави Борис.
	— Нашите претърсват градината с кучета, обучени да откриват трупове. Досега нищо.
	— Трябва да възстановим всички пътувания на Берман през последните шест седмици — отбеляза Горан и всички се съгласиха, макар да знаеха, че това е почти невъзможно.
	— Стърн, нещо друго?
	— В банката няма странно движение на пари. Най-значителният разход през последната година е направен за инвитро на жена му, охарчил се е доста.
	Като слушаше думите на Стърн, Мила си даде сметка какво е било странното усещане на влизане в къщата и после пред снимките. Не за присъствие, както беше помислила отначало. Грешка.
	По-скоро се долавяше отсъствие.
	Отсъствието на дете в тази къща, обзаведена с прескъпи и безлични мебели за двама души, които се чувстват обречени да останат сами. Затова инвитрото изглеждаше като безсмислица, след като на това място не се долавяше и най-малкото вълнение на хора, надяващи се да бъдат дарени с дете.
	Стърн завърши изложението си със сбито описание на частния му живот:
	— Не е употребявал наркотици, нито е пиел и пушел. Имал е карта за фитнес салон и за видеотека, но оттам е вземал само документални филми за насекоми. Посещавал е Лютеранската църква в квартала и два пъти месечно е полагал доброволен труд в дом за възрастни хора.
	— Истински светец — иронизира Борис.
	Горан се обърна към Вероника Берман: надяваше се да не е чула последния коментар. После попита Роза дали има нещо друго.
	— Прегледах компютрите в службата и в дома му. Стартирах програма за възстановяване на изтритите файлове, но нямаше нищо интересно. Работа, работа и пак работа. Този тип е бил женен за работата си.
	Мила забеляза, че Горан внезапно се разсея. Но беше за миг, и отново се съсредоточи в разговора.
	— А какво знаем за интернета?
	— Обадих се на компанията, собственик на сървъра: дадоха ми разпечатка на посетените през последните шест месеца уебстраници. И там нищо… Изглежда е бил пристрастен към сайтовете, посветени на природата, пътуванията и животните. И после, по интернет е купувал антикварни предмети и пеперуди за колекцията си.
	Щом Роза свърши, Горан отново скръсти ръце и започна да оглежда сътрудниците си един по един. Това фартово движение на очите му включи и Мила, чак сега тя се почувства съпричастна.
	— Е, какво мислите?
	— Аз съм като заслепен — отговори разпалено Борис и подчерта фразата, като закри очите си с ръка. — Всичко е толкова „чисто“.
	Останалите закимаха. Мила не знаеше за какво става дума, не искаше и да попита. Горан прокара ръка по главата си, разтри уморените си очи. После върху лицето му отново се изписа онова разсейване… Някаква мисъл го отнасяше за секунди надалече, но после криминологът очевидно я архивираше, имаше си причина.
	— Кое е първото правило, когато разследваме заподозрян?
	— Всички си имаме тайни — мигновено отговори прилежният Борис.
	— Правилно. Всички си имаме по някоя слабост и сме я проявявали поне веднъж в живота. Всеки от нас си има срамна тайна, малка или голяма… Но погледнете наоколо: този човек е прототип на добрия съпруг, на отдадения вярващ, на изключителния работник.
	Говореше отчетливо и отброяваше с пръсти.
	— Той е филантроп, грижи се за здравето си, гледа само документални филми, няма никакви пороци, колекционира пеперуди… Възможно ли е да има такъв човек?
	Този път отговорът беше предвидим. Не, не е възможно.
	— Тогава какво прави такъв човек с трупа на едно момиче в багажника?
	— Искал е да го разчисти — отговори Стърн.
	Горан се съгласи:
	— Омайва ни с цялото това съвършенство, за да не погледнем другаде… А къде не гледаме в този момент?
	— Добре де, какво трябва да направим? — попита Роза.
	— Да започнем отначало. Отговорът е там, в нещата, които вече прегледахте. Пресейте ги отново. Трябва да премахнете лъскавата черупка, която ги обгръща. Нека блясъкът на съвършения му живот не ви заслепява: той служи само за да ни разсее и обърка мисленето ни. И после, трябва да…
	За пореден път Горан се отнесе. Мислеше си за нещо друго. Този път всички го забелязаха. Най-накрая в главата му нещо започваше да придобива ясни очертания.
	Мила проследи погледа на криминолога, насочен нанякъде: не блуждаеше напразно из стаята, наблюдаваше нещо…
	Малката червена лампичка примигваше на интервали, поддържаше своеобразния си ритъм, за да привлече вниманието.
	Гавила попита на висок глас:
	— Някой изслуша ли съобщенията от телефонния секретар?
	Стаята замръзна за миг. Втренчиха се в намигащия им с червеното си око апарат и се почувстваха виновни, заловени на местопрестъплението заради тази непростима небрежност. Но Горан не обърна внимание, а само отиде да натисне бутона за прослушване.
	Малко след това от мрака избликнаха думите на един мъртвец.
	Александър Берман влезе за последно в дома си.
	— Ало… Аз съм… Ами… нямам много време… Но все пак искам да ти кажа, че съжалявам… Съжалявам за всичко… Трябваше да го направя преди време, но не успях… Опитай се да ми простиш. Вината беше изцяло моя…
	Връзката прекъсна и в стаята се възцари гробно мълчание. Всички погледи неизбежно се спряха на Вероника Берман, безучастна като статуя.
	Единствено Горан Гавила се размърда. Отиде при нея и я прегърна през раменете, а после една полицайка я отведе в друга стая.
	Стърн изрази общото убеждение:
	— Колеги, както изглежда, имаме признание.


>	8

	Щеше да я нарече Присила.
	Да приложи метода на Горан Гавила, който снабдяваше със самоличност издирваните от него убийци. Придаваше им човешки черти, за да изглеждат по-правдоподобни в очите му, а не само изплъзващи се сенки. Затова и Мила щеше да кръсти жертвата под номер шест с името на едно по-щастливо момиченце. Някъде — кой знае къде — то продължаваше да бъде дете както много други, в неведение за избегнатата опасност.
	Мила взе това решение по пътя към мотела. Натовариха един от полицаите да я закара. Този път Борис не се предложи, а тя не го осъждаше, след грубото отблъскване сутринта.
	Изборът да нарече шестото момиче Присила не се дължеше само на необходимостта да му придаде човешки черти. Имаше и друга причина: не искаше и занапред да мисли за нея като за един номер. Усещаше, че само тя все още взема присърце нейната самоличност, защото, след като изслушаха обаждането на Берман, разкриването й вече не беше приоритет.
	Имаха труп в багажника и записано върху лентата на телефонния секретар онова, което при всички обстоятелства напомняше признание. Нямаше нужда да се стараят повече. Оставаше само да свържат търговския представител с другите жертви. А после да формулират подбудата. Но такава може би вече имаше…
	Жертвите не са момичетата, а семействата.
	Горан й го беше казал, докато наблюдаваха близките на момичетата през стъклото в моргата. Родители, които по различни причини бяха останали с едно дете. Една майка, отдавна прехвърлила четиресетте и изгубила надежда за нова бременност заради биологията… „Те са неговите истински жертви. Проучвал ги е, избрал ги е.“ И после: „Само с едно дете. Искал е да им отнеме всяка надежда да превъзмогнат скръбта, да опитат да забравят загубата. До края на дните си трябва да помнят какво им е причинил. Раздул е тяхната болка, като им е отнел бъдещето. Лишил ги е от възможността да препратят спомена за себе си в идните години, да надживеят смъртта си… И се е подхранвал с тази мисъл. Това е възнаграждението за неговия садизъм, източникът на удоволствието му“.
	Александър Берман нямаше деца. Опитали са с инвитро, на което се беше подложила жена му. Напразно. Може би затова беше поискал да излее яда си върху тези нещастни семейства. Отмъстил си е на тях заради своята съдба на бездетен.
	„Не, не е отмъщение. Има нещо друго…“ — помисли си Мила. Полицайката не се примиряваше, но не съзираше причината за това усещане.
	Колата стигна пред мотела и тя слезе, като се сбогува с агента, който я докара. Той също й кимна с глава и зави, за да се върне обратно, оставяйки я сама насред чакълестото площадче. Зад нея имаше горичка, сред която се виждаха няколко бунгала. Беше студено и единствената светлинка идваше от неоновата табела, предлагаща свободни стаи и кабелна телевизия. Отправи се към стаята. Всички прозорци бяха тъмни.
	Оказа се единствената гостенка.
	Мина покрай стаичката на пазача, осветена от синкавия екран на включения телевизор. Картината беше без звук, а човекът отсъстваше. Може би е отишъл в тоалетната, помисли си тя и продължи. За щастие задържа ключа на излизане, иначе сега щеше да го чака.
	Носеше хартиен плик с газирана напитка и два сандвича с кашкавал — вечерята й за днес — и кутийка крем. По-късно щеше да намаже малките изгаряния по ръцете. От устата й излизаше пара заради студа. Забърза, защото зъзнеше. Крачките й по чакъла бяха единственият шум в нощта. Нейното бунгало се намираше в края на редицата.
	„Присила“ — помисли, докато крачеше. Спомни си думите на съдебния лекар Чанг: „Според мен са убити веднага, не е имал интерес да ги държи живи повече от необходимото и не се е двоумил. Всички жертви са убити по един и същ начин. Освен една от тях…“. Доктор Гавила го беше попитал какво означава това, а Чанг го погледна и отговори, че за шестата е било още по-ужасно…
	Повтаряше си натрапчиво фразата.
	Но не само заради мисълта, че шестото момиче е трябвало да плати по-висока цена в сравнение с другите: „Забавил е кървенето, за да умира по-дълго… Искал е да се наслади на зрелището…“. Не, имаше нещо друго. Защо убиецът беше променил своя modus operandi? Както на съвещанието с Чанг, Мила отново усети потрепване в основата на шията.
	Стаята й вече беше наблизо, а тя се съсредоточи в усещането, убедена, че този път ще успее да разкрие причината. Спъна се леко заради малка дупка в терена.
	Точно тогава го чу.
	Внезапният шум зад нея заличи за миг разсъжденията й. Топуркане по чакъла. Някой „копираше“ нейните стъпки. А когато се спъна, преследвачът наруши ритъма и така разкри присъствието си.
	Мила не се смути, не забави ход. Стъпките на човека отзад отново се сляха с нейните. Пресметна, че е на десетина метра след нея. Започна да премисля възможните си реакции. Безполезно е да измъкне пистолета от колана, ако човекът зад нея беше въоръжен, щеше да открие огън преди нея. „Пазачът — сети се. Включеният телевизор и празният офис. — Вече се е отървал от него. Сега е мой ред“ — заключи. Малко оставаше до прага на бунгалото. Трябваше да вземе решение. И тя го направи, нямаше друг избор.
	Бръкна в джоба за ключовете и бързо изкачи трите стъпала пред вратата. Отвори я след две завъртания, сърцето й щеше да се пръсне, и се вмъкна в стаята. Измъкна пистолета и протегна ръка към ключа за осветлението. Лампата до леглото светна. От напрежение се закова на място, притиснала рамене във вратата и напрегнала слух. „Не ме нападна“ — помисли си. Стори й се, че чува стъпки по дъсчената настилка на площадката пред вратата.
	От Борис разбра, че ключовете в мотела, подобно на универсален ключ, стават за всички брави, след като собственикът на хотела се уморил да ги сменя заради клиентите, които не плащали и ги отнасяли със себе си. „Дали преследвачът ми го знае? Вероятно има ключ като моя“ — си каза. И реши, че ако се опита да влезе, би могла да го изненада в гръб.
	Коленичи и тръгна по петносания мокет, стигна до прозореца. Опря се в стената и повдигна ръка, за да го отвори. Пантите не помръдваха заради студа. С малко труд успя да отвори едното крило. Изправи се, прескочи и отново се намери навън, в тъмнината. Пред нея се изправяше гората. Високите върхове на дърветата се полюляваха заедно в плавен ритъм. През задната страна на мотела преминаваше циментова пътека, съединяваща всички бунгала. Мила се приведе и тръгна встрани от нея, опитваше се да долови всеки шум и движение наоколо. Набързо подмина съседната стая, а също и следващата. Тогава спря и навлезе в тясната пролука, разделяща ги една от друга.
	Сега трябваше да се подаде, за да има видимост към вратата на своето бунгало, но така рискуваше. Забрави за болките от изгарянията и хвана пистолета с две ръце, за да е по-сигурна. Преброи бързо до три, вдиша и издиша дълбоко три пъти и изскочи иззад ъгъла с насочено оръжие. Никой. Но нямаше как да си е въобразила. Беше сигурна, че някой я следваше. Някой, достатъчно опитен да се движи зад гърба на противника си, като не вдига шум със стъпките си.
	Някой хищник.
	Мила огледа площадчето за следи от неприятеля. Сякаш го беше отнесъл вятърът, съпровождан от монотонния концерт на благосклонните дървета, ограждащи мотела.
	— Моля да ме извините…
	Мила отскочи назад и погледна човека, без да повдигне пистолета, парализирана от тези обикновени думички. Минаха няколко секунди, докато разбра, че това е пазачът. Той усети нейната уплаха и повтори:
	— Извинете! — но този път само за да се оправдае.
	— Какво има? — попита Мила с още разтуптяно сърце.
	— Търсят ви на телефона…
	Човекът посочи към стаичката и Мила тръгна натам, без да го изчака.
	— Мила Васкес — каза в слушалката.
	— Здравейте, обажда се Стърн… Доктор Гавила иска да ви види.
	— Мен? — попита тя учудено, но и с нотка на гордост.
	— Да. Обадихме се на агента, който ви закара, връща се обратно.
	— Добре.
	Мила се учуди. Но Стърн не добави друго, затова тя се осмели да попита:
	— Някакви новини ли има?
	— Александър Берман е скрил нещо.
	Борис се опитваше да нагласи навигацията, без да изпуска пътя от очи. Мила гледаше мълчаливо напред. Гавила седеше на задната седалка, увит в смачканото си палто, със затворени очи. Пътуваха към дома на сестрата на Вероника Берман, където тя се беше приютила, за да избяга от репортерите.
	Горан стигна до заключението, че Берман се е опитал да скрие нещо. И то въз основа на съобщението от телефонния секретар: „Ало… Аз съм… Ами… Нямам много време… Но все пак искам да ти кажа, че съжалявам… Съжалявам за всичко… Трябваше да го направя преди време, но не успях… Опитай се да ми простиш. Вината беше изцяло моя…“.
	По разпечатката на разговорите установиха, че Берман се е обадил от сградата на пътната полиция, почти едновременно с откриването на тялото на малката Деби Гордън.
	Внезапно Горан си зададе въпроса защо човек в положението на Александър Берман — с труп в багажника и намерение да сложи край на живота си при първа възможност — е трябвало да се обади на жена си.
	Серийните убийци не се извиняват. Ако го правят, то е за да изградят различен образ за себе си, това е част от мистериозната им природа. Целта им е да замъглят истината, да подхранят димната завеса, с която са се заобиколили. Но при Берман изглеждаше различно. Гласът му звучеше като при спешност. Трябвало е да довърши нещо, преди да е станало прекалено късно.
	И за какво искаше да му бъде простено?
	Горан реши, че е свързано единствено с жена му и с отношенията им като двойка.
	— Доктор Гавила, бихте ли ми го повторили още веднъж…
	Горан отвори очи и видя Мила, извърнала се назад в очакване на отговор.
	— Може би Вероника Берман е открила нещо. И това е била причината за караницата им. Според мен той й се е извинил.
	— И защо тази информация е толкова важна за нас?
	— Не знам дали наистина е така… но човек в неговото положение не би губил време да разрешава обикновена съпружеска разпра, ако няма някаква друга цел.
	— И каква ли е тя?
	— Вероятно жена му не осъзнава онова, което знае.
	— А с това обаждане той е искал да блокира ситуацията, да й попречи да стигне докрай. Или да ни осведоми за тази подробност…
	— Да, това мисля и аз… Досега Вероника Берман ни сътрудничеше, не би имала никакъв интерес да скрие нещо. Вероятно мисли, че информацията няма нищо общо с отправените към съпруга й обвинения, а засяга само тях двамата.
	Сега за Мила всичко стана по-ясно. Интуицията на криминолога не можеше да бъде считана безрезервно за завой в следствието. Преди това трябваше да бъде проверена. Затова Горан още не беше казал и дума на Рош.
	Надяваха се да извлекат насочваща информация при срещата с Вероника Берман. В качеството си на експерт по разпитите на свидетели и хора в течение на фактите Борис би трябвало да води този неформален разговор. Но Горан реши, че само той и Мила ще се видят с жената на Берман. Борис се съгласи, сякаш беше получил заповед от висшестоящ, а не от един цивилен консултант. Но неприязънта му към Мила се задълбочи. Не разбираше защо тя трябва да присъства.
	Тя усещаше напрежението и на практика също не разбираше напълно причините, подтикнали Гавила да я предпочете. За Борис остана задачата да я инструктира грижливо как трябва да проведе разговора. Това беше правил до този момент, преди да се заеме с навигацията и да намери посоката.
	Мила си спомни отново коментара на Борис, докато Стърн и Роза очертаваха портрета на Александър Берман: Аз съм като заслепен. Всичко е толкова „чисто“.
	Толкова съвършенство не беше за вярване. Изглеждаше подготвено за някого.
	„Всички си имаме по някоя тайна — повтори си Мила. — Аз също.“
	Винаги има нещо за криене. Нейният баща й го казваше като малка: „Всички си бъркаме с пръст в носа. Може да е когато никой не гледа, но го правим“.
	Тогава каква бе тайната на Александър Берман?
	Какво знаеше жена му?
	И как се казваше момичето с номер шест?
	Стигнаха почти призори. Селцето се намираше зад малка църква, вклинено в извивката на дигата, така че къщите надзъртаха в реката.
	Сестрата на Вероника Берман живееше в апартамент над една бирария. Сара Роза я беше предупредила за посещението по телефона. Тя нито се възпротиви, нито говореше с недомлъвки. Предизвестието целеше да я отклони от мисълта, че това е разпит. Но Вероника Берман не се интересуваше от предпазните мерки на специален агент Роза, вероятно щеше да се съгласи да бъде подложена и на строг разпит.
	Жената посрещна Мила и Горан някъде към седем сутринта, чувстваше се като у дома си, по пантофи и пеньоар. Настани ги в дневната с таван с видими греди и инкрустирани мебели. Предложи им току-що сварено кафе. Мила и Горан се настаниха на дивана, Вероника Берман седна на крайчеца на едно кресло с угасналия поглед на човек, който нито успява да спи, нито да плаче. Държеше стиснатите си ръце на скута и Горан усети, че е напрегната.
	Стаята се осветяваше от топлата златиста светлина на лампа с абажур от стара коприна, ароматът на декоративните растения по перваза на прозореца прибавяше уют.
	Сестрата на Вероника Берман сервира кафето и после изнесе празния поднос. Като останаха сами, Горан остави Мила да говори. Бяха дошли да й зададат въпроси, изискващи много такт. Мила се наслаждаваше дълго на кафето. Не бързаше, искаше жената да се отпусне напълно, преди да започне. Борис я предупреди: понякога е достатъчна една грешна фраза и човекът се затваря в себе си, решава да не сътрудничи повече.
	— Госпожо Берман, знам, че всичко това е много уморително за вас и наистина съжаляваме, че пристигаме в този час.
	— Не се притеснявайте, имам навика да ставам рано.
	— Бихме желали да изучим по-основно фигурата на мъжа ви, защото, ако го познаваме добре, ще можем да определим доколко е замесен наистина. Повярвайте ми, в тази история има още доста тъмни страни. Разкажете ни за него…
	Вероника не промени изражението на лицето си с нищо, но погледът й стана по-напрегнат. После започна:
	— С Александър се познаваме още от лицея. Той беше с две години по-голям от мен и играеше в хокейния отбор. Нищо изключително като играч, но всички го обичаха. Ходеха с моя приятелка и така се запознах с него. Започнахме да излизаме заедно, но в компания, като обикновени приятели: още нямаше нищо и дори не сме си помисляли, че ще сме заедно. Наистина, не мисля, че той ме е възприемал по този начин… Имам предвид като негова интимна приятелка. Нито пък аз.
	— Случило се е после…
	— Да, не е ли странно? След лицея изгубих следите му и минаха доста години, докато се видим отново. От общи приятели знаех, че следва в университет. А един ден се появи в моя живот: обади ми се и каза, че е открил случайно номера ми в телефонния указател. Впоследствие разбрах от все същите приятели, че когато се завърнал след дипломирането, питал къде съм и с какво се занимавам…
	Докато я слушаше, Горан имаше усещането, че Вероника Берман не просто се е отдала на носталгията на спомените, а разказът й по някакъв начин има определена цел. Сякаш съзнателно ги насочваше към някакво място, далече във времето, където биха могли да открият онова, което бяха дошли да търсят.
	— От този момент започнахте да се срещате отново — каза Мила. Горан отбеляза с удоволствие, че като следваше съветите на Борис, тя не задаваше въпроси на Вероника Берман, а само й подаваше фрази, които жената после завършваше, за да изглежда повече като разговор, отколкото като разпит.
	— От този момент започнахме да се срещаме отново — повтори Вероника. — Александър започна да ме ухажва упорито, за да ме убеди да се омъжа за него. И накрая приех.
	Горан се съсредоточи върху последното изречение. Звучеше му зле, като лъжа от гордост, вмъкната прибързано в разговора с надеждата да остане незабелязана. Спомни си какво си помисли, когато я видя за пръв път: Вероника не беше красива и вероятно никога не е била. Банална женственост, лишена от патос. Докато Александър Берман беше хубав мъж. Небесносини очи, уверена усмивка на човек, осъзнаващ чара си. Едва ли е трябвало да настоява дълго, за да я убеди да сключат брак.
	В този момент Мила реши да вземе юздите на разговора в свои ръце.
	— Напоследък обаче връзката ви не вървеше добре…
	Вероника си позволи една пауза. Според Горан по-скоро дълга, затова реши, че Мила е хвърлила въдицата твърде бързо.
	— Имахме проблеми — потвърди накрая.
	— Преди време сте опитвали да имате деца…
	— Подложих се на хормонална терапия за известно време. После пробвахме и с инсеминация.
	— Сигурно сте имали голямо желание да родите дете…
	— Александър настояваше повече.
	Каза го с отбранителен тон, знак, че може би това е причинявало раздора между съпрузите.
	Приближаваха се към целта. Горан изглеждаше удовлетворен. Беше пожелал Мила да говори с Вероника, защото смяташе, че една женска фигура ще е идеална, за да установи връзка на солидарност и да отстрани евентуалната й съпротива. Разбира се, можеше да избере Сара Роза и така нямаше да подразни докачливия Борис. Но Мила му се стори по-подходяща и не беше сбъркал.
	Сега тя се наведе над масичката, разделяща дивана от мястото, където седеше Вероника Берман, за да остави чашата от кафето. Използва движението, за да срещне погледа на Горан без жената да забележи. Той кимна лекичко: знак, че е настъпил моментът да премине към действие и да бъде по-настъпателна.
	— Госпожо Берман, защо в съобщението на телефонния секретар съпругът ви моли да му простите?
	Вероника обърна глава на другата страна с намерението да скрие една сълза, която се опитваше да преодолее стената, издигната около собствените й емоции.
	— Госпожо Берман, това са интимни неща, но няма да излязат оттук. Искам да съм откровена с вас: никой полицай, прокурор или съдия не може да ви принуди да отговорите на този въпрос, защото той не засяга следствието по никакъв начин. Но за нас е важно да го знаем, защото съпругът ви може да е невинен…
	Когато чу последната дума, Вероника Берман се обърна към нея.
	— Невинен? Александър не е убил никого… но това не значи, че не е имал прегрешения!
	Изрече го с променен глас и непонятно настървение, изникнало незнайно откъде. Горан получи очакваното от него потвърждение. Мила също разбра: Вероника Берман се е надявала да ги види. Очаквала е посещението им и техните въпроси, завоалирани с невинни фрази, подхвърлени тук-таме в разговора. Смятаха, че те са го насочвали, но жената беше подготвила разказа си така, че да ги накара да стигнат точно до тази крайна точка. Трябваше да го каже на някого.
	— Подозирах, че Александър има любовница. Една съпруга винаги има предвид подобна вероятност и в такъв момент решава също и дали би могла да прости. Но рано или късно съпругата иска също и да го узнае. Затова един ден започнах да ровя из нещата му. Не знаех какво точно търся и не можех да предвидя каква ще е реакцията ми при вида на доказателството.
	— Какво открихте?
	— Потвърждението: Александър криеше един електронен бележник, идентичен на онзи, който използваше за работата си. Защо ще купува два еднакви, освен за да укрива втория, като използва първия? И така разбрах името на неговата любовница: отбелязваше всички техни срещи! Поставих го пред свършен факт: отрече, като незабавно потули някъде втория бележник. Но не го оставих, проследих го чак до къщата на тази жена, до онова мизерно място. Обаче не събрах кураж да стигна докрай. Спрях пред вратата. В действителност дори не исках да я видя в лице.
	Това ли беше цялата срамна тайна на Александър Берман, запита се Горан. Една любовница? За толкова малко ли се бяха разтичали?
	За щастие, не беше осведомил Рош за своята инициатива, иначе трябваше да изтърпи също и насмешките на главния инспектор, който вече считаше случая за приключен. А Вероника Берман сега беше като придошла река и нямаше никакво намерение да ги остави да тръгнат, преди да излее злобата си. Позата, с която храбро защитаваше своя съпруг след откриването на трупа в багажника, очевидно е била само умела фасада. Начин да се измъкне от тежестта на обвинението, да избегне пръските кал. Сега, когато беше намерила сили да се освободи от договора за съпружеска солидарност, беше започнала наравно с другите да копае около него яма, от която Александър Берман никога нямаше да излезе.
	Горан потърси погледа на Мила, за да сложи възможно най-бързо край на този разговор. В този момент криминологът забеляза внезапна промяна в нейното изражение: на лицето й бяха изписани поравно удивление и несигурност.
	За толкова години кариера Горан се беше научил да разпознава ефекта от страха по лицата на другите. Разбра, че нещо е потресло дълбоко Мила.
	Едно име.
	Чу я да пита Вероника Берман:
	— Бихте ли повторила как се казва любовницата на съпруга ви?
	— Вече ви казах: Името на тази уличница е Присила.


>	9

	И дума не можеше да става за съвпадение.
	Заради присъстващите Мила изложи най-важните подробности от последния си случай. Този с учителя по музика. Докато цитираше думите на сержант Морексу за откриването на името Присила в бележника на „чудовището“ Сара Роза вдигна очи към небето, а Стърн поклати глава.
	Не й вярваха, но беше разбираемо. И все пак, Мила не се примиряваше с убеждението им, че няма никаква връзка. Само Горан не й се месеше, какво ли искаше да постигне с това? Тя желаеше на всяка цена да задълбае в тази ирония на случайността, но в резултат на разговора с Вероника Берман се беше добрала само до едно: жената разказа, че е последвала съпруга си чак до къщата на любовницата, накъдето отиваха сега. Възможно ли беше там да се крият други ужасии? А може би телата на липсващите момичета?
	И отговорът на загадката, свързана с номер шест.
	На Мила й се искаше да каже на другите: „Нарекох я Присила…“, но не го направи. В момента това й се струваше почти богохулство. Все едно името беше избрано лично от Берман, нейния палач.
	Структурата на сградата беше типична за кварталите в предградията. Класически квартал-гето, строен през шейсетте години като естествен придатък на новопоявилата се индустриална зона. Сивкави постройки, които с времето се бяха покрили с червеникавата прах от близката стоманолеярна. Имоти с ниска пазарна стойност, спешно нуждаещи се от ремонт и поддръжка. Обитаваше ги нестабилен социален слой, състоящ се преди всичко от имигранти, безработни и семейства, свързващи двата края със социални помощи.
	Горан забеляза, че никой не поглежда Мила. Държаха се на разстояние, защото полицайката сякаш беше прекрачила някаква граница, като предложи неочаквана версия.
	— И защо някой трябва да живее на място като това — запита се Борис, докато гледаше наоколо с отвращение.
	Търсеният от тях номер се намираше в края на едно жилищно каре. Представляваше сутерен, до който се стигаше отвъд по няколко стъпала. Вратата беше желязна. Трите прозореца на нивото на улицата бяха защитени от решетки и дървени щори.
	Стърн опита да погледне вътре: заслони очи с длани и за да не си изцапа панталона се сгъна в смешна позиция, с таза назад.
	— Оттук не се вижда нищо.
	Борис, Стърн и Роза си дадоха знак с глава и заеха позиция около вратата. Стърн подкани Горан и Мила да се дръпнат назад.
	Борис излезе отпред. Нямаше звънец, затова почука. Направи го енергично, с дланта на ръката. Шумът трябваше да предизвика страх, докато тонът на гласа му нарочно остана спокоен.
	— Госпожо, ние сме от полицията. Ако обичате, отворете…
	Това беше техника за психологически натиск, така събеседникът загубваше ориентация: да се обърнеш към него с измамно спокойствие и едновременно да го накараш да бърза. Но в случая не подейства, защото в къщата, изглежда, нямаше никого.
	— Добре, да влизаме — предложи Роза, тя беше най-нетърпелива да провери.
	— Трябва да изчакаме обаждането на Рош, за да разберем дали има заповед за обиск — напомни Борис и погледна часовника си. — Сигурно ще е скоро…
	— По дяволите и Рош, и заповедта! — противопостави се Роза, която изглеждаше най-нетърпелива. — Вътре може да има какво ли не!
	— Тя има право, да влизаме! — намеси се Горан.
	От начина, по който всички посрещнаха решението, Мила се убеди, че това малко общество зачита повече Горан, отколкото Рош.
	Разположиха се пред вратата. Борис извади набор от инструменти и се зае с бравата. След няколко секунди механизмът на ключалката изщрака. Като стискаше здраво пистолета в ръка, с другата бутна желязната врата.
	Мястото изглеждаше необитаемо.
	Тесен, гол коридор. Дневната светлина не достигаше, за да виждат. Роза светна с фенерчето си и се появиха три врати. Първите две отляво, третата в дъното.
	Третата беше затворена.
	Придвижиха се към стаите. Борис отпред, след него Роза, после Стърн и Горан, най-отзад Мила. Освен криминолога, всички държаха оръжието си в ръка. Мила беше само „придадена“ към групата и не й се полагаше, но държеше затъкнатия отзад в джинсите пистолет за приклада, готова да го измъкне. Затова влезе последна.
	Борис опита да светне с ключа на една от стените:
	— Няма ток.
	Насочи фенерчето, за да огледа първата от трите стаи. Празна. По една от стените се забелязваше пълзящо от пода нагоре мокро петно, разяло цялата мазилка като язва. Тръбите на парното и канализацията се кръстосваха по тавана. На пода имаше воняща локва.
	— Ама че смрад — каза Стърн.
	Никой не би могъл да живее в такива условия.
	— Очевидно е, че няма никаква любовница — отбеляза Роза.
	— Тогава що за място е това? — запита се Борис.
	Влязоха във втората стая. Вратата едва се държеше на ръждясалите панти, леко отдалечена от стената: този ъгъл би могъл да предложи лесно укритие за евентуалния нападател. Борис я отвори докрай с ритник, но зад нея не се криеше никой. Вътре всичко изглеждаше като в предишната стая. Плочките на пода се бяха надигнали, отдолу се показваше замазката. Липсваха мебели, само железният скелет на един диван. Продължиха напред.
	Оставаше последната стая, тази със затворената врата в дъното на коридора.
	Борис вдигна първите два пръста на лявата ръка и посочи очите си. Знак, съгласуван с Роза и Стърн, които заеха позиция от двете страни на вратата. Тогава той отстъпи една крачка и я ритна близо до дръжката. Вратата зейна и тримата агенти веднага заеха позиция за стрелба, като осветяваха всеки ъгъл с фенерчетата си. Отново никой.
	Горан се промъкна между тях, като прокарваше ръката си в латексова ръкавица по стената. Стигна до ключа. След две къси изхълцвания на тавана се включи луминесцентна лампа и разпръсна замъглената си светлина върху стаята. Обстановката се различаваше коренно. Най-напред — цареше чистота. По стените липсваха мокри петна заради влагоустойчивите тапети. Плочките по пода бяха здрави. Нямаше прозорци, но след няколко секунди заработи климатик. Електрическата инсталация беше открита, знак, че е изградена впоследствие. Пластмасови канали довеждаха проводниците до ключа за осветлението, използван от Горан, но също и до един контакт от дясната страна на стаята, където имаше опряна в стената маса с офис стол. А върху масата — изключен персонален компютър.
	Единственото обзавеждане, освен старо кожено кресло до отсрещната стена, вляво.
	— Както изглежда, Александър Берман е използвал само тази стая — обърна се Стърн към Горан.
	Роза пристъпи и се отправи към компютъра:
	— Сигурна съм, че търсените от нас отговори са там.
	Но Горан я спря.
	— Не, по-добре да продължим със заповед за обиск. Сега всички излизаме оттук, за да не променим влажността на помещението. Стърн, извикай Креп да дойде с групата си и да снеме отпечатъци. Аз ще предупредя Рош.
	Мила погледна скришом блесналите очи на криминолога. Изглеждаше сигурен, че е близо до нещо важно.
	Прокара пръсти по главата си, сякаш реши липсващата коса. Останал беше само гъст участък по тила, от него тръгваше конска опашка и стигаше до гърба. Змия в зелено и червено се увиваше от лакътя до китката на дясната ръка, разтворила паст над дланта. Другата ръка също имаше подобна татуировка, както и непокритата от престилката част от гръдния кош. Под разнообразните пиърсинги, покриващи лицето, се намираше Креп, експертът от научно-техническата лаборатория.
	Мила изпадна във възторг от вида му, толкова далече от общоприетия за някой на шейсет. „Ето в какво се превръщат пънкарите, когато остареят“ — помисли си. И все пак допреди няколко години Креп беше обикновен човек на средна възраст, доста затворен и по-скоро неуверен в обноските си. Промени се изведнъж. Но след като всички се убедиха, че човекът не е полудял, никой повече не обели и дума за новия му вид, защото Креп беше най-добрият в своята област.
	След като благодари на Горан, че е запазил първоначалната влажност на мястото, Креп веднага се захвана за работа. Прекара един час в стаята заедно с групата си, всички в престилки и с маска на лицето, за да се предпазват от химикалите използвани в работата им, а после излезе от сутерена и се приближи до криминолога и появилия се наскоро Рош.
	— Как върви, Креп? — попита главният инспектор.
	— Тази история с гробището от ръце ме побърква — започна експертът. — Когато ни извикахте, още изследвахме крайниците, за да открием някакъв годен отпечатък.
	Горан знаеше, че да се снеме отпечатък от човешка кожа беше най-трудното нещо заради възможното замърсяване или изпотяване на изследвания субект, или пък, ако става дума за тъкани на труп, както в случая с ръцете, заради гнилостните процеси.
	— Опитах с йодни пари, с дактилоскопско фолио и даже с електронография.
	— Какво представлява? Попита криминологът.
	— Това е най-модерният метод за снемане на отпечатъци, оставени върху кожата: радиография с електронна емисия… Този проклетник Алберт е доста умел и не оставя следи — обясни Креп.
	Мила забеляза, че единствено той все още нарича убиеца с това име, другите вече му бяха приписали самоличността на Александър Берман.
	— Добре де, и докъде всъщност сме стигнали тук? — попита Рош, отегчен да слуша безполезни за него неща.
	Експертът свали ръкавиците си и все така със сведен поглед започна да описва какво са свършили.
	— Използвахме нинхидрин, но получените следи не бяха достатъчно ясни за лазера, затова ги подобрих с цинков хлорид. Снехме няколко серии отпечатъци от тапетите около електрическия ключ и от порестата повърхност на масата. С компютъра се оказа по-трудно: отпечатъците са насложени, нуждаем се от цианоакрилат, но трябва да преместим клавиатурата в барокамера и…
	— После. Нямаме време да търсим заместваща клавиатура, а трябва да анализираме компютъра в момента — прекъсна го Рош, защото имаше нужда от информация. — Отпечатъците са на един човек…
	— Да, всичките са на Александър Берман.
	Фразата порази всички, освен един: онзи, който вече знаеше отговора. И го знаеше от момента на влизането в сутерена.
	— Както изглежда, Присила никога не е съществувала — отбеляза Гавила.
	Каза го, без да се обърне към Мила, и гордостта й беше наранена, когато той я лиши от утехата на своя поглед.
	— Има и още нещо — обади се отново Креп. — Коженото кресло.
	— Какво за него? — попита Мила, за да изплува от тишината.
	Креп я погледна, както се гледа новопоявил се човек, после сведе очи към бинтованите й ръце, като не успя да прикрие смаяното си изражение. Мила си помисли колко абсурдно е ощавения на вид Креп да гледа нея по този начин, но не се смути.
	— По креслото няма отпечатъци.
	— Това странно ли е?
	— Не бих могъл да знам. Само казвам, че ги има навсякъде, но по креслото не.
	— Затова пък имаме отпечатъците на Берман по всичко останало, тогава какво ни засяга, не е ли така? — вметна Рош. — Достатъчни са да го заковат, нали… И ако искате да знаете, на мен този тип ми харесва все по-малко.
	Мила си каза, че всъщност би трябвало да му харесва, и то доста, след като представляваше решението за всичките му главоболия.
	— Тогава какво да правя с креслото, да продължавам ли да го изследвам?
	— Хич да не ти пука за проклетото кресло, остави хората ми да хвърлят едно око на компютъра.
	Като чуха как ги свиква под знамената, тези от групата едва сдържаха смеха си: добре че не се спогледаха. Понякога тонът на Рош в стил „железният войник“ изглеждаше по-абсурден от външния вид на Креп.
	Главният инспектор се запъти към очакващата го наблизо кола, но преди това повдигна духа на хората си:
	— Кураж, момчета, разчитам на вас!
	Когато се отдалечи достатъчно, Горан се обърна към всички:
	— Добре, да видим какво има в този компютър!
	Стаята отново стана тяхно владение. Заради влагоустойчивите тапети по стените тя приличаше на огромен ембрион; бърлогата на Александър Берман щеше да се открехне само за тях. Поне така се надяваха. Надянаха латексови ръкавици. После Сара Роза седна пред екрана: сега беше неин ред.
	Преди да включи компютъра, свърза някакво дребно устройство към един от USB изходите. Стърн сложи до клавиатурата записващо устройство и го включи. Роза описа операцията:
	— Свързах компютъра на Берман с външна памет: ако блокира, флашката за миг ще прехвърли цялата информация.
	Другите стояха прави зад нея и мълчаха.
	Тя включи компютъра.
	Първият, електрически сигнал бе последван от типичния шум при стартиране. Всичко изглеждаше нормално. Компютърът започна да излиза от летаргията с известна мудност. Беше стар модел, вече извън производство. На екрана се появиха данните за оперативната система и след малко отстъпиха място на изображението на десктопа. Нищо особено: син екран с иконите на познати програми.
	— Изглежда като компютъра ми вкъщи — обади се Борис, но шегата не разсмя никого.
	— Добре, сега да видим какво съдържа папката „Документи“ на господин Берман…
	Роза кликна върху папката. Празна. Както и папките „Изображения“ и „Последно използвани файлове“.
	— Липсват текстови файлове… Това е много странно — отбеляза Горан.
	— Може би е изтривал всичко в края на сесиите — подсказа Стърн.
	— Ако е така, ще опитам да възстановя данните — увери ги Роза. Вкара един диск в четеца и набързо свали софтуер, който можеше да възстанови всеки изтрит файл.
	Паметта на компютрите никога не се изпразва напълно, почти невъзможно е да бъдат изтрити някои данни: те сякаш се отпечатват неизличимо. Мила беше чула от някого, че силициевото съединение, затворено във всеки компютър, действа почти като човешкия мозък. Когато ни се струва, че сме забравили нещо, всъщност група клетки в някоя част на главата ни е запазила тази информация, за да я предостави отново при нужда — ако не успее под формата на образи, то като инстинкт. Не е съществено да си спомняме първия досег с огъня като деца. Важното е, че това познание, пречистено от всички биографични обстоятелства, допринесли за формирането му, ще остане запечатано в паметта ни и ще изниква всеки път, когато приближим нещо горещо. Това си мислеше тя, и още веднъж погледна бинтованите си ръце… Както изглежда, в някаква част от нея се беше запазила грешна информация.
	— Тук няма нищо.
	Обезсърчената констатация на Роза върна Мила към реалността. В компютъра нямаше нищо.
	Но Горан не се отказваше:
	— Тук има уеб браузър.
	— Но компютърът не е свързан с интернет — отбеляза Борис.
	Сара Роза обаче разбра какво целеше криминологът. Измъкна джиесема си и погледна дисплея:
	— Има обхват… Може да се е свързвал през телефона.
	Веднага отвори иконата на интернет браузъра и провери списъка с адресите в хронологията. Имаше само един.
	— Ето какво е правел Берман тук вътре!
	Беше поредица от числа, адресът представляваше код.
	http: //4589278497.89474525.com
	— Вероятно адресът е на някой таен сървър — предположи Роза.
	— Какво означава? — попита Борис.
	— Че не може да стигнеш до него с някоя търсачка, а за да влезеш, трябва да имаш парола. Възможно е тя да се съдържа в компютъра, но ако не е така, рискуваме да бъдем блокирани.
	— Тогава трябва да сме внимателни и да правим точно това, което е правил Берман — каза Горан и после се обърна към Стърн: — Имаме ли неговия джиесем?
	— Да, в колата е, заедно с домашния му компютър.
	— Тогава иди да го вземеш.
	Когато Стърн се върна, ги намери смълчани. Явно го очакваха с нетърпение. Агентът подаде телефона на Роза и тя го свърза с компютъра. Процесът се задвижи почти веднага. Сървърът разпознаваше заявката. Обработваше данните. После започна да ги качва с висока скорост.
	— Както изглежда, разрешава ни достъп без проблеми…
	Чакаха с вперени в монитора очи образа, който щеше да се появи там след няколко мига. „Може да бъде какво ли не“ — помисли си Мила. Огромното напрежение свързваше членовете на групата като електричен заряд, прескачащ между телата. Можеше да се усети във въздуха.
	Мониторът започна да се изпълва с пиксели, които се подредиха върху повърхността му като дребни частици от пъзел. Но не това очакваха да видят. Енергията, която до преди малко изпълваше пространството, се изчерпа за миг и ентусиазмът се изпари.
	Екранът остана черен.
	— Сигурно има някаква защитна система, която е изтълкувала опита ни като проникване.
	— А ти скри ли сигнала? — попита загрижено Борис.
	— Разбира се, че го скрих! — разсърди се тя. — За глупачка ли ме смяташ? Вероятно все пак има някаква парола или нещо…
	— Нещо от рода на логин и пасуърд? — попита Горан, който искаше да узнае повече.
	— Да, нещо такова — отговори му Роза разсеяно, но после доуточни: — Ние разполагахме с адрес за директна връзка. Логин и пасуърд са отживели методи за сигурност: оставят следи и винаги водят до някого. Този, който влиза тук, иска да остане анонимен.
	Мила още не беше казала дума, разговорът я изнервяше. Дишаше дълбоко и стискаше преплетените пръсти на ръцете си. Нещо не пасваше, но тя не се сещаше какво. Горан се обърна към нея за миг, сякаш беше прободен от погледа й, но Мила се престори, че не забелязва.
	Междувременно атмосферата в помещението се нажежаваше. Борис реши да излее върху Сара Роза разочарованието си от несполучливия опит.
	— Ако си мислела, че може да има проблем при влизането, защо не опита паралелна връзка?
	— А ти защо не го каза?
	— Защо, какво се случва в такива случаи — попита Горан.
	— Случва се, че когато система като тази задейства защитата, вече няма начин да бъде пробита!
	— Ще се постараем да формулираме нов код и ще направим още един опит — предложи Сара Роза.
	— Сериозно? Комбинациите сигурно са милиони — присмя се Борис.
	— Върви по дяволите! Искаш да ми припишеш цялата вина ли?
	Мила мълчаливо продължи да присъства на това странно разчистване на сметки.
	— Ако някой е искал да предложи идея или да даде съвет, трябваше да го направи преди това!
	— И как, като скачаш насреща всеки път, щом си отворим устата!
	— Виж какво, остави ме на мира! Бих могла също и да ти напомня, че…
	— Какво е това?
	Думите на Горан се спуснаха между спорещите като бариера. Тонът не изглеждаше нито тревожен, нито ядосан, както Мила би предположила, но все пак ги накара най-после да млъкнат.
	Криминологът сочеше нещо пред себе си. Като проследиха линията на опънатата ръка, отново впериха очи в екрана на компютъра.
	Вече не беше черен.
	В горната част отляво имаше нещо написано.
	— Там ли си?
	— По дяволите! — възкликна Борис.
	— Е, какво е това? Някой от вас може ли да ми обясни? — попита пак Горан.
	Роза отново зае място пред монитора с протегнати над клавиатурата ръце.
	— Вътре сме — обяви.
	Другите я наобиколиха, за да виждат по-добре.
	Полето под думите продължаваше да примигва, сякаш очакваше отговор. Но за момента такъв нямаше.
	— Ти ли си?
	— И все пак, някой ще ми обясни ли какво става? — Горан вече губеше търпение.
	— Това е door — отговори накратко Роза.
	— Тоест?
	— Вход за достъп. Както изглежда, сме вътре в сложна компютърна система. А това е прозорец за диалог: нещо като chat… Отсреща има някой, докторе.
	— И иска да говори с нас… — допълни Борис.
	— Или с Александър Берман — поправи го Мила.
	— Тогава какво чакаме? Да отговорим — каза припряно Стърн.
	Гавила погледна Борис: той беше експертът по общуването. Младият агент кимна и зае място зад Сара Роза, за да й подсказва по-лесно какво да пише.
	— Кажи му, че си тук.
	И тя написа:
	— Да, тук съм.
	Почакаха няколко мига, после на монитора се появи друго изречение.
	— не се обаждаше бях притеснен.
	— Добре, притеснен е, значи е мъж — каза доволно Борис. После издиктува на Роза следващия въпрос, но й препоръча да използва само малки букви, както нейния събеседник, и обясни, че някои хора се плашат от главните букви. А те искаха преди всичко човекът от другата страна да се чувства в свои води.
	— бях много зает, ти как си?
	— питаха ме много нешта но не казах ништо
	Някой му беше задавал въпроси? За какво ли? Всички и най-вече Горан веднага помислиха, че събеседникът им е замесен в нещо съмнително.
	— Може би са го разпитвали от полицията, но не са счели за нужно да го задържат — подсказа Роза.
	— Или пък не са имали достатъчно улики — подкрепи я Стърн.
	В главите им започна да се оформя една фигура: съучастникът на Берман. Мила се сети за случката в мотела, за усещането, че някой върви след нея по чакълестото площадче. Не разказа на никого, все си мислеше, че така й се е сторило.
	Борис реши да зададе въпрос на тайнствения събеседник:
	— кой те пита?
	Пауза.
	— те
	— кои те?
	Нямаше отговор. Борис реши да подмине мълчанието и опита да заобиколи препятствието като попита нещо различно.
	— какво им каза?
	— разказах историята чута от мен и стана добре
	Горан започна да се притеснява не толкова от неяснотата в тези думи, колкото заради честите правописни грешки.
	— Може да се окаже нещо като код за разпознаване — обясни. — Може би очаква и ние да правим грешки, и ако не го направим, да прекъсне връзката.
	— Имате право. Тогава копирай езика му и допускай грешки като него — каза Борис на Роза.
	В това време на екрана се появиха думи.
	— приготфих всичко както искаше ти нямам търпение ще ми кажеш ли кога?
	Този разговор не довеждаше до нищо. Тогава Борис предложи на Сара Роза да отговори, че скоро ще знае „кога“, но за момента е по-добре да повторят накратко целия план, за да са сигурни в правилността му.
	Идеята се стори чудесна на Мила, в сравнение с осведомения им събеседник те бяха в неизгодна позиция. След малко той отговори:
	— плана е: излизам ношта заштото никой не ме вижда, когато стане 2. Отивам край пътя. Скривам се в храстите. Чакам. Фаровете на колата сфетват 3 пъти. Тогава може да се покажа.
	Никой не разбираше нищо. Борис се огледа наоколо в търсене на идеи. Срещна погледа на Гавила.
	— Вие какво мислите, докторе?
	Криминологът размишляваше. — Не знам… Нещо ми убягва. Не успявам да си го представя.
	— И аз имам същото усещане. Този тип прилича на… прилича на някой умствено недоразвит или с явен психологически дефицит.
	Горан се приближи до Борис.
	— Трябва да го извадиш на светло.
	— И как?
	— Не знам… Кажи му, че вече му нямаш доверие и мислиш да се откажеш от всичко. Че „те“ притискат и теб, а после поискай да ти даде някакво доказателство… Ето: поискай да ти се обади на сигурен номер!
	Роза побърза да изпрати всичко това. Но полето за отговор известно време само примигваше. После върху екрана се изписа нещо.
	— не мога да говоря по телефона, те ме слушат.
	Стана очевидно: или беше много хитър, или наистина се боеше да не го следят.
	— Настоявай! Говори със заобикалки! Искам да знам кои са „те“ — каза Горан. — Попитай къде се намират в този момент…
	Отговорът не се забави много.
	— те са наблизо
	— Попитай го колко наблизо са — настоя Горан.
	— те са тук до мен
	— Какво по дяволите означава това? — изпухтя Борис и отчаяно сложи ръцете си отзад на тила.
	Роза опря гръб в облегалката на стола и обезсърчено поклати глава:
	— Ако „те“ са толкова наблизо и го държат под око, защо не виждат, че той пише нещо?
	— Защото той не вижда онова, което виждаме ние.
	Каза го Мила. И със задоволство забеляза, че те не се обърнаха да я погледнат, сякаш е проговорил някой призрак. Вместо това доводът й предизвика интерес в групата.
	— Какво искаш да кажеш? — попита Гавила.
	— Приехме за вярно, че той има пред себе си черен екран, както и ние. Но според мен неговият прозорец за диалог е вмъкнат в някоя уеб страница, съдържаща други елементи: може да е компютърна графика, някакви текстове или картини… Ето защо „те“ не си дават сметка за комуникацията му с нас, макар да са наблизо.
	— Има право! — съгласи се Стърн.
	Стаята отново се изпълни със странна еуфория. Горан попита Сара Роза:
	— Можем ли да видим онова, което вижда той?
	— Разбира се, ще му изпратя сигнал за разпознаване и когато неговият компютър ми го върне, ще имаме интернет адреса, с който е свързан.
	Докато обясняваше всичко това, тя вече отваряше своя лаптоп, за да създаде втора връзка с мрежата.
	След малко върху основния екран се появи:
	— там ли си о6те?
	— Какво да отговорим? — обърна се Борис към Горан.
	— Печели време. Но гледай да не заподозре нещо.
	Борис му написа да изчака малко, защото му звънят на вратата и трябва да отвори.
	Междувременно Сара успя да копира върху лаптопа интернет адреса, откъдето човекът пишеше.
	— Ето, готово…
	Написа данните в полето и натисна бутона „изпращане“.
	След няколко секунди се появи една уеб страница.
	Никой не би могъл да каже дали удивлението или ужасът остави безмълвни всички.
	На екрана мечки танцуваха заедно с жирафи, хипопотамите отмерваха ритъма на барабани бонго, а едно шимпанзе свиреше на укулеле. Стаята се изпълни с музика. И докато гората оживяваше около тях, една пъстроцветна пеперуда ги поздравяваше с добре дошли на сайта.
	Казваше се Присила.
	Стояха слисани и невярващи. После Борис погледна основния екран, където още примигваше въпросът:
	— там ли си о6те??
	И чак тогава успя да каже:
	— По дяволите… Това е дете!


>	10

	Най-често използваната дума в търсачките е секс. Втората е Бог. Всеки път, когато се сещаше, Горан се питаше защо на някой би му се приискало да търси Бог точно в интернет. На трето място всъщност са две думи: Бритни Спиърс. Наравно с death, смъртта.
	Секс, Бог, Смърт и Бритни Спиърс.
	Горан написа за пръв път името на жена си в една от търсачките едва преди три месеца. Не знаеше защо го направи. Дойде му така, инстинктивно. Разбира се, не очакваше да я намери и наистина не я намери. Но това беше последното официално място, където би помислил да я търси. Нима е възможно да знае толкова малко за нея? От онзи момент нещо в него сякаш се преобърна.
	Беше разбрал защо я преследва.
	В действителност, не искаше да узнае къде е. Реално погледнато, съвсем не го засягаше. Важното за него беше да разбере дали тя е щастлива в момента. В края на краищата, точно това го ядосваше: че тя се беше отървала от него и от Томи, за да бъде щастлива другаде. Нима сме способни да нараним някого толкова дълбоко, за да последваме егоистичното желание за щастие? Очевидно да. Тя го бе направила, и още по-лошо: не се върна, за да се погрижи, да намери лек за тази рана, това разкъсване в плътта на мъжа, с когото самата тя беше избрала да споделя живота си, и в плътта от нейната плът. Защото може, трябва да се връщаме назад. Винаги има момент, в който, докато вървим и гледаме само напред, долавяме нещо — някакъв зов — и се обръщаме леко назад, за да видим дали там долу всичко си е останало постарому, или пък в онзи, дето сме оставили зад гърба си, нещо се е променило, както в нас. Този момент идва за всички. Защо не и за нея? Защо дори не опита? Никакво обаждане без глас в сърцето на нощта. Никаква картичка без думи. Колко пъти Горан беше дебнал пред училището на Томи, надявайки се да я изненада, докато наблюдава скришом сина си. И нищо. Дори не искаше да се увери, че е добре. Тогава Горан започна да се пита: нима е вярвал, че ще може да изживее с такъв човек целия си живот?
	Но тогава с какво толкова се отличаваше от Вероника Берман?
	Тази жена също беше измамена. Съпругът й си е послужил с нея, за да си създаде достойна за уважение фасада, нали тя се е грижела за неговите притежания: името му, къщата, авоарите, всяко нещо. Защото желаното от него е било другаде. Но за разлика от Горан тази жена е предусещала пропастта, зейваща пред нейния перфектен живот, надушвала е миризмата на гнило. И си е мълчала. Беше се поддала на измамата, макар да не е участвала в нея. Съучастничка в мълчанието, партньорка в представлението, съпруга в добро и зло.
	Затова пък Горан никога не заподозря, че жена му може да го напусне. Никакъв признак, нито сигнал, даже враждебно проскърцване; за които би могъл да се сети и каже: „Да! Беше толкова очевидно, но аз не се усетих, какъв глупак съм!“. Защото би предпочел да открие, че е невъзможен съпруг, та после да припише вината на себе си, на своята небрежност, на недостатъчното внимание. Би предпочел да намери причините в себе си: така поне щеше да ги има. Но не, само тишина. И съмнения. На останалата част от света предложи най-суровата версия на случилото се: тя си отиде, точка. Защото Горан знаеше, че и бездруго всеки щеше да види онова, което поиска. Някой — горкичкият мъж. Друг — човекът, който непременно й е направил нещо, щом като е избягала. И веднага се беше вживял в тези роли, преминавайки непринудено от едната в другата. Защото всяко страдание си има своята проза и трябва да я зачитаме.
	А тя? Доколко се беше преструвала? Откога е узрявала тази идея? Колко време е било нужно, за да я оплоди с безсрамни мечти, с мислите, скрити под възглавницата всяка вечер, докато спи до него. Преплитала е това желание с всекидневните действия на майка и съпруга. Докато е превърнала тези фантазии в намерение, в проект. В план. Кой знае кога се е убедила, или е разбрала, че онова, което си е представяла, е осъществимо. Какавидата е пазела в себе си тайната на тази метаморфоза и междувременно е продължавала да живее до тях, до него и Томи. И безмълвно се е приготвяла за промяната.
	Къде ли беше сега? Защото тя продължаваше да живее, но другаде, в един паралелен свят, населен с мъже и жени, подобни на онези, които Горан срещаше ежедневно — изпълнен с къщи за поддържане, съпрузи за понасяне, деца за отглеждане. Един еднакъв и банален свят, но далече от него и Томи, с нови багри, нови приятели, нови лица, нови имена. Какво търсеше тя в онзи свят? От какво се нуждаеше толкова много и вече не успяваше да го открие тук? В края на краищата всички сме в търсене на отговори в един паралелен свят, мислеше Горан. Като онези, дето търсят в интернет Секс, Бог, Смърт и Бритни Спиърс.
	Затова пък в интернет Александър Берман отиваше на лов за деца.
	Всичко излезе наяве веднага. С отварянето на сайта Пеперудата Присила чрез компютъра на Берман и установяването на международния сървър, администриращ системата, нещата започнаха да придобиват конкретни очертания.
	Оказа се педофилска мрежа с разклонения в няколко страни.
	Мила имаше право: вътре беше и „нейният“ учител по музика.
	Специалният отдел „Компютърни престъпления“ установи самоличността на почти сто абонати. Бяха извършени първите арести, щеше да има и други в следващите часове. Малко последователи, но добре подбрани. До един почтени, състоятелни професионалисти и затова склонни да заплатят големи суми, за да запазят анонимността си.
	Между тях — Александър Берман.
	Докато се прибираше у дома тази вечер, Горан се сещаше за кроткия, винаги усмихнат и морално непокварен човек от описанията на приятелите и познатите на Берман. Една перфектна маска. Кой знае защо преплете представата за Берман с мисълта за жена си. Или пък знаеше защо, но не искаше да го приеме. Както и да е, веднъж прекрачил прага, щеше да остави настрана тези размишления, за да се отдаде напълно на Томи: обеща му това по телефона, когато го извести, че ще се прибере по-рано. Синът му прие ентусиазирано новината и попита дали могат да поръчат пица. Горан се съгласи веднага, знаеше, че тази дреболия ще го зарадва. Децата умеят да извличат щастието от всичко наоколо.
	Затова Горан поръча пица с чушки за себе си и с двойна моцарела за Томи. Направиха го заедно по телефона, защото това с пицата беше споделен ритуал. Томи набра номера, а Горан направи поръчката. После сложиха на масата широките чинии, купени нарочно. Томи щеше да пие плодов сок, Горан си позволи една бира. Преди да поставят чашите на масата, ги бяха сложили във фризера, за да се заскрежат от студа и да охладят напитките.
	Но Горан не можеше да се отпусне. Мислите му още се въртяха около онази съвършена организация. Агентите от специалния отдел за компютърни престъпления откриха база данни с повече от три хиляди имена на деца заедно с адресите и снимките им. Мрежата използваше фалшиви домейни, посветени на детството, за да вкара жертвите в капана. Пеперудата Присила. Животни, цветни видеоигри, безобидни мелодийки вършеха останалото… Толкова приличаха на онези от анимационните филмчета, които след вечерята Горан и Томи гледаха по един от каналите. Синият тигър и Белият лъв. Докато синът му се беше сгушил в него, прехласнат от приключенията на двамата приятели от джунглата, Горан го наблюдаваше.
	„Трябва да го защитя“ — си каза.
	Помисли го с някакъв непонятен страх дълбоко в гърдите, противна и лепкава буца. Безпокойството, че не прави достатъчно, че не е достатъчен. Защото само един родител не стига, макар и те с Томи да се справяха. И все пак, какво щеше да се случи, ако зад черния екран на онзи компютър вместо непознатото дете стоеше неговият Томи? В състояние ли беше да усети, че някой се опитва да проникне в мислите и живота на детето му?
	Докато Томи привършваше домашните, Горан се затвори в кабинета си. Още нямаше седем часа и той отново запрелиства досието на Берман, намираше отправни точки за размишление, които можеха да се окажат полезни за разследването.
	Най-напред е коженото кресло в сутерена, по което Креп не откри отпечатъци.
	По всичко останало да, но по него не… Защо?
	Беше повече от сигурен, че за това си има причина, но всеки път, когато решаваше, че е стигнал до обяснение, мислите му се насочваха в друга посока. Към опасностите, застрашаващи живота на неговия син.
	Като криминолог Горан знаеше от каква материя е направено злото, но винаги го беше наблюдавал от разстояние, като човек на науката. Никога не беше се притеснявал от мисълта, че същото това зло би могло да удължи по някакъв начин кокалестата си ръка — чак докато го докосне. Сега обаче се замисляше.
	Кога се превръщаш в „чудовище“?
	Дефиницията, към която официално се придържаше, сега изплуваше в глъбините на съзнанието му. Защото искаше да знае как се случва. Кога разбираш, че си преминал отвъд границата?
	Берман принадлежеше към една перфектна организация, със своя йерархия и съответен статут. Търговският представител влязъл в нея по времето на университета. Тогава интернет още не бил възприеман като ловно поле и са били нужни много усилия да останат в сянка, да не събудят подозрения. Затова участниците били съветвани да си създадат образцов и осигурен живот, в който да скрият истинската си природа и да приютят своите дълбинни импулси. Маскираш се, размесваш се и изчезваш: ключовите думи в тази стратегия.
	Берман се беше върнал от университета с ясна идея в главата какво ще направи. На първо място да влезе в следите на една стара приятелка, изгубена от години. Онази Вероника, на която й липсваше достатъчно чар, та момчетата — и той включително — да се интересуват от нея. Беше я накарал да повярва, че неговата любов дълго време е била таена и укривана срамежливо. Според предвижданията му тя веднага се съгласила да се омъжи за него. Първите години преминали както при всички двойки, между върхове и спадове. Често отсъствал заради работата. В действителност използвал пътуванията, за да се среща с други като него или да примамва невръстната си плячка.
	С появата на интернет стана по-лесно. Педофилите незабавно овладяха това невероятно средство, което им позволяваше не само да действат под защитата на анонимността, но също и да манипулират жертвите посредством остроумни клопки.
	Но Александър Берман още не можел да завърши своя план за перфектна маскировка, защото Вероника не успявала да му роди наследник. Това било липсващото звено, тази подробност щяла да го направи човек извън всяко подозрение, защото един баща на семейство не се интересува от децата на другите.
	Криминологът пропъди нахлулия в гърдите му гняв и затвори набъбналото в последните часове досие. Не искаше да го чете повече. Жадуваше да си легне и потъне в сън.
	Кой, ако не Берман, можеше да е Алберт? Въпреки че оставаше да го свържат с гробището от ръце и с изчезването на шестте момичета, както и да открият липсващите тела, ролята на палача не прилягаше толкова добре на никой друг.
	И все пак, колкото повече мислеше, толкова повече се разколебаваше.
	На многолюдна пресконференция в осем часа Рош щеше да обяви официално новината за ареста на виновния. Горан си даде сметка, че мисълта, която сега го притесняваше, всъщност започна да се върти в главата му веднага след като разкри тайната на Берман. Колеблива, блуждаеща като мъгла, се притаяваше в едно ъгълче на съзнанието му през целия следобед, но продължаваше да пулсира в сянката, където се беше скрила, за да му покаже, че е там и е жива. Чак сега, в тишината на своя дом, Горан беше решил да й придаде плътността на една завършена мисъл.
	_Има нещо гнило в тази история… Мислиш, че Берман е невинен? О, да, разбира се, че го мисля: този човек е бил педофил. Но не той е убил шестте момичета. Той няма нищо общо…_
	_И откъде си толкова сигурен?…_
	_Защото, ако Александър Берман наистина е нашият Алберт, щяхме да намерим в багажника му последното момиче — номер шест, — а не Деби, първата. Би се отървал навреме от нея…_
	И точно докато осъзнаваше тази дедукция, криминологът погледна часовника: още няколко минути до пресконференцията в осем.
	Трябваше да спре Рош.
	Главният инспектор беше свикал основните медии още когато информацията за развитието по случая Берман започна да се разнася. Като причина за това изтъкна, че не иска репортерите да се добират до новини от втора ръка, зле филтрирани от някой конфиденциален източник.
	Но в действителност се безпокоеше, че цялата история ще излезе наяве по други пътища и той няма да излезе на сцената.
	Рош умело водеше подобни събития, знаеше как да дозира очакванията и изпитваше явно удоволствие да държи печата в постоянно напрежение. Затова започваше срещите с няколко минути закъснение и оставяше впечатление, че като началник на Отдела винаги е притиснат от развитието на нещата в последния час.
	Наслаждаваше се на глъчката, достигаща откъм залата за пресконференции близо до кабинета му: тя захранваше с енергия егото му. Междувременно си седеше спокойно, вдигнал крака на бюрото, наследено от неговия предшественик, на когото беше заместник дълго време — прекалено според него — и когото провали безскрупулно преди осем години.
	Лампичките на линиите по телефона му присветваха неспирно. Но не възнамеряваше да отговаря, искаше напрежението да се покачи.
	Почука се.
	— Влез! — каза Рош в посока към вратата.
	Още с влизането Мила забеляза ехидна усмивка на лицето му. Досега се беше питала защо ли иска да я види.
	— Полицай Васкес, исках да ви благодаря лично за неоценимата помощ, която оказахте на това разследване.
	Сигурно щеше да се изчерви, ако не беше разбрала, че това е само обмислена прелюдия, за да се отърве от нея.
	— Едва ли успях да направя много, господине.
	Рош взе ножа за разрязване на книги и започна да си чисти ноктите с върха му. После разсеяно продължи:
	— Но все пак бяхте доста полезна…
	— Още не знаем самоличността на шестото момиче.
	— Ще излезе наяве, както и всичко останало.
	— Господине, моля за разрешение да довърша работата си, поне още два дена. Сигурна съм, че мога да стигна до някакъв резултат…
	Рош остави ножа, свали си краката от бюрото и се изправи, за да отиде до Мила. С най-ослепителна усмивка хвана още бинтованата й дясна ръка и я стисна, без да се усети, че така й причинява болка.
	— Говорих с вашия началник, сержант Морексу ме увери, че ще получите похвала за този случай.
	После я придружи до изхода.
	— Приятно пътуване! И понякога се сещайте за нас.
	Мила кимна, защото нямаше какво друго да се каже. За секунди се озова отвъд прага и проследи затварящата се врата.
	Искаше й се да дискутира въпроса с Горан Гавила, знаеше, че не е в течение на внезапното й освобождаване. Но той отдавна си отиде у дома. Преди няколко часа го чу да се уговаря за вечерята. Ако съдеше по тона му, човекът от другата страна едва ли имаше повече от осем-девет години. Щяха да поръчат пица.
	Мила разбра, че Горан има дете. Кой знае дали живееше и с някоя жена, щеше ли тя да сподели чудесната вечер, подготвяна от баща и син? Незнайно защо й завидя.
	На изхода върна пропуска, предадоха й плик с билет за влака обратно до дома. Този път никой не я придружи до гарата. Трябваше да поръча такси с надеждата, че нейното управление ще възстанови разхода, и да мине през мотела, за да си прибере нещата.
	Излезе отвън и осъзна, че не бърза. Огледа се наоколо, вдъхна дълбоко въздух, а той внезапно й се стори кристалночист, вдъхваше спокойствие. Градът сякаш беше похлупен от неестествена заскрежена сфера, в крехко равновесие преди предстоящо метеорологическо явление. Един градус повече или по-малко и всичко щеше да се промени. Разреденият въздух таеше в себе си предизвестеното обещание за снеговалеж. Или пък всичко щеше да си остане застинало както сега.
	Извади билета от плика: оставаха още три часа до влака. Но не за това мислеше. Дали този промеждутък от време щеше да й стигне, за да свърши намисленото? Нямаше как да разбере, ако не опита. В края на краищата никой нямаше да разбере, ако не постигне нищо. А тя не можеше да си тръгне с това съмнение.
	Три часа. Щяха да й стигнат.
	Взе кола под наем, пътуваше вече близо час. Върховете на планините прорязваха небето пред нея. Дървени къщи със стръмни покриви. От комините се издигаше сивкав дим, пропит от смола. Дървата, подредени в дворовете. От прозорците — уютна жълтеникава светлина. Като премина по главен път 115, Мила излезе на изход 25. Отиваше в колежа на Деби Гордън. Искаше да погледне нейната стая. Надяваше се в нея да открие нещо и то да я насочи към името на момичето под номер шест. Нищо, че за главния инспектор Рош това вече беше безполезно, Мила не искаше да остави след себе си неустановената й самоличност. Дребен жест на милосърдие. Новината, че изчезналите момичета не са само пет, не се беше разпространила, затова още никой не оплакваше шестата жертва. И нямаше да го направят без име, сигурна беше. Щеше да се превърне в бяло петно на надгробния камък, безмълвна пауза в края на краткия списък с имена, само безличен номер за добавяне към безстрастното счетоводство на смъртта. А тя в никакъв случай не можеше да го позволи.
	Друга мисъл я обсебваше всъщност, заради нея премина толкова километри. Заради онова потрепване в основата на шията…
	Стигна на мястото малко след девет вечерта. Колежът се намираше в красиво селище на хиляда и двеста метра надморска височина. Улиците в този час бяха пусти. Училищната сграда се намираше извън градчето, върху хълм, ограден от красив парк, имаше манеж, кортове и баскетболно игрище. До нея водеше дълга алея, по която се движеха спортували досега студенти. Кристалният смях на младежите нарушаваше тишината наоколо.
	Мила ги изпревари и паркира на площадчето. След малко се представи в канцеларията с молба да огледа стаята на Деби, надяваше се никой да не го прави на въпрос. След като се посъветва с началника си, служителката се върна при нея и каза, че може да отиде. За неин късмет майката на Деби беше телефонирала след разговора им, за да предупреди за нейното посещение. Жената й подаде табелка с надпис „Посетител“ и я упъти как да стигне.
	Мила навлезе в коридорите, чак до крилото със стаите на момичетата. Лесно намери тази на Деби. Съученичките й бяха отрупали вратата с цветни панделки и картички. Пишеха, че ще им липсва много и никога няма да я забравят. Както и предвидимото „Ще останеш завинаги в сърцата ни“.
	Помисли си отново за Деби, за обажданията до родителите й с молба да я върнат у дома, за това колко ли изолирано се е чувствало на място като това едно срамежливо и притеснително момиче на нейната възраст заради съучениците си. Затова намери тези картички за проява на лош вкус, лицемерен израз на закъснели чувства. „Можеше да се сетите за нея, докато е била тук — помисли си. — Или когато някой я е отвеждал точно пред вашите очи.“
	От дъното на коридора се дочуваха викове и весела глъчка. Като прекрачи догорелите свещи, подредени пред прага в нейна памет, Мила се вмъкна в убежището на Деби.
	Затвори вратата след себе си и веднага настъпи тишина. Протегна ръка към абажура и светна. Неголяма стаичка. Прозорецът отсреща гледаше към парка. Долепено до стената много подредено писалище, над него надвиснали претрупани с книги етажерки. Деби е обичала да чете. Отдясно беше затворената врата на банята, Мила реши да погледне там накрая. На леглото имаше няколко плюшени играчки, гледаха я изпитателно със студените си, безполезни очи, караха я да се чувства натрапница. По стените нямаше свободно място от постери и снимки на Деби: вкъщи, със съучениците от старото училище, с приятелките й, с нейното куче Стинг. Откъснали я бяха от толкова любов и нежност, за да посещава този престижен колеж.
	Макар и дете, Деби е криела в себе си чертите на красива жена, забеляза Мила. Връстниците й се бяха усетили твърде късно, разкайвали са се, че не са забелязали навреме лебеда, скрит в това изчезнало пате. Но тя сигурно е щяла благоразумно да ги отблъсне.
	Спомни си за аутопсията на която присъства, когато Чанг освободи лицето от пластмасата и между косите се показа шнолата с бял лилиум. Убиецът я беше сресал и тогава тя си помисли, че го е направил заради тях.
	„А всъщност е била красива за Александър Берман…“
	Забеляза, незнайно защо, останал празен участък на стената. Приближи се и откри, че мазилката е олющена на няколко места. Сякаш е било окачено нещо, но сега липсваше. Други снимки? Изпита усещането, че това място е било осквернено. Чужди ръце, чужди очи бяха докосвали света на Деби, нейните вещи и спомени. Може би майката е взела снимката от стената, трябваше да провери.
	Още си мислеше за това откритие, когато дочу шум. Не идваше от коридора, а по-скоро откъм банята.
	Инстинктивно сложи ръка на колана, търсеше пистолета. Когато го хвана здраво, се осмели да смени позицията и застана пред вратата на банята с насочено оръжие. Отново се чу шум, този път по-ясен. Да, вътре имаше някой. Някой, който не знаеше за присъствието й. Някой като нея, помислил, че това е най-удобният час, за да се вмъкне в стаята на Деби и да вземе нещо… Улики? Сърцето й биеше лудо. Нямаше да влезе, по-добре да изчака.
	Вратата се отвори внезапно. Мила сложи пръста си върху спусъка. После за щастие го отмести. Момичето разтвори ръце от уплаха и нещата в тях паднаха.
	— Коя си ти? — попита Мила.
	— Една приятелка на Деби — измънка тя.
	Лъжеше. Мила беше напълно сигурна. Върна пистолета на колана и погледна към падналите на земята предмети. Шишенце с парфюм, флакони с шампоан и червена широкопола шапка.
	— Дойдох да си прибера нещата, които й бях дала — но звучеше повече като извинение. — Преди мен идваха и други…
	Мила разпозна червената шапка на една от снимките. Носеше я Деби. И разбра, че е станала свидетелка на мародерство от страна на съученичките на Деби, вероятно то продължаваше вече няколко дни. Какво странно, че някоя е взела снимката от стената?
	— Добре, сега си отивай — разпореди хладно.
	Момичето се поколеба за миг, после събра падналите на пода придобивки и излезе от стаята. Мила не се противи. На Деби би й харесало така. Тези вещи нямаше да послужат на майка й, която цял живот щеше да се чувства виновна, задето я е изпратила тук. В края на краищата госпожа Гордън имаше „късмет“ — разбира се, ако може да се говори за късмет в такива случаи — да получи поне тялото на дъщеря си, за да я оплаче.
	Мила се захвана да рови из книгите и тетрадките. Искаше едно име и трябваше да го намери. Разбира се, щеше да е по-лесно, ако открие дневника на Деби. Беше сигурна, че е имала такъв, за да му споделя тъгата си. И както всички дванайсетгодишни, го е държала на скришно място, но не много далече от сърцето. Откъдето е можела да го извади веднага при нужда. „А по кое време имаме най-голяма нужда да намерим утешение в най-скъпото си?“ — се попита. „Нощем“, отговори си. Наведе се над леглото и започна да рови под дюшека, докато накрая докосна нещо. Тенекиена кутия със сребристи зайчета отгоре, заключена с малко катинарче.
	Седна на леглото и се огледа наоколо за мястото, където можеше да е скрит ключът. Но внезапно се сети, че го е виждала. По време на аутопсията на трупа й: висеше на гривната на дясната ръка.
	Тя я беше предала на майка й, а сега нямаше време да си върне ключето. Реши да насили кутията. Направи лост с една химикалка и успя да откърти халките, заключени с катинарчето. Вдигна капака и видя вътре сухи цветя, смесица от екзотични подправки и ароматни пръчици. Безопасна игла, изцапана с червено, вероятно послужила при ритуала на сестрите по кръв. Копринена носна кърпичка с бродерия. Гумено мече с изгризани уши. Свещичките от торта за рожден ден. Съкровищница със спомените на едно подрастващо момиче.
	Но никакъв дневник.
	„Странно“ — каза си Мила. Размерите на кутията и оскъдното съдържание я караха да мисли, че е имало и нещо друго. А също и фактът, че е изпитвала потребност да заключва кутията с катинарче. Или пък нямаше никакъв дневник?
	Разочарована заради неуспеха, погледна часовника си: беше изпуснала влака. Тогава си струваше да остане и да търси нещо, което би я насочило към тайнствената приятелка на Деби. Още като се ровеше в книгите и тетрадките на момичето отново се появи онова усещане, което няколко пъти не успяваше да разгадае.
	Потрепване в основата на шията.
	Нямаше да си тръгне оттук, докато не разбере причината. Но имаше нужда някой или нещо да я подкрепи, да насочи разпилените й мисли в правилната посока. Въпреки късния час Мила взе изстрадано, но необходимо решение.
	Набра номера на Горан Гавила.
	— Доктор Гавила, Мила се обажда…
	Криминологът се слиса, известно време не продума.
	— Мила, с какво мога да ти помогна?
	Дали тонът му беше отегчен? Не, само така й се струваше. Полицайката започна с пояснението, че сега би трябвало да пътува с влака, а вместо това се намира в стаята на Деби Гордън в колежа. Предпочете да му каже цялата истина и Горан я изслуша. Когато свърши, в слушалката настъпи дълга тишина.
	Мила нямаше как да го знае, но Горан гледаше втренчено шкафчетата в своята кухня с чаша димящо кафе в ръката. Криминологът беше още на крака, защото се опита на няколко пъти да се свърже с Рош и да го предпази от медийното самоубийство, но напразно.
	— Може би избързахме малко с Александър Берман.
	Мила го чу да казва това приглушено, фразата сякаш се мъчеше да се изтръгне от гърдите му.
	— И аз смятам така. А вие как стигнахте до това заключение?
	— Защото в багажника му се намираше Деби Гордън. Защо там не беше последното момиче?
	Мила се сети за обяснението на Стърн по повод на странното обстоятелство:
	— Вероятно Берман е направил грешка при укриването на трупа, заради която е можело да бъде разкрит, и затова е решил да я премести на място, където да я скрие по-добре.
	Горан я изслуша с известно недоумение. Дишането му от другата страна беше отмерено.
	— Какво има, казах нещо неуместно ли?
	— Не. Но не изглеждаше много убедена, докато го казваше.
	— Всъщност, да — съгласи се тя, като помисли малко.
	— Липсва нещо. По-точно, има нещо, което не е в хармония с останалото.
	Мила знаеше, че добрият полицай живее с усещанията. В официалните доклади не се споменава и думичка: за тях е важно само отчитането на „фактите“. Но тъй като Гавила повдигна темата, тя се осмели да говори.
	— Първия път ми се случи при съдебния лекар. Беше нещо като фалшива нота. Но не успях да я запомня, почти веднага я изгубих.
	Потрепване в основата на шията.
	Чу преместването на стол в дома на Горан и тя също седна.
	После той каза:
	— Нека опитаме да изключим Берман, само хипотетично…
	— Добре.
	— Да си представим, че извършителят на всичко това е някой друг. Да приемем, че той е изникнал от нищото и е напъхал едно момиче с отрязана ръка в багажника на Берман.
	— Берман щеше да го разкрие, за да отклони подозренията от себе си — отбеляза Мила.
	— Не вярвам. Берман е бил педофил: не би разкрил нищичко. Знаел е добре, че с него е свършено. Самоубил се е заради безизходицата и за да прикрие организацията, към която е принадлежал.
	Мила напомни, че учителят по музика също се е самоубил.
	— Тогава какво да правим?
	— Да тръгнем отново от неутралния и безличен профил на Алберт, изработен в началото.
	Мила за пръв път се усети наистина въвлечена в случая. Работата в екип беше нещо ново за нея. И нямаше нищо против да действа заедно с доктор Гавила. Познаваше го отскоро, но вече се научи да му се доверява.
	— Да предположим, че има някаква причина за отвличането на момичетата и за гробището от ръце. Макар и абсурдна, но причина. Трябва да познаваме нашия човек, за да я разкрием. Колкото по-добре го познаваме, по-добре ще го разбираме. Колкото по-добре го разбираме, толкова по-лесно ще се приближим до него. Това ясно ли е?
	— Да… Но каква по-точно е моята роля?
	Тонът на Горан стана по-басов, гласът се изпълни с енергия:
	— Той е хищник, нали? Тогава обясни ми как ловува…
	Мила отвори бележника, който беше взела със себе си.
	От другата страна той чуваше шума на разлистваните страници. Полицайката започна да чете записките си за жертвите.
	— Деби, дванайсетгодишна. Изчезнала в училище. Съучениците си спомнят, че са я видели да излиза след края на часовете. В колежа разбрали за отсъствието й чак на вечерната проверка.
	Горан отпи дълга глътка от кафето си и попита:
	— Сега ми кажи за втората…
	— Анеке, на десет години. Отначало всички помислили, че се е изгубила в гората… Номер три се казвала Сабин, най-малката: седемгодишна. Случило се в събота вечер, докато била на лунапарк с родителите си.
	— Нея отвлякъл от въртележката, пред техните очи. В този момент се вдигнала тревога в цялата страна. Намесихме се ние от групата и тогава изчезна четвъртото момиче.
	— Мелиса. Най-голямата: тринайсетгодишна. Техните й наложили вечерен час, но в деня на рождения си ден тя го нарушила, за да празнува с приятелките си в една боулинг зала.
	— Всички отишли там, освен Мелиса — припомни си криминологът.
	— Каролайн отвлякъл от леглото й, вмъкнал се в къщата… А после е номер шест.
	— За нея после. Засега да останем на другите.
	Горан се чувстваше в пълна хармония с тази полицайка. Не беше го изпитвал от доста време.
	— Мила, сега искам да разсъждаваме заедно. Кажи ми: как действа нашият Алберт?
	— Първо отвлича едно момиче, което е далече от дома си и не е много общително. Така не се разчува много и той ще има време да…
	— Време за какво?
	— Това е тест: искал е да бъде сигурен, че ще успее да стори намисленото. Имал е на разположение достатъчно време, за да се отърве от жертвата и да изчезне.
	— За Анеке вече е по-спокоен, но отново решава да я отвлече в гората, далече от свидетели… А как се държи със Сабин?
	— Грабва я пред очите на всички, в лунапарка.
	— Защо? — притисна я Горан.
	— По същата причина, заради която отвлича Мелиса, след като навсякъде е вдигната тревога, или пък Каролайн от нейния дом.
	— И каква е тази причина?
	— Чувства се силен, придобил е увереност.
	— Добре. Давай нататък… Сега ми разкажи отначало историята със сестрите по кръв…
	— Правят го като малки. Пробождат показалеца си с безопасна игла и после допират възглавничките на пръстите, като изговарят заедно детски стихчета.
	— Кои са двете момичета?
	— Деби и номер шест.
	— Защо Алберт я е избрал — попита се Горан. — Това е абсурдно. Властите са на крак, всички издирват вече Деби, а той се връща и отвлича най-добрата й приятелка! Защо да поема такъв риск? Защо?
	Мила усещаше накъде клони криминологът и въпреки че го каза тя, той я беше довел до това заключение:
	— Мисля, че това е някакво предизвикателство…
	Последната дума, произнесена от Мила, сякаш отвори заключена врата в главата на Горан, той стана от стола и започна да крачи из кухнята.
	— Продължавай…
	— Искал е да покаже нещо. Например че е по-хитър.
	— Най-добрият от всички. Очевидно става дума за егоцентрик, човек под влияние на нарцистично разстройство на личността… Но сега ми говори за номер шест.
	— За нея не знаем нищо — каза колебливо.
	— Все пак ми кажи нещо. Използвай каквото имаме…
	Мила остави настрана бележника, сега бе принудена да импровизира.
	— Добре, да видим… Вероятно е на възрастта на Деби, защото са били приятелки. Значи около дванайсетгодишна. Потвърждава го анализът на костите на ръката.
	— Добре… И после?
	— Според заключението на съдебния лекар е умряла по различен начин.
	— Тоест? Припомни ми…
	Потърси отговора в бележника:
	— Отрязал й е ръката както на другите. Само че в нейната кръв и тъкани има следи от лекарствен коктейл.
	Горан си повтори наум имената на изброените от Чанг лекарства. Антиаритмици, като дизопирамид, АСЕ инхибитори и атенолол, който е бетаблокер…
	Точно това му изглеждаше неубедително.
	— Това ми изглежда неубедително — каза Мила и Горан Гавила заподозря за миг, че тази жена умее да чете мислите му.
	— По време на съвещанието вие казахте, че по този начин Алберт е забавил пулса й, като постепенно е снижавал кръвното налягане — напомни му тя. — А доктор Чанг добави, че целта на Алберт е била да намали кървенето, за да умира по-бавно.
	Да намали кървенето. За да умира по-бавно.
	— Добре, но сега ми кажи за нейните родители…
	— Какви родители? — попита тя неразбиращо.
	— Не ми пука дали е записано в бележника ти, или не! Искам да знам какво мислиш, по дяволите!
	„Откъде знае за бележника?“ — запита се, разстроена от неговата реакция, но после отново се зае да разсъждава.
	— Родителите на шестото момиче не дойдоха за анализ на ДНК. Не знаем кои са, защото не са съобщили за изчезването й.
	— А защо не са съобщили? Може би още не го знаят?
	— Едва ли е вероятно.
	Да намали кървенето.
	— Може би е нямала родители! Била е самичка на света! Може би никой не се е интересувал от нея! — Горан се разгорещи.
	— Не, тя има семейство. Тя е като всички останали, спомняте ли си? Единствена дъщеря, майката е на повече от четиресет, съпрузите са решили да имат само едно дете. Той не е променил нищо, защото те са истинските му жертви: вероятно няма да имат други деца. Избрал е семействата, не децата.
	— Правилно — поощри я Горан. — И тогава какво?
	Мила се замисли.
	— Харесва му да ни предизвиква. Иска да си премерим силите. Например с момичетата, сестри по кръв. Това е една загадка… И той ни подлага на изпитание.
	За да умира по бавно.
	— Ако има родители и те знаят, тогава защо не са обявили изчезването й — настоя Горан, докато погледът му блуждаеше по пода на кухнята. Струваше му се, че са близо до нещо. До отговора.
	— Защото се страхуват.
	Думите й осветиха всички тъмни ъгълчета на стаята и тя усети потрепване в основата на шията, нещо като гъдел…
	— От какво се страхуват?
	Отговорът беше пряко следствие от казаното преди малко. Всъщност нямаше нужда, но все пак искаха това хрумване да се материализира в думи, да го сграбчат и да не му позволят да се изпари.
	— Родителите се страхуват, че Алберт може да й стори зло…
	— И как, щом вече е мъртва?
	Да намали кървенето. За да умира по-бавно.
	Горан се спря и клекна. Мила се изправи на крака.
	— Не е намалил кървенето… Прекратил го е.
	Стигнаха заедно.
	— Господи… — каза тя.
	— Да… още е жива.


>	11

	Момичето отваря очи.
	Поема дълбоко дъх, сякаш е изплувала от водниста бездна, докато безброй невидими малки ръчички още я теглят надолу, но тя я насилва да остане в това полусънно състояние.
	Идва на себе си заради внезапната болка в лявото рамо.
	Тя е непоносима, но служи да й възвърне малко бистрота. Опитва се да си спомни къде се намира. Изгубила е ориентация. Лежи по гръб, това е ясно. Вие и се свят, обгръща я завеса от тъмнина. Има треска и не може да се движи: усеща се като сплескана от тежък предмет. Само две усещания успяват да проникнат през мъглявините на тази просъница. Мирис на влага и скала, сякаш е в някоя пещера. И повтарящото се, изнервящо ехо на падаща капка вода.
	Какво се случи?
	Спомените изплуват един по един около нея. Тогава се разплаква. Горещи сълзи започват да се стичат по бузите, оросяват пресъхналите устни. Така разбира, че е жадна.
	В края на седмицата щяха да ходят на езерото. Татко, мама и тя. Ани наред мислеше само за това. За екскурзията, на която баща и щеше да я научи как се лови риба. Събра червеи в градината, сложи ги в буркан. Движеха се, бяха живи. Но тя не обръщаше внимание. Или по-точно, считаше тази подробност за незначителна. Защото приемаше за даденост, че червеите нямат чувства. Затова не си зададе въпроса какво изпитват там вътре. В момента обаче го прави. Защото сега се чувства точно така. Изпитва съжаление към тях и към себе си. Срамува се, че е била лоша. И се надява с цялото си сърце, който и да я е хванал, откъсвайки я от живота, да е по-добър от нея.
	Не си спомня добре какво се случи.
	Събуди се рано, за да отиде на училище, даже преди обичайния час, защото беше четвъртък и както всеки четвъртък баща и нямаше да я закара, обикаляше клиентите си. Продаваше принадлежности и материали на фризьорите и като предвиждаше струпването на клиентите им в края на седмицата, ги снабдяваше с лак за коса и шампоан, както и с козметика. Затова тя трябваше да ходи на училище сама. Правеше го от деветгодишна. Още си спомняше, когато той я придружи за пръв път до близката спирка на автобуса. Държеше ръката му и внимаваше за неговите предупреждения: да се огледа и в двете посоки, когато пресича, да не закъснява, защото шофьорът няма да я чака, да не говори с непознати, защото това може да е опасно. С времето дотолкова усвои тези съвети, че те вече не звучаха в главата й с неговия глас. Беше придобила опит.
	В онзи четвъртък отвори очи с нова радост в сърцето. Освен предстоящата екскурзия до езерото, имаше и друга причина да е щастлива. Лепенката на пръста. В банята я свали с топла вода от едната страна и огледа възглавничката му със смесица от гордост и болка.
	Имаше си сестра по кръв.
	Гореше от нетърпение да я види отново, но нямаше как да стане преди вечерта, бяха в различни училища. Щяха да си разкажат какво са правили напоследък, нали не бяха се виждали от няколко дни. После да си поиграят и да кроят планове, а преди да се разделят отново, щяха да подновят тържественото обещание да останат приятелки завинаги.
	Да, наистина се очертаваше страхотен ден.
	Пъхна в раничката учебника по алгебра. Предпочитаният й предмет, показваха го и нейните оценки. В единайсет имаше час по физическо възпитание, затова извади екипа от чекмеджето на гардероба, сложи гуменките и хавлиени чорапи в хартиен плик докато си оправяше леглото, майка й я извика за закуска. На масата винаги бързаха. Онази сутрин не беше по-различна от другите. Баща й обикновено изпиваше едно кафе, останал прав до шкафа да чете вестника. Държеше го пред лицето си само с едната ръка, докато другата стискаше чашата и сновеше до устата му. Майка и вече говореше по телефона с един колега, но успя да й сипе яйцата в чинията, без да пропусне и дума на събеседника си. Худини се беше свил на кравай в кошницата си и не я удостояваше с поглед, откакто слезе долу. Дядо й казваше, че този котарак страда като него от ниско кръвно и сутрин му е нужно време, за да влезе във форма. От известно време тя спря да страда заради безразличието на Худини, между тях съществуваше негласен договор за разделение на пространството и това им стигаше.
	Като свърши закуската, сложи мръсната чиния в мивката и обиколи кухнята, за да получи по целувка от родителите. Излезе навън.
	На вятъра още можеше да усети по бузата си влажния отпечатък с мирис на кафе, останал от устните на баща и. Денят беше ясен. Редки облаци зацапваха небето, но в тях нямаше нищо заплашително. Според прогнозата времето щеше да се задържи така през целия уикенд. „Ще бъде чудесно за риболов“ — отбеляза баща и. С това обещание в сърцето тя тръгна по тротоара в посока към спирката. Бяха триста двайсет и девет крачки, беше ги преброила. С годините броят им постепенно намаляваше. Знак, че тя расте. Периодично ги преизчисляваше. Както в онази сутрин. И когато щеше да направи триста и единайсетата крачка, някой я повика.
	Никога нямаше да забрави това число. Мигът, в който нейният живот се беше прекършил.
	Обърна се и го видя. Не познаваше усмихнатия човек, който идваше към нея, но го чу да я вика по име и веднага си помисли: „Щом като ме познава, не може да е опасен“. Докато приближаваше, тя се опитваше да го разгледа по-добре, да разбере кой е. Той забърза, за да я настигне, тя го изчака. Косата му… тя беше странна. Като косата на една кукла, която имаше като малка. Изглеждаше изкуствена. Когато разбра, че мъжът носеше перука, вече стана късно. Дори не беше забелязала паркирания бял фургон. Сграбчи я, като едновременно отвори вратата и влезе с нея вътре. Опита се да вика, но той запушваше устата и с едната ръка. Перуката му се хлъзна от главата, а след това притискаше дълго лицето й с намокрена кърпа. После внезапните неудържими сълзи, черните точки и червените петна пред очите, които отнемаха багрите на света. Накрая — мрак.
	Кой е този човек? Какво иска от нея? Защо я доведе тук? Къде е сега?
	Въпросите прииждат един след друг, но отминават без отговор. Образите от нейната последна детска сутрин изчезват и тя отново е в тази пещера — влажния търбух на чудовището, което я е погълнало. В замяна отново се завръща онова утешително чувство за вцепененост. „Каквото и да е, само да не мисля за всичко това“ — казва си. Затваря очи и за пореден път потъва в морето от сенки, което я заобикаля.
	Дори не е забелязала, че една от тези сенки я наблюдава.


>	12

	Снегът валя обилно цялата нощ, затрупа света с безмълвие.
	Студът се смекчи и слабият ветрец премете улиците. Докато толкова очакваното метеорологично явление забавяше всяко нещо, в групата цареше невиждана екзалтация.
	Най-после имаха цел. Да се справят с всичкото това зло, макар и отчасти. Да намерят шестото момиче, да го спасят. И така да спасят самите себе си.
	— Стига да е жива — държеше да напомни Горан, като обуздаваше ентусиазма на другите.
	След откритието Рош разпъна Чанг на кръст, задето не е стигнал по-рано до това заключение. Печатът още не беше осведомен за съществуването на шестото отвлечено момиче, но главният инспектор си подготвяше предварително медийно алиби и се нуждаеше от подходяща изкупителна жертва.
	Междувременно Рош свика екип от лекари — всеки с различна специалност, — за да отговорят на един-единствен, фундаментален въпрос.
	— Колко време може да остане живо едно момиче в това състояние?
	Отговорът не беше еднозначен. Най-големите оптимисти поддържаха, че с подходящи медицински грижи и при отсъствие на инфекции може да минат между десет и двайсет дни. Песимистите твърдяха, че въпреки младата възраст при такава ампутация шансовете за оцеляване намаляват с изтичането на всеки час и даже е твърде вероятно малката вече да е мъртва.
	Рош не остана удовлетворен и затова реши да поддържа публично, че Александър Берман остава основният заподозрян. Макар и убеден, че търговският представител няма вина за изчезването на момичетата, Горан не би опровергал официалната версия на началника. Не беше въпрос на истина. Знаеше, че Рош не можеше да се дискредитира, като се отрече от направените вече декларации относно виновността на Берман. Така би навредил на себе си, но и на достоверността на техните методи на разследване.
	Криминологът обаче си остана с убеждението, че този човек е бил. „избран“ с определена цел от истинския извършител.
	Алберт ненадейно се завърна в центъра на вниманието им.
	— Знаел е, че Берман е педофил — започна Горан, когато всички се събраха в оперативната зала. — За момент го подценихме.
	Прибавиха нов елемент към профила на Алберт. Прозряха го за пръв път, когато Чанг описваше раните по намерените ръце и определи като „хирургическа“ прецизността, с която убиецът е нанесъл смъртоносния удар. Използването на лекарства, за да предизвика снижаване на кръвното налягане при шестото момиче, потвърждаваше клиничните умения на техния човек. И накрая фактът, че вероятно още я държи жива, ги навеждаше на мисълта, че притежава значителни познания за реанимационните методи и процедурите при интензивната терапия.
	— Вероятно е лекар, или е бил такъв преди време — предположи Горан.
	— Ще потърся в професионалните регистри: може пък да е изключен — веднага предложи Стърн.
	Това беше добро начало.
	— Как се снабдява с лекарства, за да я държи жива?
	— Отличен въпрос, Борис. Да направим проверка в частните и в болничните аптеки дали някой е поръчал тези лекарства.
	— Може да се е запасил преди месеци — отбеляза Роза.
	— Преди всичко за антибиотици: ще му трябват, за да предотврати инфекциите… Има ли друго?
	Очевидно нямаше нищо друго. Сега само трябваше да открият къде е момичето, живо или мъртво.
	В оперативната зала всички погледнаха Мила. Тя беше експертът, с нея щяха да се съветват, за да постигнат целта, която би осмислила работата им.
	— Трябва да намерим начин да се свържем със семейството.
	Присъстващите се спогледаха, после Стърн попита:
	— Защо? Сега имаме преимущество: Алберт още не знае, че ние знаем.
	— Наистина ли вярвате, че един ум, способен да измисли всичко това, не е предвидил своевременно нашите ходове?
	— Ако предположението ни е вярно, я държи жива заради нас.
	Горан се намеси в подкрепа на Мила, предостави й новата си теория.
	— Той води играта, а момичето е финалната награда. Ще победи по-хитрият.
	— Означава ли, че няма да я убие? — попита Борис.
	— Не той ще я убие. Ние ще го направим.
	Констатацията беше трудна за възприемане, но представляваше същината на това предизвикателство.
	— Ако изгубим много време, докато я намерим, тя ще умре. Ако по някакъв начин го раздразним, тя ще умре. Ако не спазваме правилата, тя ще умре.
	— Правила? Какви правила? — попита разтревожена Роза.
	— Онези, които той е определил и за съжаление, ние не познаваме. Начинът му на мислене е непонятен за нас, но съвсем естествен за него. В светлината на това всяко наше действие може да бъде изтълкувано като нарушение на правилата на играта.
	Стърн кимна умислено:
	— Значи, ако се обърнем направо към семейството на шестото момиче, ще е нещо като участие в неговата игра.
	— Да — съгласи се Мила. — Това очаква Алберт от нас в този момент. Обмислил го е. Но също така е сигурен, че ще се провалим, защото родителите се страхуват да излязат на открито, иначе да са го направили вече. Иска да ни покаже, че неговите способности да убеждава биха обезсилили всеки наш опит. Парадоксално, опитва се да изглежда в техните очи като „героя“ в тази история. Все едно им казва: „Единствено аз съм в състояние да спася вашето дете, можете да се доверявате само на мен“. Давате ли си сметка колко силен психически натиск успява да упражнява? Ако обаче успеем да убедим тези родители да се свържат с нас, ще отбележим точка в наша полза.
	— Но така има опасност да го подразним и предизвикаме — не беше съгласна Сара Роза.
	— Трябва да поемем този риск. Но аз не вярвам да стори зло на момичето заради това. Ще ни накаже, може би, като ни отнеме от времето. Няма да я убие сега: първо трябва да ни покаже завършеното си дело.
	Горан си помисли, че е наистина удивително как Мила беше овладяла толкова бързо механизмите на разследването. Успяваше да очертае прецизно линиите на поведение. И все пак, макар другите колеги вече да я слушаха, трудно щеше да ги накара да я приемат окончателно. Веднага я бяха определили като чуждо присъствие, от което не се нуждаеха. И мнението им нямаше да се промени така бързо.
	В този момент Рош сметна, че е чул достатъчно, и реши да се намеси.
	— Нека направим както предлага полицай Васкес: ще разпространим новината за съществуването на шесто отвлечено момиче и в същото време ще се обърнем публично към семейството. По дяволите! Да покажем малко характер! Уморих се да изчаквам събитията, сякаш това чудовище наистина решава всичко!
	Някои се смаяха от новото становище на главния инспектор. Не и Горан. Без да се усети, Рош само си служеше с похватите на техния сериен убиец — да смени ролите и като следствие отговорностите: ако не откриеха момичето, щеше да е само защото нейните родители не са се доверили на разследващите и са останали в сянка.
	И все пак, в основата си думите му бяха верни: настъпи моментът да опитат да изпреварят събитията.
	— Чухте онези шарлатани, нали? На шестото момиче му остават най-много десет дни!
	После Рош изгледа един по един членовете на групата и обяви сериозен:
	— Реших, отваряме отново Студиото.
	Във вечерните новини на екраните се появи лицето на един известен актьор. Избраха него да се обърне към родителите на шестото момиче. Всички го познаваха и щеше да придаде на съобщението необходимата доза емоционалност. Идеята, разбира се, беше на Рош. Мила я намираше за сполучлива: щеше да обезкуражи доста митомани и злонамерени хора да звънят на обявения номер.
	Почти по същото време, когато телезрителите научаваха за съществуването на шестото момиче — изпитвайки ужас, примесен с надежда — те се настаняваха в „Студиото“.
	Ставаше дума за един апартамент, разположен на четвъртия етаж в безлична сграда, близо до центъра. Тя приютяваше преди всички второстепенни отдели на федералната полиция — административни и счетоводни, както и отживели времето си книжни архиви, които чакаха да бъдат дигитализирани в нови бази данни.
	Преди време апартаментът представляваше част от сигурните квартири на Програмата за защита на свидетели и полицията настаняваше в него нуждаещите се от полицейска охрана. Студиото беше перфектно вмъкнато между два други еднакви апартамента. Затова нямаше прозорци. Климатикът работеше винаги и се влизаше само през входната врата. По дебелите стени минаваха най-различни системи за сигурност. Тъй като мястото вече не се използваше по основното си предназначение, тези инсталации бяха деактивирани. Остана само тежката блиндирана врата.
	Горан пожела нещо такова още при създаването на Отдела за разследване на тежки престъпления. Рош лесно задоволи желанието му: просто си спомни за това сигурно убежище, неизползвано от години. Криминологът поддържаше тезата, че до приключването на поредния случай трябва да живеят заедно. Така идеите им идваха по-лесно, споделяха ги и обсъждаха на момента, без посредничества. Принудителното съжителство водеше до съзвучие в групата, а то захранваше един-единствен пулсиращ мозък. Доктор Гавила беше заел от new economy методите за структуриране на работната среда, съставена от общи пространства и с „хоризонтално“ разпределение на дейностите: обратно на вертикалното подреждане, прието в полицията, обвързана с разделението по чинове, което често създава конфликти и съперничество. В Студиото обаче разликите биваха зачерквани, решенията се променяха и идеите на всеки бяха търсени, изслушвани и преценявани.
	Когато Мила прекрачи прага, веднага си помисли, че това е мястото, където залавяха серийните убийци. Не се случваше в реалния свят, а тук вътре, между тези стени.
	В центъра на всичко не стоеше обикновеният лов на хора, а усилието да разберат схемата, криеща се зад една привидно непонятна поредица от жестоки престъпления. Чудовищните видения на един болен ум.
	В мига, в който влезе, Мила осъзна, че тази крачка предвещава нова фаза в разследването.
	Стърн носеше кафява чанта от изкуствена кожа, приготвена от жена му, и влезе първи. Борис имаше раница на гърба. Следваше Роза, накрая Мила.
	Отвъд блиндираната врата се намираше клетка от противокуршумно стъкло, някога приютявала охраната. Вътре в нея изгасналите екрани на видеосистемата, два въртящи се стола и празна оръжейна пирамида. За по-сигурно втора врата с електрическа брава отделяше този вестибюл от останалата част на жилището. Някога са я отваряли охранителите, а сега зееше докрай.
	Мила усети миризма на застояло, влага и наслоен цигарен дим, вентилаторите на климатичната инсталация бръмчаха неспирно. Трудничко щеше да спи тук, трябваше да си набави тапи за ушите.
	Дълъг коридор разделяше апартамента на две. По стените — листове и снимки от предишен случай.
	Лицето на младо и красиво момиче.
	От това как се спогледаха другите, Мила разбра, че случаят не е приключил по най-успешния начин, вероятно оттогава не бяха стъпвали повече тук.
	Никой не проговори, никой не й обясни нищо. Само Борис промърмори:
	— Можеше поне да свалят снимката от стената!
	Стаите бяха обзаведени със стари канцеларски мебели, които с много фантазия бяха пригодени за гардероби и шкафове. В кухнята едно писалище служеше за маса. Хладилникът изглеждаше още от времето, когато ги пълнеха с газ и разрушаваха озоновия слой. Някой се беше погрижил да го размрази и да остави вратата отворена, но не и да почисти мухлясалите остатъци от китайска храна. В общото помещение имаше два дивана, телевизор и място за свързване на лаптопи и периферни устройства. В един от ъглите се виждаше кафе машина. Тук-там мръсни пепелници и всякакви боклуци, най-вече картонени чашки от известна верига за бързо хранене. Една-единствена баня, малка и с лоша миризма. Край душа беше поставена стара картотека, а върху нея имаше полупразни флакони с течен сапун и шампоан, както и опаковка с пет ролки тоалетна хартия. Две затворени стаи се пазеха за разпити.
	В дъното на апартамента се намираше спалното помещение. Три двуетажни и две походни легла, опрени в стените. По един стол за всяко легло, за да се сложи куфарът или личните вещи. Спяха заедно. Мила изчака другите да се настанят по леглата, като мислеше, че всеки си има място отпреди. Като дошла последна, тя щеше да заеме оставащото. Накрая зае едно от походните, по-далече от Роза.
	Единствено Борис се качи на втория етаж на едно от двуетажните легла.
	— Стърн хърка — предупреди я шепнешком, докато минаваше край нея. Веселяшкият тон и усмивката, придружаваща тази дръзка фамилиарност, я накараха да мисли, че ядът му към нея вече е преминал. Чудесно: така съжителството щеше да е по-лесно. И в други случаи беше поделяла стаи с колеги, но накрая все стигаше до извода, че трудно общува с тях. Даже и с представителките на нейния пол. Докато между останалите след известно време се установяваше непринудено другарство, тя продължаваше да стои настрана, неспособна да скъси дистанцията. В началото страдаше, после се научи да си създава свой „балон за оцеляване“, част от пространството, в която можеше да проникват само допусканите от нея неща, включително звуци и шумове, но не и коментарите на избягваните от нея хора.
	На второто походно легло вече се намираха нещата на Горан. Чакаше ги в основната стая. Онази, която Борис по свое хрумване беше кръстил Мислилището.
	Влязоха мълчаливо и го завариха в гръб, съсредоточено пишеше на дъската фразата: „Има познания за реанимационните методи и процедурите при интензивната терапия“.
	По стените бяха залепени снимките на петте момичета от гробището за ръце и от колата на Берман, както и всички доклади по случая. В ъгъла имаше кутия, в нея Мила разпозна изображението на красивото младо момиче: докторът беше смъкнал старите фотографии от стената, за да ги замени с новите.
	В центъра на стаята, пет стола в кръг.
	Мислилището.
	Мила изгледа оскъдната мебелировка, но Горан я забеляза и веднага уточни:
	— Трябва да фокусираме вниманието си. Да се съсредоточим в наличната информация. Систематизирах всичко според един метод, който ми се струва правилен, но както казвам винаги, ако нещо не ви харесва, можете да го промените. Каквото и да е то. В тази стая сме свободни да правим всичко, което ни дойде наум. Столовете са само една малка отстъпка, но кафето и тоалетната ще бъдат награда, затова трябва да ги заслужим.
	— Чудесно! И какво трябва да правим? — попита Мила.
	Горан плесна с ръце веднъж и посочи черната дъска, където беше започнал да записва особеностите на техния сериен убиец.
	— Трябва да вникнем в личността на Алберт. Докато разкриваме нови подробности, ще ги отбелязваме тук… Помниш ли онова нещо, че трябва да влезем в главата на серийните убийци и да започнем да мислим като тях?
	— Да, разбира се.
	— Е, забрави го, това е глупост. Няма как да стане. Дълбоко в себе си нашият Алберт има оправдание за действията си и то е перфектно структурирано в неговата психика.
	Процесът е изграждан с години познания, травми или фантазии. Затова не трябва да си представяме какво ще направи, а трябва да се постараем да разберем как е стигнал дотам да извърши всичко това. И да се надяваме, че така ще стигнем до него.
	Мила обърна внимание, че все пак линията на уликите, начертана от убиеца, е прекъсната след Берман.
	— Ще ни изправи пред още един труп.
	— И аз мисля като теб, Стърн. Но в момента нещо липсва, не ти ли се струва?
	— Какво? — попита Борис. Също като останалите, той още не разбираше накъде клони криминологът с тези думи. Но Горан Гавила не беше по лесните и директни отговори. Той предпочиташе да ги направлява чак до едно определено място в разсъжденията, после ги оставяше да възстановят останалото сами.
	— Серийният убиец се движи в свят от символи. Той извършва едно езотерично пътуване, започнало преди много години в дълбините на неговото сърце, за да продължи сега в реалния свят. Отвлечените момичета са само средство за достигане на целта, на крайната точка.
	— Той е в търсене на щастието — добави Мила.
	Горан я погледна.
	— Правилно. Алберт търси някаква форма на удовлетворение, възнаграждение не само за това, което прави, но преди всичко за онова, което е. Неговата същност му подсказва импулса и той само го следва. А с действията си се опитва да ни съобщи нещо…
	Ето какво липсваше. Липсваше един знак. Нещо, което да ги направлява по-нататък при изследването на изключително субективния свят на Алберт.
	Сара Роза взе думата:
	— По тялото на първото момиче нямаше следи.
	— Това е основателна констатация — съгласи се Горан. — В литературата за серийните убийци — включително кинематографичното представяне на образа им — е известно, че серийният убиец винаги се стреми да „очертае“ пътя си, като оставя на разследващите някои следи… Алберт обаче не го е направил.
	— Или пък го е направил, но ние не сме забелязали.
	— Може би защото не сме в състояние да разчетем този знак — допусна Горан. — Вероятно още не го познаваме достатъчно. Ето защо е настъпил моментът да възстановим стадиите…
	Бяха петима. Позоваваха се на modus operandi, начина на действие. В учебниците по криминология го използваха, за да анализират действията на серийните убийци, разделяйки ги на прецизни емпирични моменти, които после биваха разглеждани поотделно.
	Тръгва се от тезата, че серийният убиец не се ражда такъв, а натрупва пасивно опит и стимули в процеса на изграждане личността на престъпника, които после избиват в насилие.
	Първият стадий на този процес е този на „фантазията“.
	— Преди да бъде потърсен в реалността, обектът на желанието дълго е в неговото въображение — обясни Горан. — Знаем, че вътрешният свят на серийния убиец е преплитане на стимули и тревожност, но когато той не е в състояние да ги обуздава, преминаването към действия е неизбежно. Вътрешният живот, онзи на представите, измества реалния. Точно тогава серийният убиец започва да моделира заобикалящата го действителност според своята фантазия.
	— Коя е фантазията на Алберт? — попита Стърн, докато лапваше поредното ментово бонбонче. Какво го очарова?
	— Очароват го предизвикателствата — каза Мила.
	— Може би дълго време е бил или се е чувствал подценяван. Сега иска да ни докаже, че е по-добър от другите… по-добър от нас.
	— Но това не е просто „фантазирано“, нали? — намеси се Горан, не за да получи потвърждение, а защото считаше тази фаза за вече отминала. — Алберт вече е отишъл по-далече: планирал е всяко свое действие, като е предвидил нашата реакция. Той „контролира“ всичко. Точно това ни казва: познава добре себе си, но познава и нас.
	Вторият стадий е „организацията“, или „планирането“. Тогава фантазията съзрява, преминавайки към фазата на изпълнението, която неизбежно започва с избора на жертвата.
	— Вече знаем, че той не избира децата, а семействата. Родителите са неговата истинска мишена: онези, пожелали само по едно дете. Иска да ги накаже за техния егоизъм… Тук не забелязваме символизация на жертвата. Момичетата не си приличат и са на различна възраст, макар и разликата да не е голяма. Няма изразена физическа черта, която да ги обединява, например руса коса или лунички.
	— Затова не ги докосва. Не го интересуват от такава гледна точка — каза Борис.
	— Тогава защо само момичета, а не и момчета? — попита Мила.
	Никой не знаеше отговора на този въпрос. Горан го хареса и каза нещичко.
	— И аз се замислих за това. Проблемът е там, че не знаем какъв е източникът на неговата фантазия. Често пъти обяснението е много по-банално, отколкото си представяме. Може да е, защото в училище е бил унижаван от някои съученици, кой знае… Би било интересно да знаем отговора. Но не разполагаме с достатъчно факти, затова ще се задоволим с наличните.
	Начинът, по който Горан заклейми намесата й, подразни Мила, но въпреки това тя знаеше, че криминологът не се сърди. Само изглеждаше неудовлетворен, защото не знаеше всички отговори.
	Третият стадий е този на „измамата“.
	— Как са примамени жертвите? Каква хитрина е трябвало да използва, за да ги отвлече?
	— Деби, извън училище. Анеке, в гората, където е карала колелото си.
	— Хванал е Сабин на въртележката, пред очите на всички — каза Стърн.
	— Обаче всеки е гледал собственото си дете — добави Роза с известна горчивина. — На хората не им пука, това е реалността.
	— Във всеки случай, направил го е пред множество хора. Този кучи син е изключително опитен!
	Горан му направи знак да се успокои, не искаше гневът, задето са им се подиграли така вулгарно, да вземе надмощие.
	— Отвлякъл е първите две на изолирани места. Те са представлявали нещо като генерална репетиция. Когато се е почувствал сигурен, е похитил Сабин.
	— С нея е повдигнал нивото на предизвикателството.
	— Не бива да забравяме, че дотогава още никой не го е издирвал: чак след Сабин изчезванията са свързани помежду си и страхът се отприщва…
	— Да, но остава фактът, че Алберт е успял да я отвлече пред нейните родители. Изчезването й е нещо като игра на престиж. И не съм убеден, както смята Роза, че на присъстващите не им е пукало… Не, той е измамил също и тези хора.
	Горан го похвали:
	— Браво, Стърн, точно по това трябва да работим: как Алберт е успял?
	— Аз знам: той е невидим!
	Шегата на Борис разсмя за кратко присъстващите. Но според Гавила в нея имаше и доза истина.
	— Това означава, че прилича на обикновен човек и чудесно владее мимикрията: когато е свалил Сабин от кончето на въртележката, за да я отведе, е изглеждал като баща на семейство. И колко секунди е имал на разположение, четири?
	— Слял се е с тълпата и е изчезнал веднага.
	— А детето не е ли плакало? Не е ли протестирало? — изпухтя Борис.
	— Познаваш много седемгодишни деца, които не капризничат по панаирите ли? — попита го Мила.
	— Дори и Сабин да е плакала, в очите на присъстващите случката е изглеждала нормално — подхвана отново нишката на разговора Горан. — А после идва Мелиса…
	— Тревогата вече е била голяма. Имала е вечерен час, но въпреки това е излязла, за да се присъедини към приятелките си в боулинг залата.
	Стърн стана от стола и отиде до снимката на стената, от която Мелиса се усмихваше. Бяха я взели от годишника на училището. Макар и най-голяма, още неразвитата й физика запазваше детските черти, освен това не беше и много висока. Малко е оставало да прекрачи прага на пубертета и тялото й да разкрие неочакваната си женственост, та момчетата най-после да я забележат. Но в онзи момент текстът до снимката от годишника е изтъквал само нейните атлетически дарби и участието й в списването на ученическото вестниче в качеството на главен редактор. Мечтата й е била да стане репортер, но нямаше да се осъществи никога.
	— Алберт я е причаквал. Този кучи син…
	Мила го погледна: специалният агент изглеждаше разстроен от собствените си думи.
	— Затова пък Каролайн е отвлечена от леглото й, в дома й.
	— Всичко е обмислено…
	Горан се приближи до дъската, взе един флумастер и започна бързо да набелязва отправни точки.
	— Първите две просто изчезват. В негова полза е статистиката, че всеки ден десетки малолетни бягат от дома заради слаба оценка или скарване с родителите. Затова никой не свързва двата случая… Третият трябва да изглежда като безспорно отвличане, за да бъде вдигната тревога… При четвъртото момиче той вече е знаел, че Мелиса няма да издържи на импулса да отиде и празнува с приятелките си… И накрая, за петото момиче е изучавал от доста време навиците и предпочитаните места на семейството, за да може да се вмъкне необезпокояван в дома им… Какво заключение ще направим?
	— Че неговата измама е изтънчена. Насочена е не толкова към жертвите, колкото към техните пазители: родителите или силите на реда — отбеляза Мила. — Той не се нуждае от особен артиститизъм, за да спечели доверието на момичетата: отвлича ги със сила, и толкова.
	Но после си спомни, че Тед Бънди е слагал фалшив гипс, за да вдъхва доверие на отвличаните студентки. По този начин е изглеждал безпомощен в техните очи. Искал помощ за превозването на тежки предмети и така ги убеждавал да се качат в неговия фолксваген „костенурка“. Те разбирали прекалено късно, че дръжката откъм тях липсва…
	Когато Горан спря да пише, обяви четвъртия стадий, този на „убийството“.
	— Съществува определен „ритуал“ при смъртта на жертвите и серийният убиец го повтаря всеки път. С времето може да го усъвършенства, но общо взето остава непроменен. Това е фабричната му марка. Освен това всеки ритуал е придружен от характерен символизъм.
	— Засега имаме шест ръце и само един труп. Убива ги, като отрязва крайника напълно, освен последната, както знаем — допълни Сара Роза.
	Борис взе заключението на патолога и го погледна:
	— Според Чанг всичките са убити веднага след отвличането.
	— Защо толкова бързо? — запита се Стърн.
	— Защото момичетата не го интересуват, затова и не му е било нужно да ги държи живи.
	— Той не ги възприема като човешки същества — намеси се Мила. — За Алберт са само предмети.
	„Също и номер шест“ — помислиха си всички, но никой не посмя да го каже. Очевидно за Алберт нямаше значение дали страда, или не. Трябваше само да я държи жива, докато постигне целта си.
	Последният стадий е „систематизация на останките“.
	— Първо гробището от ръце, после Алберт поставя труп в багажника на един педофил. Изпраща ни някакво съобщение?
	Горан погледна въпросително присъстващите.
	— Показва ни, че той не е като Александър Берман — подчерта Сара Роза. — Вероятно даже иска да ни подскаже, че е бил жертва на насилие като дете. Все едно заявява: „Ето, аз съм такъв, какъвто съм, защото някой направи от мен чудовище!“.
	Стърн поклати глава.
	— Харесва му да ни предизвиква, да привлича вниманието. Но днес заглавните страници на вестниците бяха посветени само на Берман. Съмнявам се, че иска да дели славата с някого другиго. Не е избрал един педофил за отмъщение, сигурно е имал други подбуди…
	— Аз намирам за необичайно и друго нещо — Горан си припомни аутопсията, на която присъства. — Измил е и е нагласил тялото на Деби Гордън, като го е облякъл в нейните дрехи.
	„Направил я е красива за Берман“ — помисли си Мила.
	— Не знаем дали е направил така с всичките и дали това поведение е станало част от неговия ритуал, но е странно…
	Странността, на която се позоваваше доктор Гавила — а дори да не беше експерт, Мила го знаеше добре, — беше, че серийните убийци често вземат нещо от жертвите. Някакъв фетиш, сувенир, за да изживяват отново този опит в усамотение.
	Да притежават предмета, за тях е равносилно да притежават човека.
	— Не е взел нищо от Деби Гордън.
	Щом Горан произнесе тази фраза, незнайно защо Мила си спомни за ключето, висящо на момичешката гривна, което отваряше тенекиената кутия — предполагаемо място за тайния й дневник.
	— Копеле! — възкликна, без да се усети. И отново стана център на вниманието.
	— Ще го кажеш ли и на нас, или…
	Мила погледна към Горан.
	— Когато бях в стаята на Деби в колежа, намерих скрита под дюшека една тенекиена кутия: мислех, че вътре е нейният дневник, но го нямаше.
	— И какво от това? — попита с досада Роза.
	— Кутията беше заключена с катинарче. Ключето стоеше на китката на Деби, затова си помислих, че ако е можела да я отваря само тя, тогава може би дневник въобще не съществува… Но съм грешала: дневник е имало!
	Борис внезапно скочи на крака.
	— Той е бил! Мръсникът е ходил в стаята на момичето!
	— И защо е трябвало да поема толкова голям риск? — възрази Сара Роза, която не искаше да се съгласи с Мила.
	— Защото той винаги поема рискове. Това го възбужда — обясни Горан.
	— Но има и друга причина — добави Мила, защото се чувстваше все по-сигурна в тази теория. — Забелязах, че по стените липсват някои фотографии: вероятно на тях Деби е била с момичето номер шест. Той иска на всяка цена да скрие от нас самоличността й!
	— И заради това е взел дневника… И е заключил кутията с катинарчето… Защо? — Стърн не се примиряваше.
	За Борис обаче беше ясно.
	— Не схващаш ли? Дневникът е изчезнал, но кутията е заключена, а ключето си е на китката на Деби… Сякаш ни казва: Само аз можех да го взема.
	— И защо иска да го знаем?
	— Защото е оставил нещо там… Нещо за нас!
	„Знакът“, който търсеха.
	Още веднъж Мислилището беше дало добри плодове, показвайки на Горан валидността на този индуктивен метод.
	После криминологът се обърна към Мила.
	— Ти си била там, видяла си какво има в стаята…
	Тя опита да напрегне мозъка си, но не успя да съживи никакъв спомен, който да я постави нащрек.
	— И все пак трябва да има нещо! Не е възможно да бъркаме! — притисна я Горан.
	— Претърсих всяко ъгълче на стаята, но нищо не привлече вниманието ми.
	— Трябва да е нещо очевидно, няма как да ти е убягнало!
	Но Мила не си спомняше нищо. Тогава Стърн предложи да се върнат на мястото, за да претърсят по-старателно. Борис се свърза с колежа по телефона, за да ги уведоми за идването им, докато Сара Роза предупреди Креп да се присъедини към тях, за да снеме отпечатъци.
	Точно в този момент Мила получи своето внезапно просветление и за разлика от преди малко отново се усети напълно сигурна, за да обяви:
	— Безполезно е! Каквото и да търсим, то вече не е в стаята.
	Когато пристигнаха в колежа, съученичките на Деби бяха събрани в салона, обикновено използван за събрания и за официалното връчване на дипломите. Облицовката на стените беше от гравиран махагон. Суровите лица на преподавателите, прославили училището с течение на годините, наблюдаваха случващото се отвисоко, защитени от скъпи рамки, със застинали в портретите изражения.
	Говореше Мила. Опита се да бъде възможно най-любезна, защото момичетата бяха достатъчно наплашени. Директорката на колежа беше гарантирала на всички пълно опрощение. И все пак, от страха, изписан по лицата им, личеше, че не се доверяват много на това обещание.
	— Знаем, че някои от вас са влизали в стаята на Деби след смъртта й. Убедена съм, че сте го сторили най-вече с намерението да притежавате някакъв спомен от вашата приятелка, умряла по трагичен начин.
	Докато го казваше, Мила кръстоса поглед с ученичката, която бе изненадала да излиза от банята с награбените в ръце вещи. Ако това не беше се случило, никога нямаше да й дойде наум всичко останало.
	Сара Роза я наблюдаваше от един ъгъл на залата, сигурна, че няма да постигне нищо особено. Затова пък Борис и Стърн вярваха в нея. Горан просто изчакваше.
	— Не бих го искала от вас, но знам колко сте били привързани към Деби. Ето защо очаквам да донесете тези неща тук, веднага.
	Мила се постара да бъде твърда в заявлението си.
	— Моля ви да не забравяте нищо, даже и най-незначителният предмет може да се окаже полезен. Убедени сме, че сред тях има нещо, убягнало на разследващите. Сигурна съм, че всяка от вас би искала убиецът на Деби да бъде заловен. И тъй като знам, че никоя от вас не би рискувала да бъде обвинена в укриване на улики, вярвам, че ще изпълните дълга си.
	Макар и неизпълнима заради крехката възраст на момичетата, последната заплаха послужи на Мила да подчертае сериозността на извършеното. А също и да даде малък реванш на Деби — не особено ценена приживе и внезапно превърнала се в обект на внимание след смъртта си само заради жестокото мародерство.
	Изчака достатъчно време, за да даде възможност на всяка от тях да обмисли. Тишината се явяваше нейното най-добро средство за убеждение и тя знаеше, че за тях всяка секунда е все по-тежка. Забеляза няколко момичета да си разменят погледи. Никоя не искаше да е първа, нормално. После две от тях съгласуваха с жестове излизането си от редовете и тръгнаха почти едновременно. Други пет направиха същото. Останалите не помръдваха от местата си.
	Мила остави да измине още минута, като оглеждаше лицата им в търсене на някоя хиена, която би действала без да търси подкрепата на глутницата. Но не откри такава. Пожела си отговорните наистина да са само онези седемте.
	— Добре, другите сте свободни.
	Момичетата се сбогуваха, без да се бавят, и набързо излязоха. Мила се обърна към колегите си. Горан я гледаше равнодушно, но внезапно направи нещо, което я удиви: намигна й. Искаше да му се усмихне, но се сдържа, защото и погледите на останалите бяха насочени към нея.
	Минаха около петнайсет минути, после седемте момичета се върнаха в залата. Всяка носеше по няколко неща. Поставиха ги на дългата маса, където по време на церемониите обикновено сядаха преподавателите, облечени в тоги. Изчакаха Мила и останалите да ги прегледат.
	Бяха преди всичко дрехи и украшения, момичешки неща, като кукли и плюшени играчки. Имаше един розов МПЗ плейър, слънчеви очила, парфюми, соли за баня, несесер във форма на калинка, червената шапка на Деби и някаква видеоигра.
	— Не съм го повредила аз…
	Мила погледна закръгленичкото момиче, което го каза. Беше най-малката от всички, не повече от осемгодишна. Имаше дълги руси коси, прибрани в плитка, сините й очи едва сдържаха сълзите. Полицайката й се усмихна, за да я утеши, после погледна по-добре устройството. После го подаде на Борис.
	— Какво представлява?
	Той го завъртя отвсякъде в ръцете си.
	— Не ми прилича на видеоигра…
	После го включи.
	Червена светлинка започна да примигва на екрана, като издаваше кратък звук на еднакви интервали.
	— Казах ви, че е повредено. Топчицата не помръдва наникъде — побърза да уточни пълничкото момиче.
	Мила забеляза, че Борис внезапно побледнява.
	— Знам какво е… мамка му!
	Като чу ругатнята на Борис, пухкавелката опули очи, невярваща и развеселена, че някой може да оскверни това тържествено място.
	Но Борис въобще не я забелязваше, дотолкова се беше вглъбил в устройството.
	— Това е джипиес приемник. Някой ни изпраща сигнал отнякъде…


>	13

	Обръщението по телевизията към семейството на шестото момиче не даваше резултат. Най-многобройните обаждания се получиха от хора, които изразяваха своята солидарност и всъщност само задръстваха линията. Разтревожена баба на пет внучета се обади седем пъти и питаше дали има новини за „клетото момиче“. При поредното обаждане един от агентите, натоварени да отговарят, я помоли любезно да не звъни повече и в отговор го изпратиха по дяволите.
	— Ако си позволиш да напомниш, че поведението им е неуместно, те обявяват за безчувствен — коментира Горан, когато Стърн го уведоми.
	Намираха се в кемпера на подвижната група, следваха джипиес сигнала.
	Пред тях — бронираните машини на специалните части. Този път те щяха да водят шоуто, театрално ги уведоми преди малко Рош.
	Предпазливостта бе продиктувана от факта, че още не знаеха накъде ги води Алберт. Можеше да се окаже капан, но Горан не мислеше така.
	— Иска да ни покаже нещо. Нещо, с което е изключително горд.
	Джипиес сигналът беше засечен в зона от няколко квадратни километра. Не можеха да установят предавателя от разстояние, трябваше да отидат на място.
	Напрежението в кемпера беше осезаемо. Горан разменяше по някоя дума със Стърн. Борис пробваше как се движи затворът на оръжието му, после за сетен път проверяваше дали противокуршумната жилетка е нагласена добре на гръдния му кош. Мила гледаше през прозорчето зоната в близост до магистралата, мостовете и кръстосващите се асфалтови ленти.
	Джипиес приемникът се намираше при капитана на специалния отряд, но Сара Роза можеше да следи на екрана на компютъра всичко, което виждаха колегите пред тях.
	Глас по радиостанцията обяви: — Приближаваме! Изглежда, сигналът идва от точка на разстояние един километър пред нас, приемам…
	Всички погледнаха навън.
	— Що за място е това? — попита Роза.
	В далечината Мила забеляза внушителна сграда от червени тухли, съставена от свързани помежду си във форма на кръст крила. Готически стил, леко променен през трийсетте години, мрачен и строг, типичен за църковната архитектура по онова време. От едната страна изпъкваше камбанария, до нея църква.
	Бронираните коли отбиха по дългия черен път, водещ до централния корпус. Като стигнаха на площадчето, мъжете се приготвиха да нахлуят в сградата.
	Мила слезе с другите и вдигна очи към импозантната фасада, потъмняла от времето. Над портала изпъкваше барелефен надпис.
	Visitare Pupillos In Tribulatione Eorum Et Immaculatum Se CustodireAb Hoc Saeculo.
	— Да последваш сираците в техните скърби и да се опазиш неосквернен от света — преведе за нея Горан.
	Някога е било сиропиталище, сега не действаше.
	Капитанът даде знак и отрядът се разгъна, влязоха вътре от страничните входове. При отсъствието, на логистичен план бяха принудени да импровизират.
	Изчакаха около минута, после Мила и другите минаха през главния вход заедно с капитана.
	Преддверието беше необятно. Пред тях се преплитаха две стълбища, водещи към горните етажи. Високият витраж пропускаше приглушена светлина. Единствени господари на мястото вече бяха няколко гълъба: изплашени от чуждото присъствие, пляскаха лудешки с криле около капандурата, а ефимерните им сенки се отразяваха на пода. В пространството отекваха стъпките на хората от Специалния отряд, които преглеждаха стая след стая.
	— Чисто! — викаха си един на друг след всяко претърсено помещение.
	В тази нереална обстановка Мила се огледа наоколо. Още веднъж в плановете на Алберт стоеше един колеж. Но не елитен като онзи на Деби Гордън.
	— Сиропиталище. Тук поне са имали дом и осигурено образование — коментира Стърн.
	Но Борис се почувства задължен да уточни:
	— Тук са изпращали онези, които никой не е осиновявал: деца на затворници и сираци с родители самоубийци.
	Всички очакваха някакво разкритие. Каквото и да развалеше магията на този ужас, щеше да е добре дошло. Най-накрая да открие причината, която ги беше довела тук. Ехото от стъпките внезапно изчезна. След няколко секунди от радиостанцията се чу глас.
	— Намерихме нещо…
	Джипиес предавателят се намираше на приземния етаж. Мила хукна заедно с другите в нужната посока, минаваше през кухните на колежа с техните големи казани, после през огромната трапезария с маси и столове от талашит, покрити със син гетинакс. Слезе по тясна спираловидна стълба и се намери в просторно помещение с нисък таван, осветявано от редица светлинни шахти. Подът беше мраморен и имаше наклон към централен коридор, където биеха на очи няколко сифона. Мраморни бяха и коритата, разположени до стените.
	— Това сигурно е била пералнята — предположи Стърн.
	Хората от Специалните части бяха оградили пространството около едно от коритата, спазваха необходимото разстояние, за да не замърсят местопрестъплението. Един от тях си свали каската, коленичи и започна да повръща. Никой не искаше да погледне.
	Борис пръв мина през редицата, заградила с тела онова, което не подлежеше на описание; веднага спря, като сложи ръка на устата си. Сара Роза отмести поглед. Стърн само възкликна:
	— Господи, прости…
	Доктор Гавила остана неподвижен. После дойде ред на Мила.
	Анеке.
	Тялото лежеше в няколко сантиметра мътна течност. Кожата изглеждаше восъчна и вече проявяваше първите дегенеративни белези post mortem. Момичето беше голо. В дясната си ръка стискаше джипиес предавателя, който продължаваше да пулсира: абсурдна искрица изкуствен живот в картината на смъртта.
	И на Анеке беше отрязана лявата ръка, липсата й изкривяваше позицията на бюста. Но не тази подробност угнетяваше присъстващите, нито степента на запазеност на тялото, нито пък факта, че се намират пред гледката на едно невинно безсрамие. Друго нещо беше предизвикало тези реакции.
	Този труп се усмихваше.


>	14

	Казваше се отец Тимъти. Изглеждаше на около трийсет и пет години, с изтънели руси коси, сресани на път. Трепереше.
	Единственият обитател на това място.
	Живееше в къщата на енорийския свещеник до малката църква: единствените още обитавани постройки на огромния комплекс. Останалото беше изоставено от всички.
	— Тук съм, защото църквата още е осветена — обясни младият свещеник. Нищо, че отец Тимъти вече отслужваше месата единствено за себе си. — Вече никой не минава насам. Предградията са много надалече, а магистралата съвсем ни отряза.
	Намираше се тук от шест месеца. Беше заел мястото на някой си отец Ролф след пенсионирането му и разбира се, не знаеше за случилото се в сиропиталището.
	— Почти не стъпвам там — призна. — И какво бих правил, ако отида?
	Сара Роза и Мила го бяха осведомили за причината на тяхното нахлуване и за откритието. Когато разбра за съществуването на отец Тимъти, Горан предпочете да изпрати тях двете, за да говорят. Роза се преструваше, че си води бележки в тефтерчето, но явно не се интересуваше никак от думите на свещеника. Мила се опитваше да го успокои с думите, че никой не го подозира и той няма никаква вина за случилото се.
	— Горкичкото злочесто дете — успя да каже само и се разплака. Беше потресен.
	— Когато се съвземете, бихме искали да дойдете в пералнята — каза Сара Роза, засилвайки наново уплахата му.
	— Но защо?
	— Защото е възможно да ви зададем въпроси за сградата: това място е истински лабиринт.
	— Но нали току-що ви казах, че съм влизал там броени пъти, не вярвам…
	Мила го прекъсна:
	— Става дума за няколко минути, след като приберем трупа.
	Вмъкна умело тази информация в разговора, защото разбра, че отец Тимъти не искаше картината на изтезаваното детско тяло да се запечата в паметта му. В края на краищата трябваше и занапред да живее на това зловещо място. А и така щеше да е достатъчно трудно.
	— Както желаете — съгласи се накрая и наведе глава.
	Придружи ги до вратата, като потвърди, че е на разположение.
	Докато се връщаха при другите, Роза нарочно изпревари Мила с няколко крачки, колкото да подчертае дистанцията помежду им. В друг момент Мила щеше да реагира на провокацията, но сега беше част от отбора и трябваше да спазва различни правила, ако искаше да доведе докрай работата си.
	„После ще си разчистим сметките“ — си каза.
	Но докато тази мисъл се въртеше в главата й, проумя, че взима за даденост, че ще има край. Че по някакъв начин настоящият ужас ще остане зад гърба им.
	„Присъщо е на човешката природа“ — помисли. Животът трябва да продължава. Мъртвите щяха да бъдат погребани и с времето всичко щеше да бъде асимилирано. И ще остане само смътен спомен в тяхната душа, остатък от неминуемия процес на самосъхранение.
	За всички. Но не и за нея, която още същата вечер щеше да се постарае да превърне този спомен в неизличим.
	От местопрестъплението е възможно да бъде извлечена много информация: както за динамиката на събитията, така и за личността на убиеца.
	Докато колата на Берман не можеше да се счита за истинско местопрестъпление, в случая с втория труп можеха да се направят много заключения за Алберт.
	Затова беше нужен задълбочен оглед на мястото, а посредством своеобразния колективен тренинг, който представляваше истинската сила на групата, трябваше да обрисуват по-добре образа на преследвания убиец.
	Въпреки опитите на Сара Роза да я държи на разстояние от тази общност, напоследък Мила си беше спечелила място в енергийната верига — както я нарече самата тя, докато помагаше след откриването на първия труп в багажника на Берман, — а сега вече Борис и Стърн я считаха за една от тях.
	След като специалният отряд се изтегли, Горан и хората му заеха пералното помещение.
	Гледката беше застинала под халогенните светлини, монтирани на четири триножника и свързани с генератор, тъй като в сградата нямаше електричество.
	Още нищо не беше пипано, но доктор Чанг вече работеше около трупа. Носеше със себе си странно оборудване, затворено в куфарче. Имаше епруветки, химически реактиви и микроскоп. В момента вземаше проба от мътната вода, в която трупът беше отчасти потопен. След малко щеше да дойде и Креп, за да снеме отпечатъци.
	Имаха около половин час, преди да оставят мястото на експертите от Научно-техническата лаборатория.
	— Очевидно не се намираме на първичното местопрестъпление — започна Горан, сигурен, че това е вторична локация, защото смъртта на момичето несъмнено беше настъпила другаде. В случаите на серийните убийци мястото на откриване на жертвите е много по-важно от мястото, на което са убити. Защото, докато убийството винаги е акт, който извършителят запазва за себе си, всичко последващо е споделяне на опит. Посредством трупа на жертвата убиецът установява нещо като връзка с разследващите.
	От тази гледна точка Алберт не се различаваше.
	— Трябва да разчетем знаците. Да разберем посланието, което съдържа, и към кого е отправено. Кой иска да започне? Напомням ви, че никое мнение няма да бъде отхвърлено априори, затова се чувствайте свободни да споделите всичко, което ви минава през ума.
	Никой не искаше да говори пръв. Прекалено много съмнения имаше натрупани в главите им.
	— Може би нашият човек е прекарал детството си в сиропиталището. Възможно е омразата и злобата му да водят началото си оттук. Трябва да потърсим в архивите.
	— Честно казано Мила, не вярвам, че Алберт иска да узнаем новините за него.
	— Защо?
	— Защото не смятам, че иска да бъде заловен… Поне засега. Всъщност намерихме само втория труп.
	— Греша ли, или понякога серийните убийци искат да бъдат хванати от полицията, защото не са в състояние да престанат с убийствата?
	— Това са глупости — каза Сара Роза с обичайната си безочливост.
	А Горан добави:
	— Вярно е, че доста пъти последното желание на някой сериен убиец е да бъде задържан, но не защото не успява да се контролира, а защото след арестуването най-накрая излиза на открито. По-специално, ако личността му е нарцистична, иска да бъде признат заради мащабите на своето дело. А докато самоличността му остава загадка, не може да постигне целта си.
	Мила се съгласи, но с известни резерви. Горан я усети и се обърна към другите.
	— Може би трябва да повторим накратко как ще възстановим връзката, съществуваща между мястото на престъплението и организационното поведение на серийния убиец.
	Това беше лекция в помощ на Мила, но тя не се подразни. Видя го като начин да върви в крак с другите. А от незабавната реакция на Борис и Стърн стана ясно, че наистина държат да не изостава.
	По-възрастният агент взе думата. Направи го, без да погледне към Мила, не искаше да я смути.
	— Според състоянието на местопрестъплението разделяме серийните убийци на две големи категории: неорганизирани и организирани.
	Продължи Борис:
	— Този принадлежи към първата група, той е неорганизиран във всички аспекти на своя живот. Индивид, провалил се в контактите с хората. Саможив е. Притежава интелигентност, по-ниска от средната, скромна култура и работи нещо, за което не се изискват особени умения. Сексуално некомпетентен. В тази област е имал само прибързани и непохватни опити.
	Горан взе думата отново:
	— Най-често е човек, който в детството си е бил подложен на сурова дисциплина. Поради тази причина много криминолози подкрепят тезата, че е склонен да нанася на своите жертви същите болки и страдания, които е изтърпял като малък. Затова прикрива чувството на гняв и неприязън, не го изразява пред хората, с които обикновено се среща.
	— Неорганизираният не планира: реагира спонтанно — намеси се и Роза, държеше да не остава настрана.
	А Горан уточни:
	— Липсата на организация на престъплението прави убиеца неспокоен в момента на извършването. Затова той предпочита да действа на познати места, където се чувства в свои води. Тревожността и фактът, че не се отдалечава прекалено, го принуждават да прави грешки: например като оставя следи, които често го издават.
	— Обикновено жертвите му са хора, озовали се на грешното място в грешния момент. И убива, защото това е единственият познат му начин да контактува с другите — заключи Стърн.
	— А организираният как се държи? — попита Мила.
	— На първо място е много хитър — каза Горан. — Идентификацията може да се окаже изключително трудна заради съвършената му мимикрия: той изглежда като нормален човек, спазващ законите. Има висок коефициент на интелигентност. Умел е в своята работа. Често заема висока позиция в състава на общността, в която живее. Не е имал запомнящи се психически травми в детството. Семейството му го обича. Сексуално компетентен е и няма проблеми във връзките си. Убива само заради удоволствието.
	Мила се ужаси от последното заключение. Не само тя се потресе, защото за пръв път Чанг изостави микроскопа си и погледна към тях. Може би и той се питаше как едно човешко същество може да извлича удоволствие от злото, което причинява на себеподобните си.
	— Той е хищник. Избира старателно жертвите си, търси ги преди всичко на отдалечени от местожителството му места. Лукав и предпазлив. Способен е да предвижда развитието на издирвателните действия по негов адрес и така да изпреварва ходовете на разследващите. Затова е трудно да бъде заловен: учи се от опита си. Организирано проследява, изчаква и убива. Действията му могат да бъдат програмирани дни и седмици напред. Избира жертвата си изключително внимателно. Наблюдава я. Вмъква се в живота й, събира информация, изучава нейните навици. Винаги търси контакт, като симулира определено поведение или близост, за да спечели доверието й. Убеждава с думи, а не с физическа сила. Той съблазнява.
	Мила се обърна, за да погледне спектакъла на смъртта, поставен в това помещение. После каза:
	— Неговото местопрестъпление винаги ще бъде чисто. Защото ръководният му принцип е „контролът“.
	Горан кимна.
	— Както изглежда, наясно си с Алберт.
	Борис и Стърн й се усмихнаха. Сара Роза старателно избегна нейния поглед и се направи, че гледа часовника си, недоволна заради безполезната загуба на време.
	— Господа, има новини…
	Безмълвният участник в това малко събрание беше проговорил: Чанг се изправи на крака, държейки в ръце малко стъкълце, измъкнато току-що изпод окото на микроскопа му.
	— Какво има, Чанг — попита нетърпеливо доктор Гавила.
	Но съдебният лекар имаше намерение да се наслади на момента. В погледа му проблясваше сиянието на триумфа.
	— Когато видях тялото, се запитах защо трябва да е потопено в два пръста вода…
	— Намираме се в пералня — подсети го Борис, сякаш това не беше най-очевидното нещо на света.
	— Да, но електрическата инсталация на сградата, както и водопроводът не действат от години.
	Думите му привлякоха вниманието на всички, най-вече на Горан.
	— Тогава каква е тази течност?
	— Дръжте се, докторе… Това са сълзи.


>	15

	Човекът е единственото създание в природата, способно да се смее или да плаче.
	Мила знаеше това. Но не знаеше, че човешкото око произвежда цели три вида сълзи. Базални, които овлажняват и подхранват непрекъснато очната ябълка. Рефлекторни, които се произвеждат, когато някакъв външен обект влезе в окото. И емоционалните сълзи, които се свързват с болката. Последните имат различен химически състав: съдържат висок процент манган и хормона пролактин.
	В света на природните явления всяко отделно нещо може да бъде превърнато във формула, но да бъде обяснено защо емоционалните сълзи са физиологично различни от другите, е практически невъзможно.
	Сълзите на Мила не съдържаха пролактин.
	Това беше нейната срамна тайна.
	Не беше в състояние да страда. Да изпитва емпатия, нужна, за да разбираш другите и така да не се чувстваш самотен сред хората.
	Дали е била такава винаги? Или пък нещо или някой беше изтръгнал това качество от нея?
	Усети го при смъртта на баща си. Беше на четиринайсет години. Един следобед го намери в дневната, безжизнен в креслото. Изглеждаше сякаш спи. Поне това отговори, когато я питаха защо не е потърсила помощ веднага, вместо да го гледа цял час. Истината беше, че веднага разбра: нищо не може да се направи. Удивлението й обаче не произтичаше от това трагично събитие. По-скоро я учудваше нейната неспособност да осъзнае емоционално тази гледка. Баща й, най-важният човек в живота й, онзи, дето я научи на всичко, нейният образец, вече нямаше да го има. Завинаги. И все пак сърцето й не беше разбито.
	На погребението плака. Не защото мисълта за неминуемото беше изпълнила с отчаяние душата й, а само защото това се очакваше от една дъщеря. Онези солени сълзи бяха плод на огромно усилие.
	„Това е блокиране — си каза. — Просто съм блокирала. И стрес. Изпаднала съм в шок. Сигурно се е случвало и на други.“ Опита всичко. Измъчваше се със спомени, та поне да се почувства виновна. Нищо.
	Не можеше да си го обясни. Тогава се затвори в едно непристъпно мълчание, не позволяваше на никого да я пита каквото и да било за душевното й състояние. След няколко опита дори майка й се беше примирила да бъде изолирана от това твърде лично възприемане на траура.
	Всички я мислеха за покрусена, съсипана, но Мила, затворена в стаята си, се питаше защо единственото й желание е да се върне отново към стария живот, като погребе този човек и в сърцето си.
	С времето нещата не се промениха. Болката от загубата така и не се появи. Даже имаше още траури. Баба й, приятелка от училище, други роднини. Също и в тези случаи Мила не успя да изпита нищо, освен осезаем подтик да приключи въпроса със смъртта възможно най-бързо.
	С кого да сподели? Щяха да я помислят за чудовище, безчувствена, недостойна да бъде част от човешкия род. Само майка й, на смъртното си легло, беше схванала за миг безразличието в погледа й, затова измъкна ръката си от нейната, сякаш внезапно усети студ.
	Когато траурните случаи в семейството свършиха, с чуждите вече беше по-лесно да симулира нещо, което не изпитва. Достигнала възрастта, когато започваме да имаме нужда от човешки контакти, по-специално с другия пол, се появи проблем. „Не мога да започна връзка с някое момче, ако не съм в състояние да изпитвам емпатия към него“ — повтаряше си. Защото с времето Мила се беше научила да дефинира така своя проблем. Където понятието „емпатия“ — беше го научила добре — означаваше „способност да съпреживяваш емоциите на даден субект, за да се отъждествиш с него“.
	По онова време започна да посещава психоаналитици. Някои не знаеха какво да й отговорят, други изтъкваха, че терапията ще бъде продължителна и трудна, ще трябва да се дълбае доста, за да открият нейните „емоционални корени“ и да разберат къде е прекъснат притокът на чувства.
	Всички бяха единодушни в едно: трябваше да се премахне блокажът.
	Години ходеше на сеанси без никаква полза. Смени също и доста доктори, и щеше да продължава така до безкрай, ако един от тях — най-циничният, на когото вечно щеше да бъде благодарна — не й го каза ясно: „Болката не съществува. Както и цялата гама от човешки емоции всъщност. Тя е само въпрос на химия. Любовта е само въпрос на ендорфин. С една спринцовка пентотал мога да те лиша от всяка емоционална потребност. Ние сме само машини от плът“.
	Най-после се почувства облекчена. Удовлетворена не, но облекчена, да! Не можеше да стори нищо: тялото й беше влязло в „защитен режим“, както се случва с някои електронни устройства, когато има претоварване и трябва да предпазят своите вериги. Онзи доктор също й беше казал, че има хора, които в даден момент от живота си изпитват много болка, много повече, отколкото може да понесе един човек през целия си живот. И тогава или престават да живеят, или вече са привикнали.
	Мила не знаеше дали да счита за щастие своето привикване, но благодарение на него стана това, което бе в момента. Издирваше изчезнали деца. Предотвратяването на чуждото страдание й се отплащаше за онова, което никога нямаше да изпита. Така проклятието й внезапно се превърна в нейна дарба.
	Спасяваше ги. Връщаше ги у дома. Те й благодаряха. Някои се привързваха към нея и като пораснеха, я търсеха, за да й разкажат за живота си.
	— Ако ти не беше се погрижила за мен — казваха.
	И разбира се, тя не можеше да разкрие в какво точно се е състояла тази „грижа“, винаги еднаква за всяко издирвано дете.
	Можеше да изпита гняв за случилото се с тях — както за момичето номер шест, — но никога не изпитваше „състрадание“.
	Беше приела участта си. Но все пак си задаваше един въпрос.
	Дали някога щеше да обича?
	Неспособна да отговори, Мила отдавна беше изпразнила ума и сърцето си. Никога нямаше да се влюби, да има интимен приятел или мъж, нито дете, даже и домашен любимец. Защото тайната е в това да нямаш какво да губиш. Нищо, което някой може да ти отнеме. Само така успяваше да разгадае мислите на издирваните от нея хора.
	Като създаваше около себе си същата пустота, която заобикаляше тях.
	Но един ден възникна проблем. Случи се след освобождаването на едно момченце от лапите на педофила, отвлякъл го само за да се позабавлява с него в края на седмицата. Канеше се да го пусне след три дни, защото според болния си мозък го беше „взел назаем“. Не го интересуваше в какво състояние ще го върне на семейството му и на живота. Оправдаваше се, че никога не би му направил нещо лошо.
	А всичко останало тогава? Какво мислеше за шока при отвличането? За пленничеството? Насилието?
	Това не беше отчаян опит да намери някакво, макар и слабо оправдание за извършеното. Той наистина си вярваше! Защото се оказа неспособен да се отъждестви с жертвата си. Накрая Мила разбра: с този човек бяха еднакви.
	От този ден реши, че никога няма да позволи на душата си да се лишава от тази фундаментална преценка за другите и за живота, каквато е състраданието. Дори да не го откриваше вътре в себе си, щеше да го призовава по изкуствен начин.
	Мила беше излъгала групата и доктор Гавила. В действителност тя вече имаше ясна представа за серийните убийци. Или поне за един аспект в поведението им.
	Садизмът.
	Като се изхожда от начина на действие на серийния убиец, почти винаги се разпознават подчертани и вкоренени садистични елементи. Жертвите са считани за „предмети“, а от тяхното страдание и от тяхната употреба може да се извлече лична изгода.
	Серийният убиец успява да изпита удоволствие посредством садистичната употреба на жертвата.
	Често в него се открива неспособност да стигне до пълноценна и зряла връзка с другите, поради това те биват принизени от личности на предмети. Тогава насилието е само новооткрита възможност за връзка с останалия свят.
	„Затова не искам да се случи и на мен“ — си беше казала Мила. Гадеше й се от мисълта, че може да има нещо общо с онези убийци, неспособни на състрадание.
	След като откриха трупа на Анеке, докато излизаше с Роза от къщата на отец Тимъти, отново си обеща, че същата вечер ще превърне спомена за случилото се с онова дете в неизличим. Затова в края на деня, докато другите се връщаха в Студиото, за да направят изводи и систематизират резултатите от разследването, тя ги напусна за два часа.
	После, както много други пъти, влезе в една аптека. Купи необходимото. Дезинфектант, лейкопласт, хигроскопичен памук, руло стерилен бинт, хирургически игли и конец за зашиване.
	И едно ножче за бръснене.
	С ясна мисъл в главата се върна в мотела, в старата си стая. Не беше я освободила, продължаваше да плаща точно заради такива случаи. Пусна пердетата. Светна само лампата до едно от двете легла. Седна и изсипа съдържанието на малкото хартиено пликче върху дюшека.
	Събу си джинсите.
	Сипа дезинфектант на ръцете и добре ги разтърка. После намокри с течността тампон хигроскопичен памук и го прокара по кожата отвътре на десния крак. Отгоре беше вече затворената рана, резултат от предишния прекалено несръчен опит. Но този път нямаше да сгреши, щеше да е по-опитна. Скъса със зъби полупрозрачната опаковка на ножчето. Хвана го здраво между пръстите. Затвори очи и свали ръката надолу. Преброи до три, после докосна кожата. Усети острието да потъва в живата плът и да се плъзга напред, отваряйки си топъл проход.
	Болката избликна с целия си сподавен отзвук. И този път пропълзя от раната нагоре по тялото. Стигна върха на главата й, отново я изчисти от виденията на смъртта.
	— Това е за теб, Анеке — каза Мила на тишината.
	И най-накрая се разплака.
	Усмивка сред сълзите.
	Това беше символичният смисъл на местопрестъплението. А после немаловажният детайл, че тялото на второто момиче беше намерено голо в една пералня.
	— Намерението му сигурно е да почисти стореното със сълзи? — беше попитал Рош.
	Но както обикновено, Горан Гавила не вярваше на тези повърхностни обяснения. До този момент моделът на убийствата при Алберт изглеждаше прекалено рафиниран, та той да изпадне в подобна баналност. Считаше се за по-умел от досегашните серийни убийци.
	В Студиото умората беше осезаема. Мила се върна от мотела около девет вечерта с кървясали очи, накуцваше леко с десния крак. Веднага отиде да се излегне в спалното помещение и да си почине малко, не оправи леглото и дори не съблече дрехите си. Около единайсет я събуди Горан, говореше с приглушен глас по джиесема си в коридора. Остана неподвижна, сякаш спи. В действителност слушаше. Схвана, че от другата страна не е съпругата, а бавачка, може би гувернантка, която той по някое време нарече „госпожо Руна“. Попита я за Томи — значи така се казваше детето — дали е ял и написал ли си е домашните, дали случайно не е капризничил. Докато госпожа Руна го осведомяваше, той на няколко пъти мърмореше нещо. Разговорът бе приключен от криминолога, обещаваше утре да мине през къщи, за да види Томи поне за няколко часа.
	Мила не помръдваше, сгушена с рамене към вратата. Стори й се, че когато Горан приключи, застана на прага и погледна точно към нея. Забелязваше част от сянката му да се проектира върху отсрещната стена. Какво щеше да се случи, ако се обърнеше? Погледите им щяха да се срещнат в полутъмната стая. Първоначалното смущение може би щеше да отстъпи място на нещо друго. Безмълвен диалог на очите. Но от това ли имаше нужда в действителност тя? Защото този мъж я привличаше по странен начин. Не проумяваше каква точно е същината на този зов. Накрая реши да се обърне, но Горан вече го нямаше.
	След малко заспа отново.
	— Мила… Мила…
	Гласът на Борис се беше промъкнал като шепот в съня й, черни дървета, безцелни пътища. Мила отвори очи и го видя до своето походно легло. Не беше я пипнал при събуждането. Само я викаше по име. Смееше се.
	— Колко е часът? Много ли спах?
	— Не, само шест е… Аз излизам, Гавила иска да говоря с някои едновремешни питомци на сиропиталището. Питах се дали би дошла с мен…
	Тя не се учуди от предложението. От смущението на Борис даже разбра, че идеята не е негова.
	— Добре, ще дойда.
	Здравенякът кимна, благодарен, че не трябва да настоява.
	След около петнайсет минути се видяха на паркинга пред сградата. Моторът работеше, Борис я чакаше извън колата, облегнат на каросерията с цигара в уста. Носеше парка, стигаща почти до коленете му. Мила слезе с все същото кожено яке. Като стягаше багажа, не беше предвидила, че по тези места ще е толкова студено. Боязливото слънце надникваше между къщите, беше започнало да постопля купчините мръсен сняг по ъглите на улиците, но нямаше да продължи много: за следобед предвиждаха виелица.
	— Трябва да се обличаш по-добре, знаещ ли? — каза Борис, като погледна с тревога облеклото й. По това време на годината тук премръзваме.
	В купето беше топло и уютно. На таблото имаше пластмасова чашка и хартиено пликче.
	— Топли кроасани и кафе?
	— И всичките са за теб! — отговори той, запомнил беше нейната лакомия.
	Предлагаше мир. Мила прие без коментари. Попита с пълна уста:
	— И къде точно отиваме?
	— Казах ти вече, трябва да чуем някои от обитателите на сиропиталището. Гавила е убеден, че постановката с трупа в пералнята не е само представление, предназначено за нас.
	— Може би припомня нещо от миналото.
	— И то далечното, ако е така. Места като онова, за щастие, не съществуват почти от двайсет и осем години. Откакто промениха закона и най-накрая премахнаха сиропиталищата.
	Имаше нещо изстрадано в гласа на Борис, веднага след това й призна:
	— Аз съм бил на подобно място, знаеш ли? Бях около десетгодишен. Никога не съм познавал баща си, а майка ми не смогваше да ме отгледа сама. Затова ме настани там за известно време.
	Мила не знаеше какво да каже, изненадана от това толкова лично признание. Борис го усети.
	— Няма нужда да казваш нещо, не се притеснявай. Даже не знам защо ти го казах.
	— Съжалявам, но аз не съм много общителна. За повечето хора съм студен човек.
	— Не и за мен.
	Междувременно Борис следеше пътя. Трафикът се бавеше заради заледения асфалт. Пушекът от ауспусите се застояваше ниско във въздуха. Хората по тротоарите крачеха припряно.
	— Стърн — Господ здраве да му дава — е успял да открие една дузина от бившите питомци на сиропиталището. На нас се падат половината. Той и Роза ще трябва да изтърпят останалите.
	— Само дванайсет?
	— Тези са наблизо. Не знам какво точно е намислил Гавила, но ако смята, че можем да разберем нещо…
	Всъщност нямаха алтернатива — понякога трябваше да се хващат за всяко нещо, за да напредват в разследването.
	Сутринта се срещнаха с четирима от бившите възпитаници на сиропиталището. Всичките бяха на повече от двайсет и осем години, с почти еднакво криминално минало. Сиропиталище, поправителен дом, затвор, условно предсрочно освобождаване, отново затвор, период под контрола на социалните служби. Само един беше успял да се изчисти от всичко благодарение на своята църква: издигнал се до пастор на една от многото евангелски общности в зоната. Други двама се справяха както могат. Четвъртият беше под домашен арест. Но когато всеки от тях разказваше за времето, прекарано в сиропиталището, Мила и Борис забелязваха внезапно смущение. Попадали бяха в затвор, и то истински, и все пак още помнеха онова място.
	— Видя ли лицата им? — попита Мила колегата си след четвъртото посещение. И ти ли смяташ, че там се е случвало нещо лошо?
	— Това място не се е различавало от други подобни, повярвай ми. Мисля, че по-скоро е нещо свързано с момчешката възраст. Когато пораснеш, всичко минава без да остави следа, даже и лошите неща. Но на тази възраст спомените сякаш се отпечатват в плътта ти и не си отиват.
	Всеки път, когато с необходимата предпазливост разказваха за намерения в пералнята труп, хората само поклащаха глава. Този неясен символизъм не им говореше нищо.
	По средата на деня Мила и Борис спряха в едно заведение и набързо хапнаха сандвичи с риба тон, изпиха и по чаша капучино.
	Небето натежа. Метеоролозите не бяха сбъркали: скоро щеше да завали сняг.
	Имаха още две срещи, преди виелицата да ги застигне и да им попречи да се върнат назад. Решиха да започнат с онзи, който живееше по-далече.
	— Казва се Фелдхер. Живее на около трийсет километра.
	Борис беше в добро настроение. На Мила й се искаше да се възползва и да го попита нещо повече за Горан. Този мъж предизвикваше любопитството й: невероятно, но имаше личен живот, жена, син. Съпругата му пък беше загадка. Особено след телефонния разговор, дочут от Мила предишната нощ. Къде се намираше тази жена? Защо не беше у дома да се грижи за малкия Томи? Защо „госпожа Руна“ заемаше мястото й? Борис може би знаеше отговора на тези въпроси. Но като не знаеше как да вмъкне темата, накрая Мила се отказа.
	Пристигнаха в къщата на Фелдхер към два следобед. Опитаха се да звъннат, за да предупредят за посещението, но гласово съобщение на оператора ги уведоми, че абонат с такъв номер не съществува.
	— Както изглежда, нашият приятел го е закъсал — коментира Борис.
	Като видяха мястото, се убедиха в това. Къщата — ако можеше да бъде наречена така — се намираше по средата на площадка с отпадъци, обградена с останки от автомобили. Едно куче с червеникава козина, което сякаш ръждясваше с всичко останало, ги посрещна с дрезгав лай. След малко на прага се показа мъж около четиресетте. Въпреки студа носеше само мръсна тениска и джинси.
	— Вие ли сте господин Фелдхер?
	— Да… А вие кои сте?
	Борис само протегна ръка с картата в нея:
	— Може ли да поговорим?
	Личеше, че Фелдхер не е във възторг от посещението, но им кимна да влязат.
	Имаше огромен корем и пожълтели от никотина пръсти. Вътрешността на къщата му подхождаше: цареше безредие и мръсотия. Сервира студен чай в различни чаши, запали си цигара и отиде да седне на един скърцащ стол, като остави дивана на тях.
	— Намирате ме случайно. Обикновено работя…
	— А защо днес не? — попита Мила.
	Човекът погледна навън:
	— Снегът. В това време никой не наема общи работници. А пък аз губя сума дни.
	Мила и Борис държаха в ръцете си чая, но никой не пиеше. Фелдхер не изглеждаше обиден.
	— Тогава защо не смените работата? — рискува Мила, за да симулира интерес и да установи контакт.
	Фелдхер изпръхтя:
	— Опитах! Мислите, че не съм опитал ли? Но и там не се получи, както и с брака ми. Онази уличница търсеше нещо по-добро. Всеки божи ден ми повтаряше, че за нищо не ме бива. Сега работи като камериерка за жълти стотинки и дели един апартамент с други две тъпачки като нея. Даже ги видях, знаете ли? Някакво място, управлявано от църквата, в която е в момента! Онези са я убедили, че дори и за никаквица като нея ще се намери местенце в рая! Представяте ли си?
	Мила си спомни, че срещнаха поне дузина от тези нови църкви по пътя. Всички имаха големи неонови надписи с името на конгрегацията и слогана, който я отличава. От няколко години се рояха и по тези места, набираха поклонници преди всичко измежду съкратени от индустриите безработни, самотни майки и разочаровани от традиционните религии хора. Въпреки че отделните течения се стремяха да изглеждат различни помежду си, обединяваше ги безусловното приемане на теорията за креационизма, хомофобията, неприемането на абортите, защитата на правото всеки да притежава оръжие и пълната подкрепа за смъртната присъда.
	Как ли щеше да реагира Фелдхер, помисли си Мила, ако му бяха казали, че негов бивш другар от сиропиталището даже е станал пастор на една от тези църкви?
	— Когато дойдохте, ви помислих за двама от тях: идват чак дотук да проповядват евангелието си! Миналия месец онази развратница, бившата ми жена, ги изпрати да ме убеждават! — засмя се и оголи две редици разядени зъби.
	Мила се опита да го измъкне от съпружеската тема и сякаш случайно попита:
	— Господин Фелдхер, с какво се занимавахте преди да станете общ работник?
	— Няма да повярвате… — човекът се позасмя, като хвърли едно око на мръсотията наоколо. — Бях вложил пари в една малка пералня.
	Двамата агенти се удържаха да не се погледнат, за да не покажат на Фелдхер колко интересно е казаното току-що от него. На Мила не убягна, че Борис плъзна едната си ръка по хълбока, освобождавайки кобура с пистолета. Сети се, че като идваха насам, джиесемите бяха извън обхват. Не знаеха много за мъжа насреща, трябваше да бъдат предпазливи.
	— Били ли сте някога в затвора, господин Фелдхер?
	— Само за дребни престъпления, нищо, заради което един почтен човек не би спал нощем.
	Борис даде вид, че премисля тази информация, междувременно гледаше Фелдхер, за да го смути.
	— Добре, какво мога да направя за вас, агенти? — попита човекът, без да прикрива досадата си.
	— Доколкото ни е известно, сте прекарали детството и по-голямата част от юношеството си в едно сиропиталище към църквата — започна внимателно Борис.
	Фелдхер го погледна подозрително: както и другите, не очакваше тези две ченгета да бият път дотук заради това.
	— Най-хубавите години от моя живот — каза злобно.
	Борис му обясни причините, които ги доведоха тук. Изглежда, Фелдхер остана доволен да бъде уведомен за историята, преди печатът да я захапе.
	— Бих могъл да направя куп пари, като разкажа това на вестникарите, знаете ли?
	— Опитайте и ще ви арестувам.
	Усмивката по лицето на Фелдхер изгасна. Агентът се наведе към него. Техника на разпита, даже Мила я познаваше. Събеседниците винаги се стремят да спазват една невидима граница, стига да не са свързани с по-особени чувствени или интимни отношения. В този случай обаче разпитващият се приближаваше към разпитвания, за да нахлуе в неговото пространство и да го изкара от равновесие.
	— Господин Фелдхер, несъмнено се забавлявате доста да посрещнете ченгетата, дошли у дома ви, като им сипвате чай, в който може и да сте се изпикали, та после да се наслаждавате на физиономиите им, докато седят като тъпаци с чаша в ръка, без да посмеят да отпият.
	Фелдхер не каза и дума. Мила погледна Борис: дали този ход беше добър в подобна ситуация? Щяха да разберат скоро. Агентът остави спокойно чая на масичката, без дори да го опита, и отново се втренчи в човека.
	— Надявам се сега да ми разкажете нещо около престоя си в сиропиталището…
	Фелдхер наведе очи, гласът му се превърна в шепот.
	— Може да се каже, че съм роден там. Никога не съм познавал родителите си. Занесли са ме там, след като съм се появил на света. Името, което нося, ми го даде отец Ролф: говореше, че така се казвал някакъв негов познат, загинал млад през войната. Кой знае защо, онзи откачен поп мислеше, че името, донесло нещастие на онзи там, ще донесе сполука на мен!
	Кучето отвън отново се разлая и Фелдхер се разсея, за да му се скара:
	— Мълчи, Кох! — После отново се обърна към гостите.
	— Преди съм имал много други. Това място беше сметище. Когато го купих, ме увериха, че ще бъде реновирано. Но все излиза по нещо: лайна и други гадости, особено когато вали. Кучетата пият това нещо, корема им се подува и след няколко дни се пръсват. Остана ми само Кох, но мисля, че и той си отива.
	Фелдхер се отклоняваше. Не искаше да се върне с тях по онези места, които вероятно бяха решили съдбата му. С историята за умрелите кучета се опитваше да се споразумее със събеседниците си, за да го оставят на мира. Но те не смятаха да отпуснат хватката.
	Мила се опита да бъде убедителна, когато каза:
	— Ще ви помоля да се понапрегнете, господин Фелдхер.
	— Добре: питайте…
	— Бих искала да ни кажете с какво свързвате представата си за „усмивка сред сълзите“.
	— Това е като при психиатрите, нали? Нещо като игра на думи с асоциации?
	— Нещо подобно — потвърди тя.
	Фелдхер започна да мисли. Направи го по просташки начин, гледаше към тавана и чешеше брадичката си с ръка. Може би искаше да изглежда склонен към сътрудничество, или пък беше схванал, че не можеха да го обвинят заради „пропуски в спомените“ и само ги вземаше на подбив. После обаче каза нещо.
	— Били Мур.
	— Кой беше, един от другарите ви?
	— О, това момче беше изключително! Дойде седемгодишен. Винаги беше весел, усмихнат. Веднага стана талисман на всички… По онова време почти пускаха кепенците: бяхме останали шестнайсетима.
	— Цялата тази огромна сграда за толкова малко деца?
	— Свещениците също си отидоха. Остана само отец Ролф… Аз живеех с по-големите момчета, бях на около петнайсет години… Били имаше тъжна история, родителите му се обесили. Той намерил телата. Не викал, не потърсил помощ, а се качил на един стол и вкопчвайки се в тях, ги смъкнал от тавана.
	— Никой не забравя такива случки.
	— Били да. Винаги изглеждаше щастлив. Приспособяваше се и към най-лошото. За него всичко беше игра. Не бяхме виждали нещо подобно. За нас, другите, това място представляваше затвор, но Били не обръщаше внимание… Излъчваше някаква енергия, не знам как да го кажа… Имаше си две мании: онези проклети ролкови кънки, с които се носеше напред-назад из вече пустите коридори, и футболните мачове! Но не обичаше да играе. Предпочиташе да стои отстрани на игрището и да се прави на телевизионен коментатор! „Тук е Били Мур от стадион «Ацтека» в Мексико Сити за финала на Световната купа!“ За рождения му ден събрахме пари и му купихме един касетофон! Сякаш полудя: записваше се с часове на онова нещо и после се слушаше!
	Фелдхер дърдореше, разговорът излизаше от релси. Мила се опита да го върне в първоначалния коловоз:
	— Кажете ни за последните месеци на сиропиталището…
	— Както ви споменах, щяха да затварят и ние, момчетата, имахме само две възможности: най-накрая да ни осиновят, или да отидем в други структури, като семейните къщи. Но ние бяхме сираци от „Група Б“, никой нямаше да ни вземе. Били обаче се различаваше: за него се редяха на опашка! Всички го харесваха веднага и го искаха!
	— И как свърши това? Били намери ли си добро семейство?
	— Били умря, госпожо.
	Каза го с такова разочарование, сякаш тази участ е застигнала него. И отчасти беше така: това момче все едно е представлявало нещо като възмездие, също и за своите другари. Някой, който най-накрая е успял.
	— Как се случи? — попита Борис.
	— Менингит.
	Човекът подсмъркна, очите му се насълзиха. Обърна се към прозореца, не искаше да изглежда слаб пред чужди хора. Мила си помисли, че когато те двамата си тръгнат, споменът за Били ще продължи да витае като призрак в тази къща. Но точно заради сълзите си Фелдхер спечели доверието им: Мила забеляза, че Борис отдалечава ръка от кобура. Беше безобиден.
	— Менингитът тръшна само Били. Но се страхуваха от епидемия и ни преместиха незабавно… Какъв гаден късмет, нали? И затвориха онази клоака шест месеца по-рано от предвиденото.
	Докато ставаха, за да си тръгнат, Борис попита още нещо.
	— Видяхте ли някого от другарите си след това?
	— Не, но преди две години срещнах отново отец Ролф.
	— Сега е излязъл в пенсия.
	— Надявах се да е пукнал.
	— Защо? — попита Мила, представяйки си най-лошото. — Сторил ви е зло ли?
	— Никога. Но когато прекараш детството си на подобно място, се научаваш да мразиш онова, което ти напомня, че си бил там.
	Мисъл, не по-различна от тази на Борис, който неволно кимна с глава.
	Фелдхер не ги изпрати до вратата. Затова пък се наведе над масичката и взе чашата студен чай, непипната от Борис. Изпи я на един дъх.
	После ги погледна дръзко:
	— Приятен ден!


	Стара групова снимка — момчетата, които са живели последни в сиропиталището преди затварянето му — намерена в някогашната канцелария на отец Ролф.
	От шестнайсет позиращи деца заедно с възрастния свещеник само едно се смееше пред обектива.
	Усмивка сред сълзи.
	Живи очи, рошави коси, липсващо зъбче отпред, очебийно мазно петно върху зеления пуловер, изложено на показ, като че ли е медал за заслуги.
	Били Мур почиваше завинаги в тази снимка и в малкото гробище до църквата на сиропиталището. Не беше единственото погребано дете, но беше с най-красивия гроб. Каменно ангелче разгръщаше покровителствено криле отгоре му.
	След като изслуша историята от Мила и Борис, Гавила поиска от Стърн да издири всички налични документи за смъртта на Били. Агентът се погрижи с привичното си старание и докато съпоставяха документите, излезе наяве едно странно съвпадение.
	— В случай на потенциално заразни болести, като менингита, е задължително уведомяването на медицинските власти. Лекарят, получил съобщението от отец Ролф, е същият, съставил смъртния акт. Двата документа са от една и съща дата.
	Горан се опита да разсъждава:
	— Най-близката болница е на трийсет километра. Вероятно въобще не си е направил труда да отиде и да провери лично.
	— Доверил се е на думата на отеца — добави Борис. — Защото свещениците обикновено не лъжат…
	„Невинаги“ — помисли си Мила.
	Тогава Гавила убедено каза:
	— Нужна е ексхумация на тялото.
	Снегът заваля на дребни снежинки, сякаш да подготви терена за последващите парцали. Още малко и щеше да се свечери. Затова трябваше да бързат.
	Гробарите на Чанг работеха и с помощта на малко багерче разкопаваха замръзналата от студа земя. Докато чакаха, всички мълчаха.
	Главният инспектор Рош беше запознат с развитието на нещата и държеше на разстояние печата, отново потрепващ неспокойно. Може би Фелдхер наистина се беше опитал да спекулира със споделената от двамата агенти служебна информация. От друга страна, Рош винаги казваше: „Когато медиите не знаят, измислят“.
	Затова трябваше да действат бързо, преди някой да реши да запълни това мълчание с някоя добре съчинена измислица. Опровержението после щеше да е трудно.
	Чу се глух удар. Най-накрая багерчето беше достигнало нещо.
	Хората на Чанг влязоха в гроба и продължиха ръчно. Дебел найлон увиваше ковчега, за да го пази от изгниване. Разрязаха го. Отдолу се видя капака на малък бял ковчег.
	— Доста изгнил е — предупреди съдебният лекар, като хвърли едно око. — Ако го извадим горе, рискуваме да изпочупим всичко. И после, с този сняг е пълна бъркотия — добави Чанг по адрес на Горан, който трябваше да вземе решение.
	— Добре… Отворете го.
	Никой не очакваше криминологът да разпореди незабавна ексхумация. Тогава хората на Чанг опънаха над гроба мушама върху няколко колчета, като огромен чадър, за да предпазят мястото.
	Патологът нахлузи дреха с лампа на рамото и слезе в дупката под погледа на каменния ангел. До него един техник с оксижен започна да разтопява цинковите заварки на ковчега и капакът се раздвижи.
	„Как се събужда едно дете, умряло преди двайсет и осем години“ — запита се Мила. Вероятно Били Мур заслужаваше кратка церемония или молитва. Но никой нямаше нито желание, нито време да го направи.
	Когато Чанг отвори ковчега, се появиха клетите останки на Били, още облечен с онова, което се беше съхранило от дрехите за първо причастие. Елегантни, с вратовръзка с ластик и панталон с маншети. В един ъгъл на ковчега стояха ръждясалите ролкови кънки и стар касетофон.
	Мила се сети за разказа на Фелдхер: „Имаше си две мании: онези проклети ролкови кънки, с които се носеше напред-назад из вече пустите коридори, и футболните мачове! Но не обичаше да играе. Предпочиташе да стои отстрани на игрището и да се прави на телевизионен коментатор!“.
	Единствените богатства на Били.
	Чанг започна да разрязва полека части от дрехите, като си служеше със скалпел и даже в тази неудобна позиция движенията му бяха отмерени и прецизни. Установи степента на запазеност на скелета. После се обърна към останалите и обяви:
	— Има доста фрактури. Така на място не мога да кажа колко са… Но според мен това дете със сигурност не е умряло от менингит.


>	16

	Сара Роза въведе отец Тимъти в кемпера, където Горан го очакваше заедно с другите. Свещеникът още изглеждаше разтревожен. Започна Стърн.
	— Бихме искали да ни помогнете с нещо. Трябва да говорим спешно с отец Ролф.
	— Нали ви казах: той се пенсионира. Не знам къде е сега. Когато пристигнах тук преди шест месеца, се видяхме само за броени часове, колкото да ме запознае с работата. Обясни ми това-онова, предаде ми някои документи, ключовете, и замина.
	Борис се обърна към Стърн:
	— Дали не трябва да попитаме директно църковните власти? Според теб къде изпращат свещениците, когато се пенсионират?
	— Чух, че имало нещо като дом за възрастни хора.
	— Но може би…
	Обърнаха се отново към отец Тимъти.
	— Моля? — окуражи го Стърн.
	— Май си спомних, че отец Ролф имаше намерение да отиде да живее със сестра си… Каза ми, че е почти на неговата възраст и никога не се е омъжвала.
	Свещеникът изглеждаше доволен, че най-накрая е допринесъл с нещо за разследването. Дотолкова, че предложи помощ, въпреки че досега отказваше:
	— Ако искате, аз ще говоря с църковните власти. Като си помисля, едва ли ще е трудно да науча къде се намира отец Ролф. А може да се сетя и за нещо друго.
	Младият свещеник се беше успокоил. Сега се намеси Горан.
	— За нас ще е огромно удоволствие, така ще избегнем излишна публичност за случващото се тук. Мисля, че това ще се понрави на Църквата.
	— Аз също смятам така — съгласи се отец Тимъти.
	Когато той напусна кемпера, Сара Роза се обърна видимо недоволна към Горан.
	— Ако всички сме убедени, че смъртта на Били не е била случайна, защо не изискате заповед за арест на отец Ролф? Очевидно е замесен!
	— Да, но не той е отговорен за убийството на детето.
	На Мила не й убягна думата „убийство“, произнесена за пръв път от Горан, фрактурите на Били водеха до заключение за насилствена смърт, но нямаше доказателства, че тя е предизвикана от някого.
	— А вие откъде сте толкова сигурен, че свещеникът не е виновен? — продължи Роза.
	— Отец Ролф само е прикрил случая. Измислил е историята с менингита на Били, така никой не би посмял да се задълбочава от страх да не се зарази. Останалото е дело на външния свят: никой не се е интересувал от тези сираци, това е ясно и на вас, нали?
	— Освен това сиропиталището е било пред затваряне — помогна му Мила.
	— Отец Ролф единствен знае истината, затова трябва да го разпитаме. Но се страхувам, че ако го потърсим със заповед за арест… хм, може и да не го намерим. Доста стар е и може да реши да отнесе тайната в гроба.
	— Тогава какво да правим? — попита нетърпеливо Борис. Да чакаме, докато това отче ни донесе новини?
	— Разбира се, че не — отговори криминологът, а после насочи вниманието си към плановете на сградата, които Стърн беше изискал от общинския кадастър. Показа една зона на Борис и Роза.
	— Трябва да отидете в източното крило. Виждате ли? Там е архивът с досиетата на всички момчета, които са били в сиропиталището до неговото затваряне. Естествено, интересуват ни само последните шестнайсет деца.
	Горан им връчи груповата снимка, на която грееше усмивката на Били Мур. Обърна я: отзад бяха подписите на всичките деца.
	— Сравнявайте имената: трябва ни онова от единственото липсващо досие…
	Борис и Роза го погледнаха озадачено.
	— Откъде знаете, че липсва едно?
	— Защото Били Мур е убит от свой другар.
	На груповата снимка с усмихнатия Били Мур Роналд Дермис беше трети отляво. Осемгодишен. Това означаваше, че преди идването на Били любимецът е бил той.
	За едно дете ревността се явява достатъчна причина, за да пожелае смъртта на някого.
	Бюрокрацията беше изгубила следите му след напускането на сиропиталището заедно с другите. Дали е бил осиновен? Невъзможно. Може би са го преместили в семейна къща за деца? Истинска загадка. Почти сигурно и това информационно затъмнение беше дело на отец Ролф.
	Непременно трябваше да издирят свещеника.
	Отец Тимъти ги увери, че в енорията са се задействали:
	— Сестра му е починала, а той е пожелал да си възвърне светския статут.
	На практика се беше отказал от религиозния живот. Може би се е чувствал виновен заради прикриването на убийството, може би заради непоносимото откритие, че злото умее да приема чертите дори на едно дете.
	Тези и други хипотези вълнуваха групата.
	— Още не съм разбрал дали ще преследваме престъпника на столетието, или ще трябва да чакам, докато благоволиш да ми отговориш на въпросите!
	Стените от гипсокартон в канцеларията на Рош потрепваха от силния му глас. Нетърпението на главния инспектор обаче се сблъскваше с упоритото мълчание на Горан.
	— Притискат ме заради тази история с шестото момиче: казват, че не правим достатъчно!
	— Няма да я намерим, докато Алберт не реши да ни остави някаква улика. Току-що говорих с Креп: казва, че и това местопрестъпление е чисто.
	— Кажи ми поне дали смяташ, че Роналд Дермис и Алберт са един и същ човек!
	— Вече направихме тази грешка с Александър Берман. За момента бих се въздържал от прибързани заключения.
	Беше съвет, а Рош не обичаше да ги получава, когато става дума за политическото ръководство на случаите. Но този път го прие.
	— И все пак не можем да стоим тук в очакване този психопат да ни разиграва. Така никога няма да спасим онова дете! При положение че още е жива.
	— Само един човек може да я спаси. И това е самият той.
	— Наистина ли очакваш да ни я предаде спонтанно?
	— Само казвам, че по някое време би могъл да сгреши.
	— По дяволите! Смяташ ли, че мога да живея с надежди, докато там отвън само чакат да ме нахокат? Искам резултати, докторе!
	Горан беше свикнал с пристъпите на Рош. Всъщност не бяха насочени към него. Главният инспектор се сърдеше на целия свят. Страничен ефект от длъжността: когато си прекалено нависоко, винаги някой иска да те смъкне надолу.
	— Напоследък избегнах доста мръсотия и не всичката беше насочена срещу мен.
	Горан умееше да бъде търпелив, но знаеше, че с Рош това невинаги действа. Затова опита да вземе инициативата, за да се отърве от него.
	— Искаш ли да ти кажа нещо, което ме вбесява?
	— Каквото и да е, само да ме извади от тази задънена улица.
	— Досега не съм го казвал на никого… Сълзите.
	— Е, й?
	— Имаше поне пет литра около трупа на петото момиче! Но сълзите са солени, затова изсъхват веднага. Тези обаче не. Запитах се защо…
	— И защо все пак?
	— Изкуствени са: възпроизвеждат точно химическия състав на човешките, но са само илюзия. Затова не изсъхват… Ти знаеш ли как се произвеждат изкуствени сълзи?
	— Нямам представа.
	— Там е работата: Алберт знае. И го е направил, изгубил е време. Знаеш ли какво означава?
	— Ти ми кажи.
	— Че е подготвил грижливо всяко нещо. Всичко онова, което ни показва, е плод на замислян с години план! А ние трябва да отвърнем на ходовете му за кратко време. Ето какво означава.
	Рош се изтегна назад в креслото си с празен поглед.
	— Според теб какво ни чака?
	— Честно казано, боя се, че най-лошото предстои.
	Мила слезе в сутерена на Института по съдебна медицина. Беше купила няколко картички с известни футболисти — или поне така я увери продавачът. Този малък жест беше част от ритуала на прощаването. В моргата Чанг щеше да подреди останките на Били Мур, за да ги погребат отново под каменния ангел.
	Патологът довършваше аутопсията, беше направил рентгенова снимка на фрактурите. Плаките висяха на осветено табло, пред което стоеше Борис. Мила не се учуди, че го намира тук.
	Когато я забеляза, той почувства нужда да се оправдае.
	— Минах да проверя за новини.
	— А има ли? — попита тя, следвайки играта му, за да не го притеснява. Очевидно се намираше тук по лични причини.
	Чанг прекъсна работата си, за да отговори на Мила.
	— Тялото е паднало отвисоко. Заради сериозността и количеството на фрактурите, намерени по скелета, може да се предположи, че смъртта е настъпила почти мигновено.
	Зад това „почти“ се долавяше надежда и заедно с нея мъка.
	— Разбира се, никой не може да каже дали Били е скочил сам, или са го блъснали…
	— Естествено.
	Мила забеляза, че върху един стол имаше диплянка на погребална агенция, тя нямаше нищо общо с полицията. Сигурно Борис щеше да плати от собствения си джоб, та Били да получи достойно погребение. На една полица стояха излъсканите до блясък ролкови кънки и касетофонът.
	— Подаръкът за рождения ден, с който момчето не се бе разделяло.
	— Може би Чанг е разбрал също и къде е настъпила смъртта — добави Борис.
	А съдебният лекар се насочи към няколко увеличени снимки на сиропиталището.
	— Като падат във въздуха, телата увеличават теглото си заради скоростта: това е следствие от гравитационната сила. Накрая все едно невидима ръка ги сплесква в земята. Затова, като съпоставих наличните данни за възрастта на жертвата — що се отнася до калцирането на костите — с онези за броя на фрактурите, получих приблизителната височина, от която е станало падането. В този случай — повече от петнайсет метра. Затова, като взех предвид средната височина на сградата и наклона на терена, твърдя, че почти сигурно детето е паднало от камбанарията, тук, на това място… Виждате ли?
	Още едно „почти“, преплетено в думите на Чанг, докато показваше точното място върху снимката. В този момент един негов помощник се показа на вратата.
	— Доктор Врос, търсят ви…
	За момент Мила не успя да свърже лицето на съдебния лекар с истинското му име. Както изглеждаше, никой от подчинените му не смееше да го назове Чанг.
	Той се извини и ги остави сами.
	— Аз също трябва да тръгвам — каза Мила и Борис кимна.
	Докато излизаше, мина покрай полицата с кънките и касетофона на Били и постави до тях купените картички. Борис я забеляза.
	— Там е неговият глас…
	— Моля? — не го разбра тя.
	Борис кимна с глава към касетофона и повтори:
	— Гласът на Били. Неговите измислени телевизионни коментари…
	Усмихна се, но с тъжна усмивка.
	— Успя ли да ги изслушаш?
	Борис кимна.
	— Да, но само началото, после не издържах…
	— Разбирам… — каза тя и не добави друго.
	— Знаеш ли, лентата е почти непокътната. Киселините от…
	Не успяваше да изрече думата.
	— Киселините от разлагането не са я повредили. Чанг твърди, че това е нещо рядко. Може би зависи от състава на почвата, в която е погребан. Липсваха батериите, сложих нови.
	Мила се направи на учудена, за да разреди напрежението на Борис:
	— Значи касетофонът работи?
	— Как не, нали е японски!
	Засмяха се.
	— Искаш ли да изслушаме заедно цялата касетка?
	Мила помисли малко, преди да отговори. В действителност не й се искаше много. „Има неща, които трябва да почиват в мир“ — помисли си. От друга страна, в случая Борис се нуждаеше от това и тя не можа да му откаже.
	— Добре, включвай.
	Борис се приближи до касетофона и го включи, в студената зала за аутопсии Били Мур отново се върна към живота:
	— Приятели на спорта, стадионът е митичният „Уембли“! Мачът е от онези, които ще останат в историята на футбола: Англия — Германия!
	Гласът му беше жизнерадостен, със съскащо „с“, на което неизбежно накъсваше фразата. В думите му се криеше звукът на една усмивка и те сякаш го виждаха: Били, в безгрижието на своите години, докато се опитваше да вдъхне на света малко веселие, което го отличаваше.
	Мила и Борис се смееха с него.
	— Температурата е умерена и въпреки късната есен не се предвижда дъжд. Отборите вече са строени в центъра на терена, за да изслушат националните химни… Трибуните са изпълнени със запалянковци до последното местенце! Какъв спектакъл, госпожи и господа! След малко ще присъстваме на едно изключително футболно предизвикателство! Но първо имената на футболистите, които ще излязат на тер… Боже мой, разкайвам се и скърбя с цялото си сърце за моите грехове, защото като съгреших, заслужих твоето наказание, но много повече защото наскърбих Тебе, безкрайно добрия и достоен за обичане над всичко.
	Мила и Борис се спогледаха в неведение. Насложилият се глас беше много по-слаб.
	— Някой се моли.
	— Но не е Били…
	— Решавам се твърдо с Твоята благодатна помощ да не греша занапред и да избягвам всякакви опасности от грях. Господи, смили се над тен и ми прости.
	— Достатъчно.
	Мъжки глас.
	— Какво искаш да ми кажеш?
	— Напоследък псувах много. А преди три дни откраднах бисквити от килера, но Джонатан ги изяде заедно с мен… А после… после преписах домашното по математика.
	— И нищо друго?
	— Сигурно е отец Ролф — предположи Мила.
	— …
	— Помисли добре, Рон.
	Произнесеното име смрази тишината в залата. Роналд Дермис също се превърна в дете.
	— Ами… май има нещо.
	— Искаш ли да ми го кажеш?
	— Не.
	— Ако не говориш с мен, как да ти дам опрощение?
	— Не знам.
	— Ти знаеш какво се случи с Били, нали, Рон?
	— Бог си го прибра.
	— Не е бил Бог, Рон. Ти знаеш ли кой е бил?
	— Падна. Падна от камбанарията.
	— Но ти беше с него.
	— Да.
	— Кой измисли да се качите горе?
	— Някой беше скрил кънките му там.
	— Ти ли беше?
	— … Да.
	— И го блъсна, нали?
	— …
	— Роналд, моля те: отговори на въпроса.
	— …
	— Никой няма да те накаже, ако кажеш какво се е случило. Обещавам.
	— Той ми каза да го направя.
	— Кой той? Били? Били поиска да го блъснеш?
	— Не.
	— Значи някое от другите момчета?
	— Не.
	— Тогава кой?
	— …
	— Рон.
	— Да.
	— Хайде, отговори ми. Такъв човек не съществува, нали? Той е само плод на твоето въображение.
	— Не.
	— Тук няма никой друг. Само аз и твоите другари.
	— Той идва само за тен.
	— Чуй ме, Рон: иска ти се да кажеш, че се разкайваш много заради случилото се с Били.
	— Разкайвам се за това, което се случи с Били.
	— Надявам се да си искрен… Във всеки случай, това ще си остане тайна между мен, теб и Господ.
	— Добре.
	— Никога и с никого не трябва да го споделяш.
	— Добре.
	— Опрощавам греховете ти. В името на Отца, и Сина, и Светия дух. Амин.
	— Амин.


>	17

	— Търсим Роналд Дермис — обяви Рош на присъстващите, насочили микрофони и светкавици. — Трябва да е на около трийсет и шест години. Кестенява коса, кафяви очи, светла кожа.
	Показа на всички графично обработен портрет на възрастния Рон, направен с помощта на груповата снимка, на която позираше с другарите си. Държа изображението нависоко, докато светкавиците се вихреха.
	— Имаме основания да твърдим, че този човек е отговорен за отвличането на изчезналите момичета. Умоляваме всеки, който го познава, има информация за него, или го е срещал през последните трийсет години, да съобщи в полицията. Благодаря.
	Последната дума предизвика взрив от въпроси и молби от страна на репортерите:
	— Господин Рош!… Инспекторе!… Само един въпрос!…
	Той не им обърна внимание, напусна залата през задната врата.
	Неизбежен ход. Трябваше да вдигнат тревога.
	Часовете след откритието на Борис и Мила бяха трескави. Сега имаха някаква яснота.
	Отец Ролф бе записал изповедта на Рон с касетофона на Били. А после я беше погребал заедно с него: както се засява семе, което рано или късно ще поникне, с надеждата, че някой ден истината ще направи свободни всички. Онзи, който въпреки невинните си години беше извършил нещо отвратително. Детето, което го беше понесло. И постаралият се да го скрие под два метра земя.
	„Във всеки случай, това ще си остане тайна между мен, теб и Господ.“
	— Откъде Алберт е научил за тази история? Само отец Ролф и Рон са знаели тайната. Единственото възможно обяснение е Рон и Алберт да са един и същ човек — разсъждаваше Горан.
	Вероятно трябваше да разгледат в нова светлина изборът да бъде замесен Александър Берман. Криминологът не си спомняше кой беше казал, че техният сериен убиец е избрал един педофил вероятно защото е насилван като малък. Май Сара Роза? Но Стърн веднага отхвърли тази хипотеза и Гавила се съгласи с него. Сега трябваше да признае, че може би е сбъркал.
	— Предпочитаните жертви на педофилите са сираците и изгубилите ориентири момчета, защото никой не може да ги защити.
	Горан се сърдеше на себе си, че не се е сетил по-рано. При това още отначало пред очите му бяха всички части на пъзела. Но той се поддаде на идеята, че Алберт е тънък стратег.
	— С действията си серийният убиец ни разказва една история: историята на своя вътрешен конфликт — повтаряше непрекъснато на своите студенти.
	Защо тогава се беше отклонил с различна хипотеза?
	— Излъга ме с гордостта си. Смятах, че само иска да ни предизвиква. Харесваше ми да мисля, че имам насреща си противник, който се опитва да бъде по-хитър от мен.
	След като изгледа по телевизията дадената от Рош пресконференция, криминологът отново събра групата в пералнята на сиропиталището, където намериха Анеке. Мястото му изглеждаше най-подходящо за възобновяване на разследването. Спонтанното му mea culpa, с което пое отговорността, послужи да разсее всяко съмнение, че още са един отбор, а не само лаборатория за експерименти на доктор Гавила.
	Трупът на второто момиче вече беше прибран, мраморното корито — изпразнено от сълзите. Само халогенните лампи още стояха и генераторът бръмчеше. След малко щяха да изнесат и тях.
	Горан поиска да присъства и отец Тимъти. Свещеникът се появи запъхтян и видимо развълнуван: дори нищо тук да не напомняше местопрестъплението, той пак се смущаваше прекалено.
	— Отец Ролф е неоткриваем — започна с влизането. — И аз мисля, че…
	— Отец Ролф вероятно е мъртъв — прекъсна го рязко Горан. — Иначе щеше да се обади след обръщението на Рош.
	Свещеникът изглеждаше потресен.
	— Тогава какво мога да направя за вас?
	Горан изчака малко, за да подбере добре думите. После се обърна към всички.
	— Знам, може да ви се стори необичайно… но ми се иска да се помолим.
	Роза не успя да прикрие удивлението си. Нито пък Борис, с когото си размениха погледи. Мила се обърка. Не и Стърн, който беше много религиозен. Най-напред той одобри предложението на Горан. Застана в средата на залата и протегна ръце настрани, за да хване ръцете на другите и да образуват кръг. Мила се приближи първа. Роза я последва неохотно. Борис се противеше, но не успя да откаже поканата на доктор Гавила. Отец Тимъти одобри и най-накрая доби спокоен вид, докато заемаше мястото си между тях.
	Горан не знаеше да се моли и може би нямаше молитви, подходящи за случая. Но все пак опита, с горест в гласа.
	— В последно време станахме свидетели на ужасни неща. Случилото се тук е неописуемо. Не знам дали съществува Бог. Затова пък винаги съм го желал. Със сигурност знам, че злото съществува. Защото злото може да бъде доказано. Доброто — никога. По пътя си злото оставя следи след себе си. Например тела на невинни деца. За доброто може само да свидетелстваме. Но това не е достатъчно за нас, които търсим конкретни доказателства…
	Горан направи пауза.
	— Ако съществува Господ, бих искал да го попитам… защо е трябвало да умре Били Мур? Откъде извира омразата на Роналд Дермис? Какво му се е случило през тези години? Как се е научил да убива? Какво го е подтикнало да предпочете злото? И защо не слага край на целия този ужас?
	Въпросите на Горан увиснаха в заобикалящата ги тишина.
	— Когато решите, отче… — каза след малко безупречният Стърн.
	И отец Тимъти пое контрола над тази малка общност. Сключи ръце и запя църковен химн. Гласът му — уверен и красив — обсеби с ехото си околното пространство, обкръжи ги. Мила затвори очи и се остави на думите да я завладеят.
	Бяха на латински, но смисълът им щеше да е разбираем и за най-глухия от хората. С пеенето си отец Тимъти връщаше покоя отново там, където е бил хаосът, пречистваше всяко нещо от вонящите екскременти на злото.
	Писмото беше адресирано до Департамента по поведенчески науки. Щеше да бъде класифицирано като послание от някой митоман, но почеркът имаше някои прилики с онзи в едно домашно, написано от Роналд Дермис като дете.
	Нахвърляно на лист от тетрадка, с обикновена химикалка. Подателят не се беше притеснявал за отпечатъците по него.
	Както изглеждаше, Алберт вече нямаше нужда от някои предпазни мерки.
	Текстът беше разположен в средата на листа: една-единствена фраза почти без пунктуация.
C>
	за онези, които ме преследват
	били беше едно копеле едно КОПЕЛЕ! и направих добре че го пречуках мразех го щеше да ни стори зло защото щеше да има семейство, а ние не това което ми сториха беше по-лошо и НИКОЙ не дойде да ме спаси НИКОЙ, винаги съм бил тук пред очите ви но не ме виждахте после дойде ТОЙ. ТОЙ ме разбираше, научи ме че вие ме искахте такъв не ме виждахте сега виждате ли ме? Толкова по-зле за вас накрая вината ще бъде само ваша аз съм това което съм. НИКОЙ не може да попречи на всичко това НИКОЙ.
@	РОНАЛД
C$
	Горан си взе едно копие, за да го разгледа по-добре. Щеше да прекара нощта у дома, заедно с Томи. Нуждаеше се от една вечер с детето си. Дни наред не го беше виждал.
	Влезе в апартамента и веднага го чу да идва.
	— Всичко наред ли е, татко?
	Горан го вдигна високо и радостно го прегърна.
	— Не мога да се оплача. А ти?
	— Аз съм добре.
	Трите магически думи. Синът му се научи да ги използва, когато останаха само двамата. Означаваха, че Горан няма причина да се тревожи, защото той „беше добре“. Мама не му липсваше. Учеше се да свиква.
	Но това също беше и границата. С тези три думи темата се приключваше. Всичко се успокояваше. „Ето, припомнихме си колко ни е зле без нея. Сега може да продължим напред.“
	И се случваше точно така.
	Горан донесе един плик и Томи нетърпеливо го проучи.
	— Ехаа! Китайска храна!
	— Мислех си, че ще ти достави удоволствие малко да разнообразиш менюто на госпожа Руна.
	Томи направи отвратена физиономия:
	— Мразя нейните кюфтета! Слага много мента, миришат на паста за зъби!
	Горан се засмя. Всъщност имаше право.
	— Хайде, иди да си измиеш ръцете…
	Томи хукна към банята. На връщане се захвана да подрежда масата. Горан беше преместил голяма част от кухненските неща от горните лавици на долните: така го караше да се чувства участник в новото им семейно домакинство. Съвместната работа означаваше, че сега трябва да се грижат един за друг и затова никой от двамата не можеше да се „отпусне“. Никой от двамата нямаше право да се отдаде на тъгата.
	Томи взе чиния за сервиране и сложи в нея пържените уонтони и сладко-киселия сос, докато баща му изсипваше ориза по кантонски в две паници. Имаха също и пръчици, а като заместител на пържения сладолед Горан беше купил кутия ванилов в няколко цвята.
	Изядоха вечерята, докато си разказваха деня. Томи го осведоми как върви организацията на летния скаутски лагер. Той го попита за училището и с гордост узна, че синът му е получил отлична оценка по гимнастика.
	— Аз бях пълен провал в почти всички спортове — призна Горан.
	— Добре де, а на какво беше добър?
	— На шах.
	— Но това не е спорт!
	— Как не: шахматът даже е олимпийски спорт!
	Томи не изглеждаше съвсем убеден. Но знаеше, че баща му никога не лъже. Научи го болезнено. Когато попита за пръв път къде е майка му, Горан каза истината. Никакви увъртания. „Никакви игрички“ — както казваше Томи, когато изискваше лоялност от някого. Затова той веднага удовлетвори неговото желание. Не за отмъщение, или за да накаже майка му. Лъжите — или още по-лошо, полуистините — само биха умножили тревогите на детето. Щеше да се сблъска сам с две големи лъжи: тази на майка му, която си беше отишла, и другата, на бащата — не намиращ кураж да му каже.
	— Някой път ще ме научиш ли да играя шах?
	— Разбира се.
	След това тържествено обещание Горан го сложи в леглото. После се затвори в кабинета си. Взе писмото на Роналд, прочете го за кой ли път. Още отначало една фраза му беше направила впечатление. „После дойде ТОЙ. ТОЙ ме разбираше. Научи ме.“
	В нея думата „ТОЙ“ съзнателно беше написана с главни букви. Горан беше чул още веднъж това странно позоваване. В изповедта на Роналд пред отец Ролф.
	„Той идва само за мен.“
	Това беше ясен пример за раздвоение на личността, където негативното „Аз“ винаги изглежда отделено от действащото „Аз“. И се превръща в Той.
	„АЗ бях, но ТОЙ ми каза да го направя, НЕГОВА е вината за това, което съм.“
	В този контекст всички други се превръщаха в „НИКОЙ“. И то написано с главни букви.
	НИКОЙ не дойде да ме спаси. НИКОЙ не може да попречи на всичко това.
	Рон искаше да бъде спасен. Но всички бяха забравили за него и за факта, че той е само едно дете.


	Беше отишла да търси нещо за хапване. И след безполезното обикаляне между магазините и закусвалните, които бяха затворили по-рано заради лошото време, Мила трябваше да се задоволи с кутия полуготова супа, купена от една дрогерия. Мислеше да я стопли на микровълновата печка, която бе зърнала в кухнята на Студиото. Но се сети прекалено късно, че не е сигурна дали е изправна.
	Върна се в апартамента преди хапещият вечерен студ да парализира мускулите, като й попречи да ходи. Мечтаеше си за анцуга и обувките за джогинг: дни наред не се бе движила и млечната киселина застояваше в ставите, като затрудняваше движенията й.
	Докато бързаше да се качи, видя на отсрещния тротоар Сара Роза, погълната в оживен разговор с някакъв човек. Той се опитваше да я успокои, но не изглеждаше да има успех. Мила предположи, че това е съпругът, и изпита съчувствие към него. Преди харпията да усети нейното присъствие и така да намери причина да я мрази още повече, Мила влезе в сградата.
	Видя Борис и Стърн да слизат по стълбите.
	— Къде отивате?
	— Ще прескочим до Отдела, за да проверим как върви издирването — отговори Борис, докато захапваше една цигара. — Искаш ли да дойдеш?
	— Не, благодаря.
	Борис забеляза супата.
	— Тогава приятен апетит!
	Мила продължи нагоре и го чу да се обръща към по-възрастния си колега:
	— Трябва да пропушиш отново.
	— Не, ти ще направиш добре, ако преминеш на тези…
	Тя разпозна звука от отварянето на кутийката с ментови бонбонки на Стърн и се усмихна.
	Сега беше сама в Студиото. Горан щеше да прекара вечерта с детето си. Малко съжаляваше. Вече свикна с неговото присъствие и намираше за интересен метода му на разследване. Като се изключи молитвата от предишния ден. Ако майка й беше жива и я видеше да участва в този ритуал, нямаше да повярва на очите си.
	Микровълновата работеше. Супата не бе чак толкова лоша. Или пък гладът я правеше да изглежда по-вкусна. С купата и лъжицата се вмъкна в спалното помещение, доволна, че поне за малко ще е сама вътре.
	Седна на леглото си с кръстосани крака. Раната на лявото бедро дърпаше лекичко, но оздравяваше. „Рано или късно всичко оздравява“ — помисли си. Между залъците направи едно фотокопие от писмото на Дермис и го сложи пред себе си. Разглеждаше го, докато продължаваше да яде. Разбира се, че Роналд беше избрал изключително удачен момент, за да се появи отново в тази история. Но имаше известна дисхармония в думите му. Мила не намери кураж да го сподели с Горан, защото не мислеше, че може да му дава съвети, но мисълта я беше измъчвала целия следобед.
	Писмото предоставиха и на печата, нещо необичайно. Явно Гавила беше решил да поласкае егото на техния сериен убиец. Сякаш му казваше: „Виждаш ли? Обръщаме ти внимание!“. В действителност само искаше да отвлече вниманието му от плененото момиче.
	— Не знам колко време ще удържи на подтика си да я убие — изпусна се да каже преди няколко часа.
	Мила се помъчи да отхвърли тази мисъл и отново се съсредоточи в писмото. Дразнеше я формата, избрана от Роналд за това послание. Именно в нея съзираше липса на хармония. Не знаеше защо точно, но разположеният по този начин на листа текст, без прекъсване, й пречеше да възприеме напълно съдържанието.
	Реши да го раздели на части. Остави настрана купата и взе бележник и молив.
C>
	— за онези, които те преследват:
	— били беше едно копеле. Едно КОПЕЛЕ! и направих добре че го пречуках, мразех го. щеше да ни стори зло. защото щеше да има семейство а ние не.
	— това което ми сториха беше по-лошо! И НИКОЙ не дойде да ме спаси! НИКОЙ.
	— винаги съм бил тук, пред очите ви, но не ме виждахте.
	— после дойде ТОЙ. ТОЙ ме разбираше, научи ме.
	— вие ме искахте такъв, не ме виждахте, сега виждате ли ме? Толкова по-зле за вас: накрая вината ще бъде само ваша.
	— аз съм това, което съм. НИКОЙ не може да попречи на всичко това. НИКОЙ.
	— РОНАЛД.
C$
	Мила прочете отново изреченията, едно по едно. Беше злобно излияние, пропито от омраза. Насочено към всички без разлика. Защото в съзнанието на своя убиец Били олицетворяваше нещо огромно, абсолютно. Нещо, което Рон никога нямаше да притежава.
	Щастието.
	Били е бил весел, въпреки че се е сблъскал със самоубийството на родителите си. Били е щял да бъде осиновен, въпреки позицията си на сирак от група „Б“. Всички са обичали Били, нищо че е нямало какво да им предложи.
	Като го е убил, Роналд е зачеркнал завинаги усмивката от лицемерното лице на света.
	Но колкото повече четеше тези редове, толкова повече Мила си даваше сметка, че изреченията приличаха не толкова на изповед или предизвикателство, колкото на отговори. Сякаш някой разпитваше Роналд и той нямаше търпение да наруши толкова дългото принудително мълчание, да се освободи от тайната, наложена му от отец Ролф.
	Но кои бяха въпросите? И кой му ги поставяше?
	Мила се върна мислено назад, към изречените по време на молитвата от Горан думи. Към факта, че доброто не е доказуемо, докато за злото имаме ежедневни примери пред очите си. Доказателства. Роналд смяташе, че е извършил нещо позитивно, необходимо, като е убил връстника си.
	За него Били е олицетворявал злото. И кой можеше да докаже, че е сторил нещо лошо? Логиката му беше перфектна. Защото е можело Били Мур да стане отвратителен човек, като порасне. Наистина, кой би могъл да знае?
	Като малка Мила ходеше на обучение по основните догми на вярата и все си задаваше един въпрос. Той не я напусна и когато порасна.
	Защо Бог, който е изначално добър, позволява да умират деца?
	Честно казано, точно това влизаше в противоречие с идеала за любов и справедливост, от който бяха пропити евангелията.
	А може би да умреш млад, е съдбата, която Господ запазва за своите най-лоши деца. Тогава вероятно и децата, спасявани от нея, можеше да се превърнат в убийци или в серийни убийци. Вероятно това, което вършеше, беше погрешно. Ако някой беше убил Адолф Хитлер, Джефри Дамър или Чарлс Менсън още в пелените, това добро дело ли щеше да е, или зло? Но техните убийци щяха да бъдат наказани и осъдени за това: разбира се, че нямаше да ги възхваляват като спасители на човечеството!
	Завърши с мисълта, че доброто и злото често се смесват. Понякога едното е инструмент на другото, и обратно.
	„Както може да се смесят думите на една молитва с бълнуванията на някой убиец“ — си каза.
	Отначало се появи познатото потрепване в основата на шията. Като нещо, което се приближаваше от потайно място зад нея. После си повтори последната мисъл и в този миг си даде сметка, че познава добре въпросите, на които Роналд се беше опитал да отговори с писмото си.
	Съдържаха се в молитвата на Горан.
	Напъна се да си ги спомни, макар да ги чу само веднъж. Направи няколко опита в своя бележник. Сбърка реда и започна отново, но накрая бяха там, пред очите й. Тогава опита да ги обедини с изреченията в писмото, възстановявайки този диалог от разстояние.
	Накрая прочете всичко…
	И всичко беше очевидно още от първата фраза.
	_за онези, които ме преследват._
	Тези думи бяха насочени към тях. В отговор на въпросите, зададени от криминолога на тишината…
	Защо Били Мур е трябвало да умре?
	_били беше едно копеле, едно КОПЕЛЕ! и направих добре че го пречуках, мразех го. щеше да ни стори зло. защото щеше да има семейство а ние не._
	Откъде идваше омразата на Роналд Дермис?
	_това което ми сториха беше по-лошо! И НИКОЙ не дойде да ме спаси! НИКОЙ._
	Какво му се беше случило през годините?
	_винаги съм бил тук. пред очите ви. но не ме виждахте._
	Как се е научил да убива?
	_после дойде ТОЙ. ТОЙ ме разбираше, научи ме._
	Коя е причината, тласнала го към злото?
	_вие ме искахте такъв, не ме виждахте, сега виждате ли ме? толкова по-зле за вас: накрая вината ще бъде само ваша._
	И защо не слага край на този ужас?
	_аз съм това, което съм. НИКОЙ не може да попречи на всичко това. НИКОЙ._
	Мила не знаеше какво да мисли. Но отговорът на нейния въпрос може би се съдържаше в края на посланието.
	Едно име.
	_РОНАЛД._
	Трябваше веднага да провери своето предположение.


>	18

	Подпухналото небе лека-полека облекчаваше от снега своите лилави облаци.
	Мила успя да намери такси едва след като изчака на пътя повече от четиресет минути. Когато обяви къде отиват, шофьорът запротестира. Каза, че е много далече, а нощем и в това гадно време никога няма да си намери клиент за обратния път. Човекът се съгласи чак когато тя предложи да плати и обратния курс.
	Върху асфалта вече се беше натрупал няколко сантиметра сняг и обезсмисляше усилията на хората, разхвърлящи сол. Караше се само с вериги и това се отразяваше на скоростта. В таксито миришеше неприятно и Мила забеляза останките от дюнер с лук на седалката до водача. Миризмата се смесваше с онази от ароматизатора „борче“, сложен точно върху една от решетките на парното. Не беше най-добрият начин за посрещане на клиенти.
	Докато преминаваха през града, Мила успя да подреди мислите си. Беше сигурна в солидността на своята теория и докато приближаваше бавно към мястото, към което се бе насочила, все повече се убеждаваше в правотата си. Помисли да се обади на Гавила за потвърждение, но батерията на джиесема почти издъхваше. Затова отложи обаждането за момента, в който щеше да открие каквото търсеше.
	Отминаха разклонението за магистралата. Патрул на пътната полиция спираше трафика пред пункта за влизане и връщаше колите назад.
	— Има много сняг, опасно е! — повтаряха полицаите на шофьорите.
	Няколко тира бяха спрели отстрани на пътя с надеждата да продължат пътуването на другата сутрин.
	Таксито подмина патрула и влезе, в един второстепенен път. До сиропиталището можеше да се стигне и без да се минава по магистралата. Вероятно преди време е бил единственият път дотам и за щастие таксиметровият шофьор го познаваше.
	Мила слезе близо до портала. Дори не помисли да му предложи да я чака, като даде още пари. Беше убедена в правотата си, както и че скоро това място отново ще гъмжи от колеги.
	— Не искате ли да изчакам, докато си свършите работата — попита обаче шофьорът, когато си даде сметка за запуснатостта на мястото.
	— Благодаря, но може да тръгвате.
	Таксиметровият шофьор не настоя, повдигна рамене и зави обратно, като остави във въздуха къса диря от дюнера с лук.
	Мила мина през портала и прекоси черния път, стъпвайки в смесения с кал сняг. Знаеше, че полицаите са свалили охраната по заповед на Рош. Кемперът на подвижната група също беше заминал. На това място вече нямаше нищо, което да представлява интерес за следствието.
	„До тази нощ“ — помисли си тя.
	Стигна до главния вход, но насилената от специалните части врата беше заключена с нова брава. Обърна се към къщата на енорийския свещеник, като се опитваше да разбере дали отец Тимъти още е буден.
	Беше стигнала дотук и нямаше друг избор.
	Насочи се към жилището. Почука няколко пъти, докато един прозорец на горния етаж светна. Отец Тимъти се подаде малко след това.
	— Кой е?
	— Отче, аз съм от полицията. Вече сме се виждали, помните ли ме?
	Свещеникът се помъчи да я фокусира по-добре през гъстия сняг.
	— Разбира се! Но какво искате в този час? Мислех, че вече сте приключили тук…
	— Знам, моля да ме извините, но трябва да проверя нещо в пералното помещение. Бихте ли ми дали ключовете, моля?
	— Добре, слизам.
	Мила вече започваше да се пита защо се бави толкова, когато след няколко минути го чу да потраква зад вратата, докато дърпаше резетата. Появи се загърнат в излиняла по лактите жилетка с бримки, с обичайното смирено изражение на лицето.
	— Но вие зъзнете!
	— Не се притеснявайте, отче.
	— Влезте вътре да се поизсушите, докато търся ключовете. Оставихте такава бъркотия след вас…
	Мила го последва в къщата. От досега с топлината веднага се почувства по-добре.
	— Тъкмо щях да си лягам.
	— Съжалявам.
	— Няма нищо. Искате ли чаша чай? Аз винаги пия преди лягане, отпуска ме.
	— Не, благодаря. Бих искала да се върна възможно най-бързо.
	— Изпийте го, ще ви подейства добре. Вече е готов, само трябва да си сипете. В това време аз ще взема ключовете.
	Излезе от стаята, а тя се насочи към кухничката, посочена от свещеника. Чайникът беше на масата. Ароматът се разнасяше с парата и Мила не устоя. Сипа си една чаша и подслади доста съдържанието. Сети се за скапания студен чай, който Фелдхер се беше опитал да пробута на нея и Борис в къщата си на сметището. Откъде ли вземаше вода да го прави?
	Отец Тимъти се върна с голяма връзка ключове. Още ровеше в нея за нужния.
	— Сега е по-добре, нали? — усмихна се, доволен, че е настоял.
	Мила отвърна на усмивката:
	— Да, по-добре е.
	— Така, този би трябвало да отключва вратата на главния вход… Искате ли да дойда с вас?
	— Не, благодаря — и веднага забеляза, че той се отпусна. — Но имам една молба…
	— Кажете.
	Подаде му едно листче.
	— Ако след час не съм се върнала, обадете се на този номер и потърсете помощ.
	Отец Тимъти пребледня.
	— Мислех, че опасностите са отминали.
	— Това е само предпазна мярка. В действителност, едва ли ще ми се случи нещо. То е само защото се ориентирам трудно в сградата: може да ми се случи някакво произшествие… Пък и там вътре няма осветление.
	Едва произнесла фразата, си даде сметка, че не е помислила за тази подробност. Как щеше да действа? Нямаше електричество, а захранващият халогенните лампи генератор несъмнено беше демонтиран и отнесен заедно с останалото оборудване.
	— По дяволите! — възкликна. — Случайно да имате фенерче?
	— Съжалявам… Но ако носите джиесем, ще може да си светите с дисплея.
	Не беше й дошло наум.
	— Благодаря за досетливостта.
	— Няма за какво.
	Веднага след това Мила отново излезе в студената нощ, докато зад гърба й свещеникът дърпаше едно след друго резетата на вратата.
	Слезе надолу, докато отново стигна пред входната врата на сиропиталището. Пъхна ключа в ключалката и чу ехото на завъртанията да се изгубва в залата зад тях. Бутна и после затвори огромната врата.
	Беше вътре.
	Струпалите се на капандурата гълъби приветстваха нейната поява с лудешко пляскане на криле. Дисплеят на джиесема хвърляше слаба зеленикава светлина и даваше видимост само за ограничена част от намиращото се пред нея. Плътен мрак дебнеше в засада отвъд границата на този мехур светлина, готов да я прехвърли и нападне всеки момент.
	Мила опита да си припомни пътя, водещ към пералнята. После тръгна.
	Шумът от нейните стъпки отекваше в тишината. Заради студения въздух от устата й излизаше пара. Скоро се озова в кухните и разпозна силуета на големите железни казани. После премина в столовата, където внимаваше да избягва гетинаксовите маси. Закачи една с хълбок и от нея падна стол, обърнат отгоре й. Шумът, усилен от ехото, почти я оглуши. Докато го слагаше на място, Мила видя отвора, който водеше до долния етаж по тясната вита стълба. Влезе в каменната кухина и внимателно слезе по стъпалата, станали хлъзгави поради износването им с времето.
	Стигна до пералнята.
	Размаха джиесема, за да огледа наоколо. В мраморното корито, където откриха тялото на Анеке, някой беше сложил цвете. Мила си спомни и за молитвата, казана заедно от всички в това помещение.
	Започна да търси.
	Отначало огледа надлъж по контурите на стените, после прокара пръсти по первазите. Нищо. Избягваше да мисли докога ще издържи батерията на джиесема. Не толкова заради перспективата да се връща в тъмното, колкото заради мисълта, че без тази, макар и слаба, светлинка щеше да изгуби твърде много време. След час отец Тимъти трябваше да извика помощ и тя щеше да изпадне в неловко положение. Затова се разбърза.
	„Къде ли е — помисли. — Знам, че е тук някъде…“
	Изненадващ и пронизителен звук накара сърцето й да се разтупти лудешки. Минаха няколко мига, докато си даде сметка, че това е само звъненето на нейния телефон.
	Обърна дисплея и прочете „Горан“.
	Сложи си слушалките и отговори.
	— Никой ли не е останал в Студиото? Последния час звънях поне десет пъти.
	— Борис и Стърн са навън, но трябваше да остане Сара Роза.
	— А ти къде си?
	Мила си каза, че не му е времето да лъже. Дори да не беше напълно сигурна в предположението си, реши да го осведоми.
	— Мисля, че Роналд ни е подслушвал онази вечер.
	— И какво те кара да мислиш така?
	— Сравних писмото му с въпросите, които си зададохте по време на нашата молитва. Изглежда, в него са отговорите…
	— Чудесна дедукция.
	Криминологът съвсем не изглеждаше изненадан. Може би вече беше стигнал до същото заключение. Мила се почувства малко глупава, задето се надяваше да го учуди.
	— Но ти не отговори на въпроса ми: къде си сега?
	— Търся микрофона.
	— Какъв микрофон?
	— Онзи, който е сложен от Роналд в пералнята.
	— В сиропиталището ли си?
	Сега тонът му беше тревожен.
	— Да.
	— Веднага трябва да излезеш оттам!
	— Защо?
	— Мила, няма никакъв микрофон!
	— Но аз съм сигурна, че…
	Горан я прекъсна:
	— Чуй ме, експертите претърсиха мястото, щяха да го намерят!
	В този миг се почувства наистина глупава. Криминологът имаше право: възможно ли беше да е толкова повърхностна, че да не помисли за това? Какво имаше в главата?
	— Но тогава как е успял да…
	Не довърши фразата. Въображаема ледена тръпка премина надлъж по гърба й.
	„Бил е тук.“
	— Молитвата беше само един трик, за да го извадим на светло!
	„Защо не се сетих по-рано?“
	— Мила, за бога, излез оттам!
	В този момент си даде сметка на каква опасност се е изложила. Измъкна пистолета и с бърза крачка се насочи към изхода, който се намираше на почти двеста метра оттук. Огромно за изминаване разстояние, с това „присъствие“ в сиропиталището.
	„Кой“ — запита се Мила, докато изкачваше витата стълба към столовата.
	Когато усети, че краката й губеха сили и се огъваха, разбра отговора.
	„Чаят…“
	Имаше смущения по линията.
	Чу в слушалките Горан да я пита: — Какво?
	— Отец Тимъти е Роналд, нали?
	Смущения. Жужене. Отново смущения.
	— Да! След смъртта на Били Мур отец Ролф преместил всички от сиропиталището още преди датата за затварянето му. С изключение на него. Задържал го при себе си, защото се страхувал от неговия характер и се надявал да го държи под контрол.
	— Мисля, че ме е дрогирал.
	Гласът на Горан прекъсваше.
	— … во каза? Не… збрах…
	— Мисля, че… — опита да повтори Мила, но думите залепнаха за устата.
	Падна напред.
	Слушалките се измъкнаха от ушите й. Изпусна телефона от ръката си и той се плъзна под една от масите. От страха пулсът се ускоряваше, а така помагаше на дрогата да се разнесе в организма. Усещанията й се притъпиха. Но още успяваше да чува Горан, който казваше в отдалечените на няколко метра слушалки: — Мила! Мила… отвори ми… става?
	Затвори очи с опасението, че няма да ги отвори повече. После си каза, че няма да умре на място като това.
	„Адреналин… Нуждая се от адреналин…“
	Знаеше как да си го набави. Още държеше здраво пистолета в дясната ръка. Допря цевта в делтовидния мускул и стреля. Куршумът разкъса кожата на якето и прониза плътта, отеквайки мощно в заобикалящото я пространство. Извика заради опарването, но отново беше в съзнание.
	Горан извика ясно името й:
	— Мила!
	Пропълзя в посока към светлината на дисплея. Хвана телефона и отговори на Гавила.
	— Всичко е наред.
	Изправи се и отново тръгна напред. Усилието да направи дори една крачка, беше огромно. Струваше й се, че се намира в един от онези сънища, където някой те преследва, а ти не успяваш да помръднеш заради натежалите крака, сякаш потънали до коленете в лепкава течност.
	Раната пулсираше, но не губеше много кръв. Беше изчислила добре посоката на изстрела. Стисна зъби и след няколко крачки й се стори, че изходът е вече наблизо.
	— Ако сте знаели всичко това, защо не сте арестували това копеле — извика на телефона. — И защо аз не бях осведомена?
	Гласът на криминолога отново беше ясен.
	— Съжалявам, Мила. Искахме и занапред да се държиш естествено с него, за да не заподозре нещо. Наблюдаваме го отдалече. Сложихме проследяващо устройство в колата му. Надявахме се да ни отведе до шестото момиче…
	— Само че не го направи…
	— Защото той не е Алберт, Мила.
	— Но е все толкова опасен, нали?
	Горан замълча малко по-дълго. Да, беше.
	— Вдигнах тревога, идват към теб. Но ще е нужно време: проследяващите са в радиус от два километра.
	„Каквото и да направят, ще е много късно“ — помисли си Мила. В това отвратително време и с циркулиращата в организма дрога, която изцеждаше силите й, нямаше никаква надежда. Знаеше го. Трябваше да послуша онзи таксиджия, когато се опитваше да я разубеди на тръгване! И — по дяволите — защо не прие, когато предложи да изчака, докато си свърши работата? Дразнеше я миризмата на дюнера с лук, пропила се в колата, ето защо! А сега, ето я тук, в клопката. Сама се беше набутала, може би защото част от нея подсъзнателно го желаеше. Блазнеше я мисълта да поема рискове. Даже смъртоносни!
	„Не! — наложи си. — Искам да живея.“
	Роналд — иначе наричан отец Тимъти — още не предприемаше своя ход, но тя знаеше, че няма да чака дълго.
	Три последователни къси звука я накараха да забрави тази мисъл.
	— По дяволите — изрече, докато батерията на джиесема я изоставяше окончателно.
	Мракът се сключи върху нея като пръстите на ръка.
	Колко пъти беше попадала в беда? В края на краищата — случваше се. Например в къщата на учителя по музика. Но колко пъти беше попадала в беда като тази? Отговорът, който си даде, я обезкуражи.
	„Никога.“
	Дрогирана, ранена, обезсилена и без телефон. За последната липса я напуши смях: какво щеше да направи с него? Може би да се обади на някоя стара приятелка, например на Грациела. И да я попита: „Как си? Знаеш ли, аз умирам!“.
	Тъмнината й се струваше най-лошото нещо, но трябваше да я счита за предимство — ако тя не можеше да види Роналд, същото се отнасяше и за него.
	„Очаква да тръгна към изхода…“
	Много й се искаше да напусне това място, но съзнаваше, че не трябва да следва инстинкта си, защото ще умре.
	„Трябва да се скрия, докато дойдат подкрепленията.“
	Прецени, че това е най-мъдрото решение, защото сънят щеше да я обори всеки момент. Още имаше пистолет и това й даваше сигурност. Вероятно той също беше въоръжен, но според нея Роналд не си служеше добре с оръжията, не и колкото нея. Затова пък беше изиграл чудесно ролята на светия, боязлив отец Тимъти. Може би криеше и други умения, помисли си Мила.
	Сгуши се под една от масите в огромната столова и се ослуша. Ехото не й помагаше: донасяше безполезни звуци, неясни проскърцвалия, измамни и отдалечени — не успяваше да ги изтълкува. Клепачите неумолимо се затваряха.
	„Не може да ме види. Не може да ме види — си повтаряше неспирно. — Знае, че съм въоръжена: ако вдигне и най-малък шум или използва фенерче, е мъртъв.“
	Пред очите й започнаха да проблясват чудати цветове.
	„Сигурно е дрогата…“ — помисли.
	Багрите се превръщаха във фигури и оживяваха само за нея. Не беше възможно да са единствено в нейните представи. Всъщност бяха внезапни проблясъци, които избухваха в различни части на залата.
	„Това копеле е тук и използва светкавица!“
	Мила се опита да насочи пистолета към него, но заслепяващите светлини, подсилени от халюциногенния ефект на дрогата, не позволяваха да го фокусира.
	Оказа се затворена в един огромен калейдоскоп.
	Тръсна глава, но вече не се владееше. След малко усети някаква тръпка да се разнася по мускулите на ръцете и краката, като неконтролируема конвулсия. Колкото и да се опитваше да я отпъди, мисълта за смъртта се връщаше да я съблазнява с обещанието, че само да затвори очи, и всичко ще свърши. Ще свърши завинаги.
	Колко време беше минало? Половин час? Десет минути? И колко време й оставаше?
	В този момент го чу.
	Близо до нея. Много близо. На не повече от четири-пет метра.
	И го видя!
	Продължи само частица от секундата. В блестящата сфера около него зърна враждебната усмивка, избликнала от лицето му.
	Мила знаеше, че скоро ще я открие и тя нямаше да намери сили да стреля. Затова трябваше да го направи сега, дори да разкрие своята позиция.
	Прицели се в мрака, като насочи оръжието по посока на мястото, където се надяваше да се появи всеки момент в ореола на светкавицата. Рискуваше, но нямаше алтернатива.
	Щеше да дръпне спусъка, когато Роналд започна да пее.
	Същият красив глас, с който отец Тимъти пееше църковния химн на молитвата с цялата група. Беше нелогично, шега на природата, че подобен дар се е съхранил в глухото сърце на един убиец. Оттам се издигаше, висока и ужасяваща, тази песен на смъртта.
	Трябваше да е нежна и трогателна, но Мила изпитваше единствено страх. Краката й окончателно поддадоха, както и мускулите на ръцете, отпусна се на пода.
	Сиянието на една светкавица.
	Сковаността я захлупи като студена завивка. Чу много по-ясно приближаващите се стъпки на Роналд, идваше да я измъкне.
	Още един проблясък.
	Край. Сега ще ме открие.
	Всъщност, не я интересуваше как щеше да я убие. Остави се на ласкателствата на смъртта с неподозирано примирение. Накрая си помисли за шестото момиче.
	„Никога няма да узная коя е…“
	Светлината я обгърна отвсякъде.
	Ритник по пистолета, той изхвръкна от дланта й. Две ръце я сграбчиха. Усети, че я повдигат. Опита се да каже нещо, но звуците останаха задръстени в гърлото.
	Изгуби съзнание.
	Събуди се от усещането за пружинираща походка: Роланд я носеше на гръб, изкачваха стъпала.
	Отново изгуби съзнание.
	Силен мирис на амоняк я измъкна от този изкуствен сън. Роналд поклащаше едно шишенце под носа й. Беше й вързал ръцете, но искаше да е на себе си.
	Леден вятър брулеше нейното лице, намираха се на открито. Къде ли? Долови, че е нависоко. После се сети за Чанг и увеличената снимка на сиропиталището: той сочеше мястото, откъдето е паднал Били Мур.
	„Камбанарията! Ние сме на камбанарията!“
	Роналд я изостави за малко, видя го да отива до парапета и да поглежда надолу.
	„Иска да ме хвърли долу!“
	После се върна обратно и я хвана за краката, довлече я до корниза. С малкото останали сили Мила опита да рита, но безуспешно.
	Изкрещя. Започна да се мята. Сляпо отчаяние нахлу в сърцето й. Той я повдигна с гърди върху парапета. С извита назад глава Мила погледна бездната под себе си. А после, през снежната завеса, можа да зърне в далечината светлините на полицейските коли, приближаващи по магистралата.
	Роналд се приближи до ухото й. Усети топлия му дъх, докато шепнеше:
	— Прекалено късно е, няма да успеят…
	После започна да я избутва. Въпреки вързаните си отзад ръце, тя все пак успя да се хване за хлъзгавия ръб на корниза. Противопостави се с цялата си сила, но нямаше да издържи дълго. Единствен неин съюзник беше ледът, покриващ пода на камбанарията: кракът, на който Роналд се опираше, за да я избута окончателно, се хлъзгаше всеки път. Видя как лицето му се разкриви от усилието, загуби търпение заради неочакваната съпротива. После Роналд смени техниката. Реши да преметне краката й отвъд парапета. Застана точно пред нея. И точно в този миг отчаяният инстинкт за оцеляване събра цялата й останала сила в коляното, което заби в слабините му.
	Роналд отстъпи, свивайки се без дъх, с ръце между краката. Мила разбра, че това е последната й възможност, преди той да се окопити.
	Останала без сили, единствено гравитацията можеше да й помогне.
	Раната на делтовидния мускул я изгаряше, но забрави за болката. Изправи се: сега ледът беше срещу нея, но все пак се засили и се хвърли насреща му. Роналд я видя да връхлита внезапно върху него и изгуби равновесие. Размаха ръце в търсене на опора, но половината му тяло вече беше отвъд корниза.
	Когато разбра, че няма да успее, Роналд протегна ръка, за да я сграбчи и повлече със себе си в зиналата пред тях бездна. Зърна пръстите му да докосват ръба на коженото й яке, в последна ужасяваща милувка. Гледаше го, докато пада, като на забавен кадър, снежинките сякаш убиваха скоростта.
	Мракът го погълна.


>	19

	Непрогледна тъмнина.
	Съвършена мембрана между съня и будуването. Температурата се е повишила. Усеща я по пламналите бузи, по болезнените крака, в бушуващия стомах.
	Не знае кога започват и кога свършват дните. Дали от часове, или от седмици лежи тук. Времето не съществува в търбуха на чудовището, което я е погълнало: разширява се и се свива като стомах, смилащ полека поетото. И е безполезно. Тук времето не служи за нищо. Защото не е в състояние да отговори на най-важния сред въпросите.
	„Кога ще свърши?“
	Лишаването от времето е най-лошото измежду нейните наказания. Повече от болката в лявата ръка: понякога тя се изкачва към шията и пулсира в слепоочията до прилошаване. Защото за нея едно нещо вече е очевидно.
	Всичко това е наказание.
	Само че тя не знае точно за кое прегрешение трябва да бъде наказана.
	„Вероятно съм била лоша с мама или татко, прекалено често капризничех, все не исках да пия мляко на закуска и го изхвърлях, когато те не ме виждат, и настоях да ми купят котарак с обещанието да се грижа винаги за него, но след като опознах Худини, поисках куче и те много се ядосаха, защото не можело да изоставим котарака, а пък аз се опитах да ги убедя, че Худини съвсем не ме обича; или пък е заради не особено добрите оценки в училище: тази година бележникът след първия срок беше пълен провал и трябва да наваксвам по география и рисуване, а дали пък не е заради трите цигари, изпушени скришом на покрива на спортната зала заедно с братовчед ми, но нали не гълтах дима; не, вероятно е заради шнолките с форма на калинка, които откраднах в търговския център, все пак го направих само веднъж, заклевам се, също така съм много твърдоглава, най-вече с мама, която все иска да ми налага кои дрехи да облека и не разбира, че съм пораснала и нещата, дето ми купува тя, не ми харесват, защото вкусовете ни вече са различни…“
	Когато е будна, продължава да мисли за някакво обяснение, търси причината за случващото се. Тогава започва да си въобразява най-абсурдни неща. Но всеки път, когато й се стори, че най-накрая е открила причината, тя се срутва като картонена кула, защото нейното наказание е твърде голямо в сравнение с вината.
	Друг път се ядосва, че мама и татко още не са дошли да я вземат.
	„Какво чакат, за да те освободят? Нима са забравили, че имат дъщеря.“
	Но после се разкайва. И отново започва да ги вика мислено, с надеждата, че притежава телепатични способности. Това е единствената и оставаща възможност.
	На моменти се убеждава, че вече е мъртва.
	„Да, аз съм мъртва и са ме погребали тук долу. В действителност не мога да помръдна, защото съм в ковчег. Ще остана така завинаги…“
	После болката се погрижва да й напомни, че е жива. Онази болка, която е едновременно наказание и избавление. Изтръгва я от съня, връща я към реалността. Както сега.
	Топла течност се плъзга в дясната й ръка. Усеща я. Приятна е. Мирише на лекарство. Някой се грижи за нея. Не знае дали трябва да е доволна, или не. Защото това означава две неща. Първото, че не е сама. Второто, че не знае дали това присъствие около нея е добро, или зло.
	Научила се е да го очаква. Знае кога ще се появи. Например, разбрала е, че умората, която постоянно чувства, и внезапното унасяне в сън не са причинени самостойно от нейния организъм. Някакво вещество притъпява сетивата й.
	Идва само когато тя действа.
	Сяда до нея и бавно я храни с лъжичка. Вкусът е сладък и няма нужда да дъвче. После й дава да пие вода. Никога не я докосва, никога не говори. Затова пък тя иска да говори, но устните отказват да оформят думи, а гърлото да издава необходимите звуци. Понякога усеща това присъствие да се движи около нея. Друг път и се струва, че стои неподвижно някъде там и я гледа.
	Отново остра болка. Сподавен вик се отразява в стените на нейния затвор и тя идва на себе си.
	Тогава усеща нещо.
	Сега в тъмнината се е вмъкнала малка далечна светлинка. Червена точица се е появила внезапно, за да очертае нейния къс хоризонт. Какво ли е? Опитва се да го види по-добре, но не успява. После усеща нещо под дясната ръка. Нещо, което преди го нямаше. Предмет с грапава, неравна повърхност. Сякаш е люспест. Отвращава я. И е вкочанен. Със сигурност е някое мъртво животно. Иска да го изхвърли, но е залепен здраво за дланта на ръката. С малкото останали сили опитва да го изхлузи, но като разтърсва китката, започва също и да разрешава загадката… Не е мъртво животно. Нещото е твърдо, защото е от пластмаса. Не е залепено за ръката й, а само прикрепено с лейкопласт. И не е покрито с люспи, а с бутони.
	Дистанционно управление.
	Изведнъж всичко й се изяснява. Достатъчно е да повдигне малко китката си, да насочи предмета към червената светлинка и да натисне произволен бутон. Последвалата поредица от звуци я уверява, че не е сбъркала. Първо статичен звук. После лентата, която се пренавива на скорост. Познатият шум от механизма на видео. Едновременно с това пред нея блясва екран.
	За пръв път в стаята прониква светлина.
	Заобикалят я стени от тъмна скала. А тя лежи върху нещо, напомнящо болнично легло, с дръжки и табла от стомана. До нея има стойка за инфузия, която завършва с игла в дясната и ръка. Лявата е напълно скрита от стегнати бинтове, които обездвижват целия и гръден кош. Върху масата наблизо има бурканчета с бебешки храни. И много, твърде много лекарства. Но отвъд телевизора все така е надвиснала непрогледна тъмнина.
	Най-накрая лентата на видеото престава да се върти. Спира внезапно и после тръгва отново, но по-бавно. Провлаченият звук предшества началото на филм. След малко се чува весела и стържеща мелодийка — звукът е леко изкривен. Екранът се изпълва със замъглени цветове. Появява се човече в син работен комбинезон и каубойска шапка. Има и кон, с много дълги крака. Човечето се опитва да го яхне, но не успява. Опитите се повтарят и винаги завършват по един и същ начин: човечето се търкулва на земята, а конят му се смее. Така продължава десетина минути. После рисуваното филмче свършва без заключителни надписи. Видеокасетата продължава да се върти. Когато стига до края, лентата се пренавива сама. Започва отначало. Все същото човече. Все същият кон, който никога няма да бъде яхнат. Но тя продължава да гледа. Нищо, че вече знае как ще свърши всичко това с този инатлив кон.
	Тя се надява.
	Защото това е единственото нещо, което й остава. Надеждата. Способността да не се поддадеш изцяло на ужаса. Който е избрал това филмче за нея, сигурно го е направил с различен умисъл. Но фактът, че човечето не иска да се примири и издържа въпреки търкулванията и болката, й вдъхва кураж.
	„Давай, метни се на седлото!“ — казва му всеки път наум. Преди сънят да се върне отново и да я надвие.


#	Прокуратура на…
#	Канцелария на главния прокурор Дж. Б. Мерин
	_11 декември, т.г._
	_На вниманието на директора, д-р Алфонс Беринджър_
#	Затворът в…
#	Областно пенитенциарно управление № 45
	_Относно: отговор на поверително сведение от 12 септември_
	Уважаеми д-р Беринджър,
	Отговарям на Вашето предложение за допълнително разследване на лицето, изтърпяващо присъдата си в поверения Ви затвор, досега регистрирано само под номер РК-357/9. Съжалявам, но трябва да Ви уведомя, че новите проучвания за самоличността му не доведоха до никакъв резултат.
	Съгласен съм с твърдението Ви, че са налице основателни подозрения, доколкото затворникът РК-357/9 може би е извършил тежко престъпление в миналото и прави всичко възможно, за да се укрива. При това положение единственото средство на наше разположение, за да получим потвърждение или опровержение, е ДНК анализът.
	При все това, както добре знаете, ние не можем да принудим затворника РК-357/9 да се подложи на изследване. Това ще доведе до сериозно нарушение на правата му, тъй като престъплението, за което е осъден (отказ да разкрие своята самоличност пред длъжностните лица) не го предвижда.
	Би било различно, ако съществуваха „съществени“ и „неопровержими“ улики, че затворникът РК-357/9 е замесен в тежко престъпление, или ако бяха налице „сериозни основания, че е социално опасен“.
	Към днешна дата обаче го изключваме.
	В светлината на горното, единственият начин да се доберем до неговото ДНК е анализ на органичен материал, с условието той да е изгубен случайно или оставен наоколо по естествен начин от субекта по време на неговата ежедневна активност.
	Като се има предвид манията за чистота на затворника РК-357/9, тази канцелария упълномощава надзирателите в затвора да влизат без предупреждение на проверка в неговата килия, с цел намиране на гореспоменатия органичен материал.
	Като се надявам, че средствата ще бъдат подходящи за постигането на целта, Ви пожелавам успешна работа.
@	Заместник-прокурор: Матю Седрис


>	20

	_Военна болница в Р._
	_16-и февруари_
	Да говорят каквото си искат, остави ги! Ти си една смела полицайка, ясно ли е?
	Сержант Морексу беше призовал целия си свободолюбив дух, за да изрази своята солидарност. Досега не беше се обръщал към нея с този покъртителен тон. Почти бащински. Но Мила усещаше, че не заслужава тази защита. Неочакваното обаждане на началника дойде веднага след като новината за нейната нощна екскурзия в сиропиталището се разчу. Знаеше, че ще й лепнат смъртта на Роналд Дермис въпреки законната самоотбрана.
	Лежеше в една военна болница. Не избраха цивилна структура, защото Рош мъдро реши да я отърве от любопитството на медиите. Затова самичка заемаше цяла стая. А когато попита защо няма други болни, отговориха стегнато, че комплексът е замислен за прием на заразени при евентуална бактериологична атака.
	Оправяха леглата всяка седмица, перяха и гладеха чаршафите. Лекарствата с изтичащ срок на годност в аптеката биваха незабавно заменяни. И всичкото това разхищение на ресурси само за евентуалната възможност някой да освободи вирус или генетично модифицирана бактерия, след които и без това нямаше да има оцелели.
	„Нищо по-глупаво“ — помисли си Мила.
	Един любезен хирург заши раната на ръката й с четиресетина шева, а когато дойде на визитация, дори не намекна за другите белези. Ограничи се да каже:
	— Не можеше да попаднете на по-добро място за една огнестрелна рана.
	— Какво общо имат вирусите и бактериите с куршумите? — попита го предизвикателно тя.
	Той само се засмя.
	Друг доктор я прегледа на два пъти, измери кръвното и температурата. Последиците от силното приспивателно на отец Тимъти отшумяха сами след няколко часа. Един диуретик свърши останалото.
	Мила имаше много време за размисъл.
	Не преставаше да разсъждава за шестото момиче. То нямаше цяла болница на разположение. Силно се надяваше Алберт да я държи постоянно под въздействието на седативи. Специалистите, извикани от Рош, за да се произнесат по вероятностите за оцеляване, бяха изразили песимизма си, като вземаха под внимание не само опасното физическо осакатяване, но също и понесения шок, както и стреса, на който е подложена.
	„Сигурно дори не е разбрала, че вече е без една ръка“ — предположи Мила. Това често се случваше на хората, претърпели ампутация. Знаеше за някои ранени във войните, които, въпреки загубата на крайник, още имат известна чувствителност в тази част на тялото, долавят движение вместо болка, а понякога дори изпитват гъдел. Лекарите го наричат „фантомно усещане за крайник“.
	Тези мисли я тревожеха безкрайно, добавяше се потискащата тишина в стаята. Може би за пръв път след толкова години пожела да има компания. Преди обаждането на Морексу не се появи никой. Нито Горан, нито Борис или Стърн, та какво остава за Роза. Това можеше да означава само едно — бяха в процес на решение дали да я оставят в групата, или не. Дори последната дума все пак да имаше Рош.
	Ядосваше се на своята наивност. Може би наистина заслужаваше тяхното недоверие. Единствената утешителна мисъл беше твърдото убеждение на Горан, че Роналд Дермис не може да е Алберт. В противен случай за нея нямаше никаква надежда.
	Изолирана на това място, не знаеше нищо за напредъка на разследването. Попита за новини сестрата, която й донесе закуската, и след малко тя се появи с вестник.
	До шеста страница не се говореше за нищо друго. Малкото изтекли новини бяха предложени в различни версии и надути прекомерно. Хората бяха лакоми за подробности. След като излезе наяве съществуването на шестото момиче, в страната се пробуди чувството за солидарност, което тласкаше всички да извършват немислими дотогава постъпки — като организиране на молитвени бдения или групи за подкрепа. Беше издигната инициативата „една свещ за всеки прозорец“. Тези пламъчета трябваше да олицетворяват надеждата за „чудо“ и щяха да бъдат изгасени само след завръщането вкъщи на шестото момиче. Благодарение на тази трагедия хора, свикнали да се пренебрегват помежду си дял живот, изпробваха едно ново изживяване: човешкия контакт. Повече не трябваше да се измъчват да търсят претексти, за да влязат във връзка един с друг. Защото сега осъзнаваха, че имат нещо общо: състраданието към това създание. Това им помагаше да общуват. Правеха го навсякъде. В супермаркета, в бара, на работното място, в метрото. По всички телевизионни канали не се говореше за друго.
	Но сред всичките инициативи най-вече една предизвика сензация, поставяйки в неудобно положение също и разследващите.
	Наградата.
	Десет милиона за всеки, който предостави полезни за спасяването на шестото момиче сведения. Огромна сума, отприщила веднага яростни полемики. Някой поддържаше тезата, че тя ще опетни спонтанността от проявите на солидарност. Друг намираше идеята за правилна, защото най-накрая щеше да размърда нещата, тъй като отвъд добронамерената фасада още властваше егоизмът, а той можеше да бъде накърнен с обещанието за някаква облага.
	Така, без да се усети, страната се оказа отново разделена.
	Предложението за наградата идваше от фондация „Рокфорд“. Когато Мила попита сестрата кой се крие зад тази благотворителна организация, жената облещи очи от удивление.
	— Всички знаят кой е Джоузеф Б. Рокфорд.
	По тази реакция Мила разбра колко много се е откъснала от реалния свят, погълната от издирването на изчезнали деца.
	— Съжалявам, аз не — отговори. И помисли колко абсурдна е ситуацията, когато съдбата на един магнат се преплита фатално с онази на непознато дете: две човешки същества, които допреди няколко дни са имали напълно различно, далечно битие, и вероятно щяха да продължат по този начин до края на дните си, ако Алберт не беше се погрижил да ги приобщи.
	Заспа с тези мисли и най-накрая можа да се наслади на сън без сънища, който изчисти съзнанието й от утайката на онези ужасни дни. Когато се събуди с възстановени сили, не беше сама.
	Гавила седеше до леглото й.
	Мила се надигна, като се питаше откога ли е тук. Той я успокои:
	— Предпочетох да изчакам, вместо да те събудя. Изглеждаше толкова спокойна. Зле ли постъпих?
	— Не — излъга тя. Но се чувстваше изненадана в момент, когато е била беззащитна, и преди той да усети смущението й, побърза да смени темата: — Искат да ме държат тук под наблюдение, но аз им казах, че излизам днес следобед.
	Горан погледна часовника си:
	— Тогава трябва да побързаш, сега е почти вечер.
	Мила се удиви, че е спала толкова много.
	— Някакви новини?
	— Идвам от дълго съвещание при главния инспектор Рош.
	„Ето защо е дошъл. Искал е да ми съобщи лично, че вече съм вън от играта“ — си каза. Само че грешеше.
	— Намерихме отец Ролф.
	Мила усети присвиване в стомаха, представи си най-лошото.
	— Починал е преди около година от естествена смърт.
	— Къде го е погребал?
	От този въпрос Горан разбра, че Мила вече е схванала всичко.
	— Зад църквата. Имаше и други гробове със скелети на животни.
	— Отец Ролф го е обуздавал.
	— Както изглежда, точно това се е случило. Роналд е страдал от гранично личностно разстройство. Бил е потенциален сериен убиец и свещеникът го е разбрал. В тези случаи убиването на животни е нещо типично. Винаги се започва така: когато субектът вече не успява да изпитва удовлетворение, измества вниманието си върху себеподобните. Рано или късно Роналд е щял да премине към убийствата на хора, защото този опит е бил част от емоционалния му багаж още като дете.
	— Но сега го спряхме.
	Горан поклати глава отрицателно.
	— В действителност, спрял го е Алберт.
	Парадоксално, но истина.
	— Но Рош не би признал такова нещо, по-скоро ще предпочете да го тресне инфаркт!
	Мила помисли, че с тези приказки Горан само се опитва да отложи новината за изключването й от случая. Реши да премине към главното.
	— Вече не участвам, нали?
	Той погледна учудено:
	— Защо казваш това?
	— Защото направих глупост.
	— Всички правим.
	— Причиних смъртта на Роналд Дермис, така никога няма да узнаем откъде Алберт е разбрал за неговата история…
	— Преди всичко, мисля, че Роналд е слагал в сметката собствената си смърт: искал е да сложи край на колебанието, което го е измъчвало от години. Отец Ролф го е превърнал във фалшив свещеник: убедил го е, че би могъл да живее като човек, отдаден на Бога и ближния си, но той не е можел да обича ближния си, искал е да го убива за собствено удоволствие.
	— А откъде Алберт е научил?
	Горан помръкна.
	— Сигурно е познавал Роналд в определен етап от живота му. Няма друго обяснение. Стигнал е до заключението на отец Ролф. Разбрал го е, защото той и Роналд си приличат. Срещнали са се и са се разпознали.
	Мила въздъхна дълбоко, мислеше си за съдбата. Само двама души са разбирали Роналд Дермис приживе. Един свещеник, за когото най-доброто решение е било да го скрие от света. И един себеподобен, който вероятно му е разкрил неговата истинска природа.
	— Щяла си да бъдеш втората…
	Думите на Горан я върнаха в разговора.
	— Какво?
	— Ако не беше го спряла, Роналд щеше да те убие, както е направил с Били Мур преди много години.
	На това място извади от вътрешния джоб на сакото си един плик и й го подаде.
	— Мислех си, че имаш право да ги видиш…
	Мила взе плика и го отвори. Снимките, направени от Роналд, докато я е преследвал в сиропиталището. В ъгъла на една от тях се виждаше Мила. Свита под масата, с изпълнени от ужас очи.
	— Не съм много фотогенична — опита се да омаловажи нещата, но Горан разбра, че е потресена.
	— Сутринта Рош разпусна редиците за двайсет и четири часа… Или поне докато не се появи следващият труп.
	— Не искам почивка, трябва да търсим шестото момиче. То не може да чака! — протестира Мила.
	— Мисля, че главният инспектор е наясно… но се боя, че се опитва да играе с друга карта.
	— Наградата — каза веднага Мила.
	— Тя може да доведе до неочаквани последици.
	— Ами проверката на алибитата на лекарите? Теорията, че Алберт може да е един от изгубилите правата си?
	— Малко вероятно е. Още отначало никой не вярваше особено. Както и не мисля, че ще излезе нещо от разследването за лекарствата, с които вероятно поддържа живота на детето. Нашият човек може да се е снабдил по безброй начини. Той е подготвен и хитър, не го забравяй.
	— Както изглежда, много повече от нас — отговори засегната Мила.
	Горан не се обиди.
	— Дойдох тук да те взема, не да се караме.
	— Да ме вземете? Къде ще ме водите?
	— На вечеря… Освен това, бих искал вече да ми говориш на „ти“.
	Когато напусна болницата, Мила настоя да мине през Студиото: искаше да се измие и да си смени дрехите. Продължаваше да си повтаря, че ако по тях нямаше дупка от куршум и не бяха окървавени заради раната, нямаше да ги сменя. В действителност неочакваната покана за вечеря я развълнува и не искаше да мирише на пот и йодна тинктура.
	Според негласната уговорка с доктор Гавила — макар че вече трябваше да го нарича по име — това излизане не трябваше да бъде считано за забавление и веднага след вечерята тя щеше да се върне в Студиото, за да възобнови работата си. И все пак изпитваше удоволствие от поканата, въпреки че това я караше да се чувства виновна при мисълта за шестото момиче.
	Не можеше да вземе душ заради раната. Затова грижливо се изми на части, докато изпразни малкия бойлер.
	Облече черна блуза с поло яка. Единствените джинси за смяна изглеждаха предизвикателно, доста прилепнали отзад, но нямаше избор. Коженото яке беше скъсано на лявото рамо от изстрела с пистолета и не можеше да го използва. За свое голямо учудване на леглото си в спалното помещение видя оставена една парка в милитъри зелен цвят с бележка отгоре: „Тук студът убива по-често от куршумите. Добре дошла. Твой приятел, Борис“.
	Усети да я изпълва чувство на сърдечност и признателност. Най-вече заради това „твой приятел“. То отстраняваше всяко подозрение, че иска да се пробва. Върху парката имаше и кутийка ментови бонбонки: приносът на Стърн в този приятелски жест.
	От години носеше само дрехи в черно. Зелената парка обаче й отиваше. И размерът беше улучен. Когато я видя да слиза от Студиото, Горан май не забеляза новия й вид. Явно не обръщаше внимание как изглеждат другите, нали винаги се носеше толкова небрежно.
	До заведението отидоха пеша. Разходката беше приятна, а заради подаръка на Борис Мила не усети студ.
	Ресторантът беше стекхаус и табелата рекламираше сочни аржентински стекове от породата „Ангъс“. Седнаха до един прозорец, на маса за двама. Навън снегът засипваше всяко нещо, а задименото червеникаво небе предвещаваше същото и за нощта. Вътре в заведението хората безгрижно си говореха и се смееха. Джаз музика затопляше атмосферата и служеше за фон на добродушните приказки.
	Всичко в менюто изглеждаше вкусно и Мила се затрудни малко с избора. Накрая поръча добре изпечен говежди стек и картофи на фурна с много розмарин. Горан си взе салата от домати и телешки антрекот. За пиене и двамата поръчаха само газирана вода.
	Мила нямаше представа за какво ще говорят: за работа или за личния си живот. Колкото и да бе интересна, втората възможност я притесняваше. Но първо искаше да задоволи любопитството си.
	— И как мина всъщност?
	— Какво имаш предвид?
	— Рош искаше да ме изхвърли от разследването, но после е размислил… защо?
	Горан се позабави, но накрая се реши.
	— Поставихме го на гласуване.
	— Гласували сте? — учуди се тя. — Значи е имало повече „да“.
	— Много повече, наистина.
	— Но… как така?
	— Сара Роза също гласува за твоето оставане — каза той, като схвана причините за тази реакция.
	Мила беше поразена.
	— Виж ти, а се държи така враждебно с мен!
	— Не трябва да си толкова сурова с нея.
	— Наистина мислех, че ще е против…
	— Периодът е тежък за Роза: развежда се с мъжа си.
	На Мила й се искаше да каже, че онази вечер ги е видяла да се карат долу пред Студиото, но се сдържа, за да не изглежда недискретна.
	— Съжалявам.
	— Когато са налице и деца, е още по-трудно.
	Това й се стори подробност, засягаща не само Сара Роза, май се отнасяше и за него.
	— Като реакция, дъщерята на Роза е започнала да страда от хранителни смущения. В резултат на това родителите й продължават да живеят под един покрив, но сама можеш да си представиш последиците от такова съжителство.
	— И това й дава право да е неприязнена към мен?
	— Доколкото пристигна последна, а освен това си и единствената друга „женска“ в глутницата, ти си най-лесната мишена за нея. Нима може да си излее яда на Борис и Стърн, хора, които познава от години…
	Мила си сипа малко минерална вода, после насочи любопитството си към другите колеги.
	— Ще ми се да ги опозная по-добре, за да знам как да се държа с тях — беше извинението.
	— Според мен с Борис нещата са лесни: той е точно такъв, какъвто изглежда.
	— Наистина — съгласи се тя.
	— Друго, бил е в армията, където е станал специалист по техники на разпита. Често съм го виждал в действие, но всеки път ме смайва. Умее да проникне в мислите на всеки.
	— Не мислех, че е толкова добър.
	— Обаче е. Преди две години арестуваха някакъв, защото го заподозрели в убийството и укриването на труповете на вуйчото и вуйната, с които живеел. Трябваше да видиш онзи тип: изключително спокоен, хладнокръвен. След осемнайсет часа интензивен разпит, през които се смениха петима агенти, за да му оказват натиск, не беше признал нищо. После идва Борис, влиза в стаята, остава с него двайсет минути и онзи признава всичко.
	— Виж ти! Ами Стърн?
	— Стърн е добър човек. Даже мисля, че този израз е създаден точно за него. Женен е от трийсет и седем години. Има двама сина, близнаци, и двамата служат във флота.
	— Изглежда ми доста спокоен. Забелязах също, че е много религиозен.
	— Ходи всяка неделя на месата и даже пее в хора.
	— Костюмите му според мен са върхът, в тях изглежда като герой от телевизионен филм от седемдесетте години!
	Горан се засмя, беше съгласен. После отново стана сериозен:
	— Жена му Мари беше пет години на хемодиализа, в очакване на бъбрек, който все не идваше. Преди две години Стърн й дари един от своите.
	Изненадана и възхитена, Мила не знаеше какво да каже. Горан продължи.
	— Този човек се отказа от половината от оставащото му време, за да има надежда и за нея.
	— Трябва да е много влюбен.
	— Да, мисля, че да… потвърди той с нотка горчивина, която не й убягна.
	В този момент донесоха поръчаното. Ядоха в тишина, без липсата на диалог да им тежи ни най-малко: като двама, които се познават толкова добре, че нямат нужда постоянно да запълват празнините с думи, за да не се чувстват неудобно.
	— Трябва да ти кажа нещо — обади се тя към края. — Случи се, когато пристигнах, на втората вечер след настаняването ми в мотела, където живеех, преди да се преместя в Студиото.
	— Слушам те…
	— Може да е нещо маловажно, или само мое усещане, но… стори ми се, че някой ме следваше, докато прекосявах площадчето.
	— Какво точно ти се е сторило?
	— Че копираше моите стъпки.
	— И защо някой ще те следва?
	— Затова и не говорих с никого. На мен също ми се струва абсурдно. Може би само ми се е сторило…
	Горан я изслуша и си замълча.
	Като стигнаха до кафето, Мила погледна часовника.
	— Трябва да отида на едно място.
	— По това време?
	— Да.
	— Добре. Тогава ще поискам сметката.
	Мила предложи да си я поделят, но той се чувстваше задължен да плати, след като я беше поканил. С типичната си — почти ексцентрична — небрежност извади от джоба си няколко шарени балончета заедно с монетите, банкнотите и листчетата със записки.
	— На сина ми Томи са.
	— О, не знаех, че си…
	— Не, не съм — побърза да каже, като гледаше надолу. После добави: — Вече не.
	Мила никога не беше ходила на нощно погребение преди това на Роналд Дермис. Беше решено да е така заради обществения ред. Самата тя намираше идеята, че някой може да се възползва от един труп, за толкова зловеща, колкото и самото събитие.
	Гробарите работеха около изкопа. Нямаха булдозерче. Копаеха трудно и с много усилия в замръзналата почва. Сменяха се на всеки пет минути: двама копаеха, а други двама осветяваха с прожектори. От време на време някой проклинаше ужасния студ и се топлеха, като си подаваха бутилка „Уайлд Търки“.
	Горан и Мила наблюдаваха смълчани сцената. Ковчегът с останките на Роналд още беше във фургона. Наблизо стоеше надгробната плоча, за да я сложат накрая: никакво име, нито дата, само едно число и мъничък кръст.
	В главата й изникна падането на Роналд от камбанарията. Докато пропадаше, на лицето му не беше изписан никакъв страх, никакво изумление. Все едно не съжаляваше, че ще умре. Може би и той като Александър Берман беше предпочел тази развръзка. Отстъпил е пред желанието да изчезне завинаги.
	— Всичко наред ли е? — попита я Горан, прониквайки в нейното мълчание.
	Тя се обърна към него:
	— Да, разбира се.
	В същия миг й се стори, че зърва някого зад едно дърво в гробището. Погледна по-добре и разпозна Фелдхер. Както изглежда, тайното погребение на Роналд всъщност не беше толкова тайно.
	Общият работник носеше карирано вълнено яке и държеше в ръка кутийка бира, сякаш за последен път вдигаше наздравица за стария си приятел от детството, нищо че едва ли го беше виждал скоро. Мила го отчете като нещо позитивно: даже на мястото, където заравят злото, се намира кътче за милосърдие.
	Ако не беше Фелдхер, неговата неволна помощ, нямаше да са тук. Заслугата за възпирането на този потенциален сериен убиец — както го определи Горан — беше и негова. Колко ли възможни жертви бяха спасили?
	Когато срещна погледа му, Фелдхер смачка кутийката бира и се запъти към паркирания наблизо пикап. Щеше да се завърне в самотата на своята къща върху сметището, при студения чай, сипан в различни чаши, и кучето с ръждива на цвят козина, за да чака, докато същата тази смърт някой ден се появи и на неговата врата.
	Причината, подтикнала Мила да присъства на прибързаното погребение на Роналд, вероятно имаше връзка с казаното от Горан в болницата: „Ако не беше го спряла, Роналд щеше да те убие, както е направил с Били Мур преди много години“.
	И кой знае, може би след нея щеше да продължи.
	— Хората не знаят, но според нашата статистика в момента в страната има между шест и осем действащи серийни убийци, и още никой не ги е разкрил — каза Горан, докато гробарите спускаха в дупката дървения ковчег.
	Мила се изненада неприятно.
	— Но как е възможно?
	— Защото нанасят ударите си случайно, без план. Или пък, защото никой още не е успял да свърже наглед различните убийства. И накрая, защото жертвите не заслужават по-задълбочено разследване… Случва се например да намерят хвърлена в яма проститутка. В повечето от случаите е заради рекет или от нейния сводник, или от клиент.
	Като отчетем рисковете на професията, десет убити проститутки влизат в рамките на допустимото и невинаги попадат в статистиката за серийните убийства. Знам, неприемливо е, но за съжаление, е така.
	Порив на вятъра завихри сняг и прах. Мила потрепери и се сгуши още повече в парката.
	— Какъв смисъл има всичко това? — попита. Въпросът всъщност криеше в себе си един вик. Нямаше нищо общо с настоящия случай, нито с избраната от нея професия. Беше нещо като молитва, начин да сложи оръжие пред неспособността си да схване динамиката на злото, но също и покъртителен зов за спасение. И тя съвсем не очакваше отговор, но Горан го даде.
	— Бог е безмълвен. Дяволът нашепва…
	Повече не казаха нищо.
	Гробарите започнаха да зариват дупката с вкочанената пръст. В гробището отекваха единствено ударите на лопатите. После джиесемът на Горан звънна. Още не бе успял да го извади от джоба на палтото, когато започна да звъни и този на Мила.
	Не беше нужно да отговорят, за да разберат, че е намерено третото момиче.


>	21

	Семейство Кобаши — баща, майка и две деца: момче на петнайсет и момиче на дванайсет — живееше в престижния комплекс „Капо Алто“. Шейсет хектара потънали в зеленина, с басейн, манеж, игрище за голф и клубно помещение, запазени за собствениците на четиридесетте вили в него. Убежище за едрата буржоазия, представена предимно от лекари специалисти, архитекти и адвокати.
	Благоразумно прикрита с жив плет двуметрова стена разделяше този рай за избраници от останалия свят. Имаше денонощна охрана. Електронните очи на седемдесет камери наблюдаваха целия периметър, а частна полиция гарантираше сигурността на живущите.
	Кобаши беше зъболекар. Висок доход, „Мазерати“ и „Мерцедес“, паркирани в гаража, втора къща в планината, платноходка и завидна колекция от вина в избата. Жена му се занимаваше с възпитанието на децата и обзавеждането на къщата с уникални и изключително скъпи предмети.
	Докато Горан и Мила пътуваха към вилата, Стърн ги осведомяваше.
	— Били са в тропиците за три седмици, върнали се вчера вечерта. Причината за ваканцията е била точно историята с отвлечените момичета. Дъщерята е приблизително на тяхната възраст, затова решили да дадат отпуск на прислугата и да сменят обстановката за известно време.
	— Сега къде са?
	— На хотел. За по-сигурно ги охраняваме. Съпругата имаше нужда от две таблетки валиум. Малко е да се каже, че са потресени.
	Последните думи послужиха да ги подготвят за онова, което щяха да видят след малко.
	Къщата вече не беше къща. Сега представляваше „ново място за разследване“. Отвсякъде я ограждаше лента, за да държи на разстояние съседите: те се тълпяха, за да разберат какво се е случило.
	— Ако не друго, то поне пресата няма как да дойде дотук — отбеляза Горан.
	Тръгнаха по ливадата, разделяща вилата от пътя. Градината беше добре поддържана, великолепни зимни растения красяха лехите, където през лятото госпожа Кобаши сигурно лично отглеждаше своите рози като за изложба.
	Един полицай стоеше на вратата и пропускаше само упълномощените лица. Тук бяха както Креп, така и Чанг, съответните им експерти вече действаха. Малко преди Мила и Горан да прекрачат прага, отвътре излезе главният инспектор Рош.
	— Не можете да си представите… — изрече с пребледняло лице, като държеше кърпичка пред устата си. — Тази история взема все по-ужасен обрат. Толкова ми се иска да сложим край на това кощунство… Господи, те са само деца!
	Избликът на Рош изглеждаше истински.
	— И като че ли това не стига, ами живущите са се оплакали от нашето присъствие и упражняват натиск чрез познатите им политици да си тръгваме възможно най-скоро! Давате ли си сметка? Сега трябва да се обадя на някакъв сенатор и да го уверя, че ще приключим бързо!
	Мила обходи с поглед навалицата от живущи, струпана пред вилата. Това беше техният частен едем и те ги възприемаха като нашественици.
	Но в един кът от рая неочаквано се беше отворил проход към ада.
	Стърн й подаде бурканчето с камфоровата паста, за да се намаже под ноздрите. Мила извърши ритуала по представянето пред смъртта, като си сложи еднократни калцуни и латексови ръкавици. Полицаят на вратата се отмести, за да минат.
	На входа още стояха куфарите от ваканцията и пликчетата със сувенири. Самолетът, върнал семейство Кобаши от слънцето на тропиците в този леден февруари, беше кацнал около десет вечерта. После бързо към къщи, при старите навици и комфорта на това място, което за тях повече нямаше да бъде същото. Прислугата е щяла да дойде чак на другата сутрин, така че те първи влезли в къщата.
	Миризмата отравяше въздуха.
	— Още с отварянето на вратата Кобаши са усетили това — каза веднага Горан.
	„Миг или два са се питали какво ли е — помисли Мила. — После са светнали лампата…“
	В просторния салон експертите от научно-техническата лаборатория и групата на съдебния лекар се движеха координирано, сякаш ръководени от загадъчен и невидим хореограф. Скъпият мрамор на пода отразяваше неумолимо светлината от халогенните лампи. В обзавеждането се редуваха мебели с модерен дизайн и такива с антикварна стойност. Три кожени дивана в пепеляв цвят ограничаваха останалите страни на квадрата, поставени пред огромна камина от червен камък.
	На средния диван седеше трупът на момичето.
	Очите ту бяха отворени — пъстро сини. И ги гледаше.
	Този втренчен поглед представляваше последното човешко подобие в унищоженото лице. Разложителните процеси вече бяха в напреднал стадий. Липсата на лявата ръка накланяше позата. Като че всеки момент тялото щеше да се хлъзне на една страна, но оставаше седнало.
	Носеше рокля на сини цветя. Шевът и кройката разкриваха домашната изработка, вероятно бе ушита по мярка. Мила забеляза също и плетените на една кука бели чорапи и атлазеното коланче, стегнато на корема с копче от седеф.
	Беше облечена като кукла. Една счупена кукла.
	Не успя да гледа в нея повече от няколко секунди. Наведе поглед надолу и тогава забеляза изтъкания като дамаска килим между диваните, с изобразени персийски рози и многоцветни вълни. Стори й се, че тези фигури се движат. После погледна по-добре.
	Килимът беше напълно покрит от дребни насекоми, които гъмжаха и се трупаха едни върху други.
	Мила инстинктивно вдигна ръка към раната на ръката и стисна. Всеки около нея би помислил, че я наболява, но беше обратното.
	Както обикновено, тя търсеше подкрепа в страданието.
	Болката не продължи дълго, но й възвърна силите: сега можеше да е прилежен свидетел на това отвратително представление. Когато се насити на пронизващото усещане, престана да стиска. Чу доктор Чанг да казва на Горан:
	— Това са ларви на Sarcophaga carnaria. Ако са на горещо, биологичният им цикъл е доста бърз. И са ненаситни.
	Мила знаеше на какво се позовава лекарят, защото често се случваше, докато издирва някого, случаят да завърши с откриването на трупа. Често пъти беше необходимо да се пристъпи не само към печалната процедура по разпознаването, но и към по-прозаичното датиране на останките. В последващите фази след смъртта участват различни насекоми, най-вече когато останките са на открито. Така наречената „трупна фауна“ се разделя на осем вида. Всеки от тях се явява на различен етап от промяната, която органичният материал претърпява след смъртта. Затова според вида насекоми, които са влезли в действие, е възможно да се стигне до момента на смъртта.
	Sarcophaga carnaria беше една живораждаща муха и трябваше да е част от втория вид, защото Мила чу патологът да казва, че трупът вероятно се намира тук поне от седмица.
	— Алберт е имал достатъчно време да действа, докато собствениците са били навън.
	— Но има нещо, което не мога да си обясня… — добави Чанг. — Как това копеле е успяло да пренесе тук тялото при седемдесет камери за видеонаблюдение и трийсетина частни охранители, обикалящи района денонощно?


>	22

	— Имахме проблем заради претоварване на мрежата — каза началникът на частните охранители в „Капо Алто“, когато Сара Роза поиска от него обяснение за трите часа прекъсване в записите на камерите отпреди седмица. Предполагаха, че тогава Алберт е внесъл тялото на момичето в къщата на Кобаши.
	— А този факт не ви ли разтревожи?
	— Не, госпожо…
	— Разбирам — и не добави нищо друго, но погледна капитанските нашивки, изложени на показ върху униформата му. Фалшив чин, както и неговата длъжност впрочем. Охранителите трябваше да гарантират безопасността на живущите, но в действителност бяха само бодибилдъри в униформа. Единственото им обучение се състоеше в платен тримесечен курс, провеждан от пенсионирани полицаи към седалището на наелата ги фирма. Снаряжението им представляваше свързани към уоки-токи слушалки и лютив спрей. Затова за Алберт не е било трудно да ги изиграе. Освен това в оградата беше открит пробив от метър и половина, останал незабелязан заради живия плет, който покриваше изцяло стената. Този естетически каприз беше направил безполезна единствената истинска охранителна мярка в „Капо Алто“.
	Сега трябваше да разберат защо Алберт е избрал точно това място и точно това семейство.
	Опасението, че се намира пред един нов Александър Берман, подтикна Рош да разреши всякакви методи на разследване, даже и най-инвазивните, за Кобаши и жена му.
	Борис беше натоварен да изцеди зъболекаря.
	Човекът вероятно нямаше представа какъв специален подход ще му бъде приложен в следващите часове. Да изтърпиш разпит, воден от професионалист, по нищо не прилича на случващото се ежедневно в полицейските участъци на половината свят, където всичко се основава на пречупването на заподозрения посредством дълги часове психологически натиск и принудително бодърстване, докато отговаря на едни и същи въпроси.
	Борис почти никога не залагаше на това разпитваните да изпаднат в противоречие: беше наясно, че стресът често води до негативни последици за свидетелските показания, а те можеха да бъдат атакувани в съда от някой добър адвокат. Не го интересуваха нито половинчатите признания, нито опитите за споразумение от страна на заподозрените, когато се усетеха натясно.
	Не. Специалният агент Клаус Борис изискваше единствено пълни признания.
	Мила го видя в кухнята на Студиото, докато се приготвяше да излезе на сцената. Защото всъщност точно за това ставаше дума: за представление, в което ролите често се разменят. Борис щеше да си послужи с измама и да пробие защитата на Кобаши.
	С навити ръкави на ризата и бутилка вода в ръката крачеше напред-назад, за да си тренира краката: за разлика от Кобаши Борис нямаше да седне и за миг, за да доминира с ръста си през цялото време.
	Междувременно Стърн го запознаваше със събраните набързо сведения по адрес на заподозрения.
	— Зъболекарят избягва част от данъците. Има офшорна сметка, в която постъпват приходите на черно от амбулаторията и премиите от голф турнирите, в които участва като полупрофесионалист почти всеки уикенд… Госпожа Кобаши пък предпочита друго хоби: всяка сряда следобед се среща с един известен адвокат в хотел в центъра. Излишно е да добавям, че адвокатът играе голф с мъжа й всяка събота и неделя…
	Тези сведения щяха да се превърнат в шперца на разпита. Борис щеше да ги използва на малки дози и в необходимия момент, за да накара зъболекаря да рухне.
	Стаята за разпити беше оборудвана много преди Студиото, намираше се до спалното помещение. Беше тясна, задушна, без прозорци и с единствена врата, която Борис щеше да заключи веднага след влизането вътре със заподозрения. После щеше да мушне ключа в джоба си, както правеше винаги: един обикновен жест, утвърждаваш господстващата му позиция.
	Неоновата лампа светеше мощно и досадно жужеше: този звук участваше в средствата за натиск на Борис. Той си слагаше тапи в ушите и така смекчаваше въздействието.
	Фалшиво огледало отделяше стаята от съседното помещение с независим вход — за другите от групата, които биха присъствали на разпита. Беше много важно разпитваният винаги да е обърнат с профил към огледалото и никога срещу него: трябваше да се чувства наблюдаван, без да може да отвърне на този невидим поглед.
	Както масата, така и стените бяха боядисани в бяло: монохромността не му позволяваше да намери точка, върху която да концентрира вниманието си и да обмисля отговорите. Единият крак на стола му беше по-къс и щеше да се клати през цялото време, за да го изнервя.
	Мила влезе в съседната стая, докато Сара Роза подготвяше апарата за гласов стрес анализ, който щеше да измери стреса по колебанията на гласа. Микротрептения, предизвикани от мускулните контракции, определят честотата за минута в диапазона между десет и дванайсет херца. Когато някой лъже, количеството кръв в гласните струни намалява заради напрежението и в резултат на това трептенето им намалява. Един компютър щеше да анализира неуловимите колебания в думите на Кобаши и да разкрие лъжите.
	Но най-важната техника, която специалният агент Клаус Борис щеше да използва — и в която на практика беше майстор, — си оставаше наблюдението на поведението.
	Доведоха Кобаши в стаичката за разпити след учтива покана — но без предупреждение, — за да даде пояснения. Агентите, които имаха задача да го вземат от хотела, където беше отседнал с близките си, го сложиха да седне сам на задната седалка на колата и обиколиха доста, докато стигнат Студиото: така той се почувства още по-неуверен и обзет от съмнения.
	Тъй като ставаше дума за неформален разговор, Кобаши не пожела да присъства адвокат. Боеше се, че подобно изискване ще предизвика подозрения. Борис разчиташе точно на това.
	Вътре в стаичката имаше измъчен вид. Мила го огледа. Носеше жълт летен панталон. Вероятно част от костюмите за голф, с които беше заминал на ваканция в тропиците, а сега единственото му облекло. От цикламения на цвят кашмирен пуловер се подаваше якичката на бяла фланелка поло.
	Осведомиха го, че след малко ще дойде следовател, за да му зададе няколко въпроса. Кобаши се съгласи и сложи ръце в скута си — в защитна позиция.
	Борис наблюдаваше отвъд огледалото, позволи си дълга пауза, за да го изучи по-добре.
	Върху масата Кобаши забеляза папка с името си отгоре, сложена там от Борис. Зъболекарят не си и помисляше да я докосне, нямаше и да погледне по посока на огледалото: беше наясно, че го наблюдават.
	А в папката нямаше нищо.
	— Изглежда като в чакалнята на някой зъболекар, нали? — иронизира Сара Роза, докато се взираше в клетника през стъклото.
	После Борис обяви:
	— Добре, започваме!
	След малко влезе в стаята за разпити. Поздрави Кобаши, заключи вратата и се извини за закъснението. Изясни още веднъж, че въпросите му са само за доизясняване, после взе папката от масата и я отвори. Престори се, че чете нещо в нея.
	— Доктор Кобаши, вие сте на четиресет и три години, нали?
	— Точно така.
	— Откога упражнявате професията на зъболекар?
	— Аз съм хирург ортодонт — държеше да уточни той. — И работя от петнайсет години.
	Известно време Борис изучаваше своите невидими писаници.
	— Мога ли да попитам колко е бил доходът ви през миналата година?
	Човекът леко потрепна. Борис нанесе първия удар: позоваването на дохода означаваше, че намеква за данъците.
	Както и предполагаха, зъболекарят безсрамно излъга за финансовото си положение: на Мила не й остана друго, освен да заключи колко наивен е, щом като го прави. Този разговор засягаше само едно убийство и ако изникнеше фискална информация, тя нямаше да има никаква тежест, нито пък можеха да бъдат предоставени на данъчните власти.
	Човекът излъга също и за други неща, като си мислеше, че би могъл лесно да насочва отговорите си. За известно време Борис го остави.
	Мила познаваше тази игра. Беше виждала да я играят някои от нейните колеги от старата школа, но специалният агент несъмнено я практикуваше на много по-високо ниво.
	Когато някой човек лъже, трябва да извършва усилена психическа дейност, за да компенсира напрежението. За да изглеждат отговорите му по-достоверни, е принуден да черпи от вече натрупаната в неговата памет истинна информация и да прибягва към механизмите на логическата обработка, за да я смеси с разказваните лъжи.
	Това изисква огромни усилия, както и постоянно използване на въображението.
	Всеки път, когато разказваме някоя лъжа, трябва да си спомняме всички факти, с които тя да бъде поддържана. Когато лъжите са много, играта става сложна. Нещо като жонгльора в цирка, който върти чинии на пръчка. Всеки път, когато прибави нова, упражнението става все по-сложно и той е принуден да търчи насам-натам, без да спира.
	Точно тогава ставаме по-слаби и изложени на показ.
	В случай че Кобаши си послужеше със своето въображение, Борис щеше да го разбере веднага. Нарастването на вълнението предизвиква дребни аномални действия, като свиване на раменете, потриване на ръцете, масажиране на слепоочията или китките. Често пъти те са придружени от физиологични изменения — обилно потене, повишаване тоналността на гласа и неконтролирани движения на очите.
	Но един специалист като Борис знаеше, че това също са и признаци за лъжи и трябва да бъдат възприемани като такива. За да получиш доказателство, че субектът лъже, е необходимо да го доведеш дотам, че той да поеме своята отговорност.
	Когато Борис сметна, че Кобаши се чувства достатъчно сигурен в себе си, премина към контраатака, като вмъкваше във въпросите факти, свързани с Алберт и с изчезването на шестте момичета.
	Два часа по-късно Кобаши беше омаломощен от непрекъснатите атаки с все по-интимни и настоятелни въпроси. Борис беше стегнал обръча около него, ограничавайки възможностите му за защита. Зъболекарят вече не мислеше да извика адвокат, искаше само да излезе възможно най-бързо оттук. Както беше рухнал психически, можеше да каже всяко нещо, само и само да излезе отново навън. Може би даже да признае, че е самият Алберт.
	Само че нямаше да е вярно.
	Когато Борис си даде сметка за това, излезе от стаята с извинението, че ще му донесе чаша вода. Присъедини се към Горан и останалите в помещението зад огледалото.
	— Няма нищо общо и не знае нищо — осведоми ги.
	Горан кимна.
	Сара Роза се беше върнала преди малко с резултатите от анализа на компютрите и разпечатките на джиесемите, собственост на семейство Кобаши, които не бяха довели до никакъв резултат. Нищо интересно и при техните приятели и посещенията им.
	— Тогава в дъното е къщата — заключи криминологът.
	Дали жилището на Кобаши не е било сцена — както в случая със сиропиталището — на нещо ужасно, което никога не е излязло наяве?
	Само че и тази теория не издържаше.
	— Вилата е построена скоро върху единствения парцел в комплекса, останал свободен. Завършена е преди около три месеца и Кобаши са първите и единствени собственици — изясни Стърн.
	Горан не се даваше:
	— Тази къща крие някаква тайна.
	Стърн го разбра мигновено и попита:
	— Откъде започваме?
	Горан помисли за момент, после разпореди:
	— Започвайте да копаете в градината!
	Отначало пуснаха обучени кучета, способни да подушват човешки останки на голяма дълбочина. После дойде ред на георадарите, които проучиха още по-надолу, но на зелените екрани не се появи нищо подозрително.
	Мила наблюдаваше поредицата от действия на работещите хора. Беше в очакване Чанг да я осведоми за самоличността на намереното в къщата момиче след сравнение с ДНК теста на родителите на жертвите.
	Започнаха да копаят около три следобед. Малките багери отстраняваха почвата в двора, като унищожаваха премислената градинска архитектура, вероятно струвала много усилия и пари. Сега изрязваха и натрупваха най-безцеремонно всичко върху камионите.
	Шумът от дизеловите мотори нарушаваше спокойствието в „Капо Алто“. Не стига това, ами вибрациите от багерите постоянно активираха алармата на семейното мазерати.
	След градината търсенето продължи вътре във вилата. Свързаха се със специализирана фирма, за да махне тежките мраморни плочи в салона. Вътрешните стени бяха прослушани в търсене на кухини, до които после стигнаха с удари на кирка. Мебелите също имаха нещастна съдба: разглобени и разхвърляни парче по парче, вече не ставаха за нищо. Разкопките продължиха в избата и в зоната на основите.
	Рош беше разрешил този погром. Отделът не можеше да си позволи още един провал, даже и с цената на дело за милионни щети. Но Кобаши нямаха никакво намерение да се върнат отново у дома. Собствеността им беше непоправимо омърсена от ужаса. Щяха да продадат имота на цена, по-ниска от покупната, тъй като със спомена за случилото се техният лъскав живот вече нямаше да бъде същият.
	Около шест следобед нервността на работещите на местопрестъплението беше осезаема.
	— Дали някой може да изключи тази проклета аларма? — изкрещя Рош, като сочеше към близкото мазерати.
	— Не успяваме да открием дистанционните на колите — отговори Борис.
	— Извикайте зъболекаря и нека ви ги даде! Нужно ли е аз да ви казвам всичко?
	Въртяха се напразно. Вместо да ги обедини, напрежението ги настройваше един срещу друг. Бяха излъгани в очакванията си заради невъзможността да решат загадката, измислена за тях от Алберт.
	— Защо е облякъл момичето като кукла?
	Въпросът подлудяваше Горан. Мила не беше го виждала такъв. Имаше нещо лично в приетото предизвикателство. Нещо, за което може би даже и криминологът не си даваше сметка. И което непоправимо минираше способността му да разсъждава трезво.
	Стоеше настрана, изнервена от очакването. Какъв ли смисъл имаше поведението на Алберт?
	В малкото дни на тесен контакт с групата и методите на доктор Гавила научи много неща. Например че серийният убиец е субект, който нанася ударите си в различни времеви интервали — от няколко часа до месеци и даже години — и е принуден да повтаря поведението си, без да може да спре. Затова в дъното на действията му отсъстват мотиви като гняв или отмъщение. Серийният убиец извършва всичко това заради повторяемостта на една особена мотивация, каквато е нуждата или удоволствието да убива.
	Но Алберт опровергаваше напълно тази дефиниция.
	Беше отвлякъл момичетата, за да ги убие веднага, с изключение на едно от тях. Защо? Не изпитваше удоволствие от убийството като такова, служеше си с него само за да привлича вниманието. Но не върху себе си, а върху други. Александър Берман, педофил. Роналд Дермис, подобен на него, на когото е предстояло да се захване за работа.
	Благодарение на Алберт и двамата бяха спрени. Всъщност беше оказал услуга на обществото. Парадоксално, но можеше да се каже, че върши зло с добри намерения.
	Но кой наистина беше Алберт?
	Обикновен човек — защото за това ставаше дума, а не за чудовище или привидение, — който в настоящия момент си живееше необезпокоявано. Пазаруваше, скиташе по улиците, срещаше се с хора — продавачки, минувачи, съседи, — а те съвсем не подозираха кой е той в действителност.
	Крачеше сред тях и беше невидим.
	Отвъд тази фасада се намираше истината. А истината се състоеше от насилие. С него серийните убийци изпитват усещане за власт, което поне временно потиска чувството им за малоценност. Чрез извършеното насилие постигат двоен резултат: изпитват удоволствие и се чувстват могъщи. При това без да има нужда да поддържат отношения с някого. Максимален резултат с минимална доза съпътстващи разочарования.
	„Тези индивиди сякаш съществуват единствено посредством смъртта на другите“ — помисли си Мила.
	В полунощ алармата от колата на Кобаши още отброяваше изминалото време и напомняше неумолимо на всички, че положените досега усилия са били повече от безполезни.
	От недрата на къщата нямаше новини. На практика вилата беше изтърбушена, но стените не разкриха никаква тайна.
	Докато Мила седеше на тротоара пред къщата, я приближи Борис с джиесем в ръка.
	— Опитвам се да звънна, но няма сигнал…
	Мила погледна своя телефон.
	— Сигурно затова Чанг още не се обажда, за да ми съобщи резултата от ДНК теста.
	Борис посочи около себе си:
	— Е, утешително е да узнаем, че и на богатите им липсва нещо, нали?
	Засмя се, сложи телефона си в джоба и седна до нея. Мила още не му беше благодарила за парката, затова използва случая да го направи сега.
	— За нищо — отговори той.
	В този момент забелязаха, че частните охранители на „Капо Алто“ се разполагат около къщата и образуват кордон.
	— Какво става?
	— Идва пресата — осведоми я той. Рош разреши да снимат вилата: няколко минути за телевизионните новини, за да покаже, че правим всичко възможно.
	Тя загледа тези измислени полицаи, докато заемаха местата си: бяха смешни в униформите си в синьо и оранжево, ушити по мярка, за да изпъкват мускулестите тела, със суровото изражение на лицето и слушалките на уоки-токито, които трябваше да им придават изключително професионален вид.
	„Идиоти, Алберт ви изигра, като проби дупка в стената и блокира камерите ви с едно обикновено късо съединение!“ — помисли.
	— След толкова часове без никакъв отговор Рош сигурно се е разпенил…
	— Той винаги намира начин да се измъкне, не се притеснявай.
	Борис извади хартийки и пакет тютюн и мълчаливо започна да си свива една цигара. Мила имаше чувството, че иска да я попита нещо, но не директно. И нямаше да му помогне, ако и тя си мълчи.
	Реши да опита:
	— Как прекара двайсет и четирите часа, които Рош ви отпусна?
	Той беше уклончив.
	— Спах и разсъждавах по случая. Понякога трябва да проясним мислите си… Разбрах, че вчера вечерта си излизала с Гавила.
	„Ето, най-накрая го каза!“ Но Мила грешеше, като смяташе, че тези думи са продиктувани от ревност. Намеренията му бяха други и тя го разбра от следващото изречение.
	— Мисля, че той доста изстрада.
	Говореше за жената на Горан и го правеше с толкова натъжен тон, че ставаше ясно: каквото и да беше се случило с онази двойка, имаше отражение и върху групата.
	— Наистина не знам нищо. Той не ми говори за това. Само спомена в края на вечерята.
	— Тогава по-добре да го научиш сега…
	Преди да продължи, Борис си запали цигарата, дръпна дълбоко и издиша дима. Търсеше думите.
	— Съпругата на доктор Гавила беше великолепна жена, не само красива, но и любезна. Не съм броил колко пъти всички сме оставали в тяхната къща да ядем. Беше една от нас, сякаш и тя имаше някаква роля в групата. Когато се занимавахме с труден случай, тези вечери бяха единственото облекчение след изпълнения с кръв и трупове ден. Един ритуал на помирение с живота, не знам дали съм достатъчно ясен…
	— А после какво стана с нея?
	— Случи се преди година и половина. Отиде си без предупреждение, без никакъв знак.
	— Изоставила го е?
	— Не само Гавила, но също и Томи, единствения им син. Едно много мило дете, оттогава живее с баща си.
	Мила беше усетила, че върху криминолога тежеше мъката от раздялата, но не си я представяше така. „Как може една майка да изостави детето си“ — се запита.
	— Защо си е отишла?
	— Никой не разбра. Може би си е имала друг, може би се е уморила от този живот, кой знае… Не му остави дори една бележка. Стегна си куфарите и замина. Точка.
	— Аз нямаше да издържа, без да узная причината.
	— Странното е, че той никога не поиска да открием къде е.
	Тонът на Борис се промени, преди да продължи, се огледа наоколо, за да се увери, че Горан не е наблизо.
	— И има нещо, което Гавила не знае и не бива да узнава…
	Мила кимна, за да го увери, че може да разчита на нея.
	— Няколко месеца по-късно аз и Стърн я открихме. Живееше в едно крайбрежно градче. Не отидохме направо при нея, но се показахме на улицата с надеждата, че ще се приближи да говорим.
	— И тя…
	— Учуди се, като ни видя, но после ни поздрави с жест, наведе поглед и продължи.
	Последва тишина, която Мила не можа да си обясни. Борис хвърли фаса, нехаен за лошия поглед на един от охранителите, който веднага отиде да го вдигне от тревата.
	— Защо ми разказа това, Борис?
	— Защото доктор Гавила е мой приятел. И ти също, макар и отскоро.
	Борис сигурно беше усетил нещо, което нито тя, нито Горан още бяха фокусирали. Нещо, което ги засягаше. И само се опитваше да защити и двамата.
	— Когато тя си отиде, Гавила се държа мъжки. Трябваше да го направи най-вече заради детето. Към нас изобщо не се промени. Изглеждаше винаги същият: точен, акуратен, действен. Започна да се занемарява единствено в облеклото. Но това беше нещо дребно, не беше повод да се разтревожим. После дойде случаят „Уилсън Пикет“…
	— Като певеца?
	— Да, нарекохме го така.
	Очевидно беше, че Борис вече съжаляваше, задето е започнал. Затова се ограничи само да добави:
	— Нещата се объркаха. Имаше грешки и някой заплаши, че ще разпусне групата и ще уволни доктор Гавила. Рош ни защити и настоя да останем на местата си.
	Мила се готвеше да попита какво се е случило, убедена, че накрая Борис ще й разкаже, когато алармата на семейното мазерати отново запищя.
	— Мамка му, този звук ти пронизва мозъка!
	В този момент Мила случайно погледна към къщата и в един миг регистрира серия от картини, които привлякоха вниманието й: по лицата на частните охранители се беше появило същото изражение на досада и всички посегнаха към слушалките на уоки-токито си, сякаш се беше появила внезапна и непоносима интерференция.
	Мила отново насочи поглед към колата. Извади от джоба си телефона: продължаваше да няма обхват. Дойде й една идея.
	— Има едно място, където още не сме търсили… — каза на Борис.
	— На кое място?
	Тя посочи нагоре.
	— В ефира.
	По-малко от половин час след това в нощния студ експертите от групата по електроника вече бяха започнали да изследват пространството. Всеки от тях имаше слушалки и държеше в ръцете си малка параболична антена, насочена нагоре. Обикаляха наоколо — бавни и безмълвни като призраци — и се опитваха да уловят евентуални радиосигнали или подозрителни честоти, в случай че ефирът криеше някакво съобщение.
	Всъщност съобщение имаше.
	Беше онова, което интерферираше с алармата в колата на Кобаши и пречеше на обхвата на джиесемите. Освен това се чуваше в уоки-токитата на охранителите под формата на непоносимо пищене.
	Когато хората от групата по електроника го откриха, установиха, че по-скоро е слабо.
	Малко след това звуците бяха прехвърлени към един приемник.
	Събраха се около апарата, за да чуят онова, което мракът имаше да им каже.
	Не бяха думи, а звуци.
	Потънали в море от шумове, откъдето изплуваха от време на време, за да изчезнат отново. Но имаше някаква хармония в тази последователност от еднакви ноти. Къси и после удължени.
	— Три точки, три тирета и отново три точки — преведе Горан в полза на присъстващите. На езика на радиокодовете, прочут в целия свят, тези елементарни звуци имаха само едно значение.
	SOS.
	— Откъде идва? — попита криминологът.
	Техникът погледна за момент спектъра на сигнала, който се разпадаше, за да се появи после върху монитора. После вдигна поглед към улицата и посочи:
	— Откъм отсрещната къща.


>	23

	Стоеше си постоянно пред очите им.
	През целия ден къщата отсреща нямо наблюдаваше техните мъчителни опити да намерят решение на загадката. Намираше се там, на метри, и ги викаше, като повтаряше своя необичаен и анахроничен зов за помощ.
	Двуетажната вила принадлежеше на Ивон Грес. Художничката, както я наричаха съседите. Жената живееше там с двете си деца, момче на единайсет и момиче на шестнайсет. Бяха се преместили в „Капо Алто“ след развода на Ивон и тя отново откри влечението си към фигуративното изкуство, изоставено преди години след сватбата с младия и обещаващ адвокат Грес.
	В началото абстрактните картини на Ивон не получиха никакво одобрение. Галерията, на която ги предложи, приключи персоналната й изложба, без да продаде нито едно платно. Убедената в своя талант Ивон обаче не се предаде. Когато една приятелка й поръча маслен портрет на семейството си, за да го окачи над камината, Ивон откри, че притежава неподозиран наивистичен щрих. За кратко време се превърна в най-желаната портретистка за отегчените от фотографиите хора, които искаха да обезсмъртят близките си върху платното.
	Когато морзовото съобщение привлече вниманието върху къщата отвъд улицата, един от охранителите отбеляза, че Ивон Грес и децата й не са се мяркали от доста време. Пердетата на прозорците бяха спуснати, нямаше как да погледнат вътре.
	Преди Рош да даде заповед за влизане в къщата, Горан опита да набере телефонния номер на жената. След малко в надвисналата над пътя тишина се чу далечен, но ясен звън, идващ откъм вътрешността на вилата. Никой не отговори.
	Опитаха да се свържат и с бившия съпруг — с надеждата, че поне децата са при него. Когато успяха да го открият, каза, че не е чувал децата си от доста време. Нищо странно, при положение че беше изоставил семейството си заради една двайсетгодишна манекенка и изпълняваше бащинските си задължения с редовното изпращане на чека за издръжката.
	Експертите разположиха топлинни сензори около вилата, за да засекат евентуални източници на топлина в близост.
	— Ако има нещо живо вътре, скоро ще го узнаем — каза Рош. Той се осланяше сляпо на технологиите.
	Провериха и консумацията на ток, газ и вода. Услугите не бяха прекъснати, защото фактурите се плащаха по банкова сметка, но измервателните уреди не отчитаха нищо от три месеца: знак, че поне от деветдесет дни вътре никой не е светвал лампа.
	— Горе-долу откакто е завършена вилата на семейство Кобаши и те са се преместили тук — отбеляза Стърн.
	Горан разпореди:
	— Роза, искам да прегледаш записите на камерите във вътрешния периметър: има някаква връзка между тези две къщи и трябва да открием каква е.
	— Да се надяваме, че не е имало други къси съединения в инсталацията — пожела си тя.
	— Да се приготвим за влизане — обяви Гавила.
	В това време Борис намъкваше защитна жилетка от кевлар.
	— Искам да вляза вътре — каза, щом видя Мила да се появява на прага на кемпера. — Не могат да ми забранят, ще участвам.
	Трудно понасяше, че Рош вероятно ще пусне първо специалните части.
	— Знаят само да създават бъркотия. Вътре ще трябва да се придвижват на тъмно…
	— Е, предполагам, знаят как да действат — отбеляза тя, но не възнамеряваше да го разубеждава.
	— А дали знаят също и как да запазят уликите? — попита иронично той.
	— Тогава и аз искам да дойда.
	Борис спря за миг, погледна я, без да казва нищо.
	— Мисля, че съм го заслужила, в края на краищата аз разбрах, че съобщението се намира…
	Прекъсна я, като хвърли към нея друга противокуршумна жилетка.
	След малко излязоха от кемпера, за да отидат при Горан и Рош, решени да изложат доводите си.
	— И дума да не става — отряза ги мигом главният инспектор. — Това е операция на Специалните части. Не мога да си позволя подобно лекомислие.
	— Чуйте, инспекторе…
	Борис отиде и застана пред Рош, така той не можеше да отклони погледа си.
	— Изпратете мен и Мила на разузнаване. Другите ще влязат само ако наистина има нужда.
	Рош не искаше да отстъпи.
	— Аз съм бивш войник, обучен съм за тези неща. Стърн има двайсетгодишен опит на терена и може да ви го потвърди; ако не му бяха махнали един бъбрек, сега щеше да е до мен, вие сте наясно с това. А това е полицай Васкес: влязла е сама в къщата на един маниак, държал в плен момче и момиче.
	Ако Борис знаеше какво се бе случило наистина, как тя щеше да заплати с живота си заедно с пленниците, едва ли би подкрепял кандидатурата й толкова покъртително, помисли си Мила с горчивина.
	— С една дума, помислете: някъде има едно живо момиче, но няма да е задълго. Всяко местопрестъпление ни разкрива нещо повече за извършителя.
	После Борис посочи къщата на Ивон Грес:
	— Ако там има нещо, което може да ни приближи до Алберт, би трябвало да се подсигурим, че няма да бъде унищожено. Единственият начин е да изпратите нас.
	— Аз не мисля така, специален агент — отговори невъзмутимо Рош.
	Борис направи крачка напред, гледайки го право в очите.
	— Искате още усложнения? Нима и така не е достатъчно трудно…
	Тази фраза можеше да изглежда като прикрита заплаха, помисли Мила. Учуди се, че Борис се обръща към началника си с този тон. Изглежда, имаше нещо между тях двамата, което изключваше както нея, така и Горан.
	Рош изгледа Гавила малко по-продължително: нуждаеше се от съвет, или само от човек, с когото да сподели отговорността за решението?
	Но криминологът не оцени удобния случай и само кимна.
	— Надявам се, че няма да съжаляваме!
	Главният инспектор нарочно използва множествено число, за да подчертае общата им отговорност с Горан.
	В този момент един от експертите се приближи с монитор за отчитане на топлинно излъчване.
	— Господин Рош, сензорите откриха нещо на втория етаж… нещо живо.
	И погледите на всички отново се насочиха към къщата.
	— Субектът все още е на втория етаж и не се премества оттам — каза Стърн по радиостанцията.
	Преди да натисне дръжката на входната врата, Борис отчетливо преброи на обратно. Резервен ключ им даде началникът на частните охранители: имаха по един за всяка вила, за извънредни ситуации.
	Мила забеляза колко концентриран е Борис. Хората от Специалните части зад тях бяха готови да се намесят. Той прекрачи прага пръв, тя го последва. Влязоха с насочени пистолети, а освен кевларените жилетки носеха шапка с козирка, слушалки, микрофон и малък прожектор на нивото на дясното слепоочие. Стърн ги водеше отвън по радиостанцията, докато държеше под око на екрана движенията на петното, открито от топлинните сензори, фигурата показваше различни цветови градации, които отчитаха различни температури по тялото, имаше в синьо, жълто, чак до червено. Невъзможно беше да разпознаят формата.
	Но изглеждаше като проснато на земята тяло.
	Можеше да е някой ранен. Преди да проверят, Борис и Мила трябваше да претърсят грижливо навсякъде, според процедурите за подсигуряване на терена.
	Отвън бяха монтирани два огромни и мощни прожектора, които осветяваха фасадите. Но светлината проникваше слабо вътре заради спуснатите пердета. Мила се опита да пригоди очите си към тъмнината.
	— Всичко наред ли е? — попита я полугласно Борис.
	— Да — потвърди тя.
	На мястото, където преди беше градината на семейство Кобаши, стоеше Горан Гавила и жадуваше за цигара, както не беше му се случвало отдавна. Безпокоеше се преди всичко за Мила. До него Сара Роза преглеждаше записите на денонощните камери, седнала пред четири монитора в подвижната станция. Ако наистина имаше някаква връзка между двете срещуположни къщи, щяха да го научат след малко.
	Първото нещо, което Мила забеляза в къщата на Ивон Грес, беше безпорядъкът.
	От входа добиваше цялостна представа за дневната вляво от нея и за кухнята вдясно. На масата имаше купчина отворени пликове от зърнени пръчици, полупразни бутилки с плодов сок и кутии с гранясало мляко, както и празни кутийки от бира. Килерът беше отворен, а част от храните — разхвърляни по пода.
	Около масата се виждаха четири стола, но само един беше преместен.
	Мръсни чинии и тенджери с втвърдени остатъци задръстваха мивката. Мила насочи лъча на прожектора към хладилника: под магнит във форма на костенурка видя снимката на жена около четиресетте, която усмихната прегръщаше едно момченце и доста по-голямо момиче.
	Ниската масичка пред огромния плазмен телевизор в дневната беше отрупана с празни бутилки от спиртни напитки, още кутийки бира и препълнени с фасове пепелници. В средата на стаята стоеше примъкнато кресло, забеляза следи от кални обувки по мокета.
	Борис привлече вниманието на Мила и показа плана на къщата, накара я да разбере, че ще се разделят, за да се срещнат в основата на стълбището, което водеше към втория етаж. Посочи й помещението зад кухнята, като остави за себе си библиотеката и студиото.
	— Стърн, всичко наред ли е на горния етаж? — прошепна той в микрофона.
	— Не помръдва — дойде отговорът.
	Кимнаха си и Мила тръгна в указаната посока.
	— Тук има нещо — каза в този момент Сара Роза по посока на мониторите. Погледнете това…
	Горан се наведе през рамото й: според надписите отстрани на екрана записът беше отпреди девет месеца. Вилата на Кобаши представляваше само един строеж. Заради скоростта на възпроизвеждане работниците се въртяха около недовършената фасада като побеснели мравки.
	— И погледнете сега…
	Роза остави още малко записа да се върти, до залез-слънце, когато всички напуснаха строежа, за да си отидат вкъщи и да се върнат отново на другия ден. После го пусна на нормална скорост.
	В този момент забелязаха нещо в отвора на входната врата.
	Неподвижна сянка стоеше в очакване. И пушеше.
	Примигващото огънче на цигарата разкриваше присъствието му. Човекът не излизаше от вилата на зъболекаря, чакаше да се стъмни съвсем. Когато стана достатъчно тъмно, се показа навън. Огледа се наоколо, после прекоси неголямото разстояние до къщата отсреща и влезе без да почука.
	— Чуйте ме…
	Мила се намираше в ателието на Ивон Грес, между натрупаните по ъглите платна и триножници, и разхвърляните навсякъде бои. Чу гласа на Горан и застина.
	— Може би разбрахме какво се е случило в тази къща.
	Мила остана в очакване на следващите му думи.
	— Имаме си работа с паразит.
	Мила не разбираше, но Горан изясни определението.
	— Един от работниците, заети в строежа на вилата на семейство Кобаши, е оставал всяка вечер след приключване на работата, за да се вмъкне в къщата отсреща веднага след това. Опасяваме се, че сигурно е…
	Криминологът си позволи пауза, за да дефинира по-точно смразяващата догадка.
	— Отвлякъл е семейството в собствената му къща.
	Гостът влиза в притежание на гнездото, възприемайки маниерите на другия вид. Възпроизвежда ги в една гротескна имитация и вярва, че е станал част от него. Оправдава всяко нещо със своята нечиста любов. Не приема да бъде отхвърлен като чуждо тяло. Но когато се умори от този фалш, се отървава от своите нови домашни и търси друго гнездо за заразяване.
	Докато наблюдаваше разложените следи от неговото проникване в ателието на Ивон, Мила си спомни ларвите на Sarcophaga carnaria, които пируваха върху килима на Кобаши.
	После чу Стърн да пита:
	— За колко време?
	— Шест месеца — отговори Горан.
	Мила усети присвиване в стомаха. Защото шест месеца Ивон и нейните деца са били пленници на един психопат, който е можел да прави с тях каквото си поиска. И отгоре на това сред десетки други къщи и семейства, изолирали се на това място за богаташи с надеждата, че ще се отърват от гадостите на света, като са се осланяли на някакъв абсурден идеал за сигурност.
	Шест месеца. И никой не е разбрал нищо.
	Ливадата е била косена всяка седмица, а розите в лехите са продължили да получават ласкавите грижи на градинарите от комплекса. Релето, настроено според указания във вътрешния правилник час, е включвало лампите над портика всяка вечер. Децата са играели на топка или с велосипедите си на улицата пред къщата, госпожите се разхождали, докато си бъбрели за това-онова, разменяли са рецепти за сладкиши, в неделя сутринта мъжете са правели джогинг и са миели колата пред гаража.
	Шест месеца. И никой не е видял.
	Не са се запитали защо тези пердета са спуснати и през деня. Не са забелязали пощата, натрупваща се в кутията. Никой не е обърнал внимание, че Ивон и децата й отсъстват от светските събития в клуба, като есенния бал и томболата на двайсет и трети декември. Коледната украса — еднаква за целия комплекс — е била подредена както обикновено около къщата и върху нея от служителите, а след празниците свалена. Телефонът е звънял, Ивон и децата не са отваряли вратата при почукване, но никой не се е усъмнил.
	Единствените роднини на Грес живееха далече. Даже и за тях не е имало нищо странно в дългото мълчание.
	През цялото това време малкото семейство се е надявало, молило, призовавало ежедневно за помощ или внимание, които така и не са дошли.
	— Вероятно става дума за някой садист. Това е била неговата игра, ежедневното му забавление.
	„Неговата куклена къща“ — мислено го коригира Мила, като си спомни за облеклото на тялото, оставено от Алберт върху дивана на Кобаши.
	Представи си и безбройните насилия, понесени от Ивон и децата й през този толкова дълъг период. Шест месеца жестокости. Шест месеца мъчения. Шест месеца агония. Но реално погледнато, околният свят сигурно ги беше забравил доста по-бързо.
	А също и „пазителите на закона“ не бяха се досетили за нищо, макар и денонощно в готовност точно пред къщата! В известна степен те също бяха виновни, съучастници. Както и тя.
	После си помисли, че Алберт беше извадил наяве лицемерието на онази част от човешкия род, която се чувства „нормална“ само защото не убива невинни момиченца, като отрязва едната им ръка, но извършва друго жестоко престъпление: с безразличието си.
	Борис прекъсна потока на мислите й.
	— Стърн, горният етаж?
	— Чисто е.
	— Добре, тръгваме.
	Събраха се според уговорката пред стълбището за втория етаж, там бяха спалните.
	Борис й даде знак да го покрива. Сега щяха да пазят пълно радио мълчание, за да не разкрият позицията си. Стърн беше упълномощен да го наруши само ако обектът отгоре се раздвижи, за да ги предупреди.
	Тръгнаха нагоре. Мокетът върху стъпалата също беше изцапан с петна, следи и остатъци от храна. На стената висяха снимки от ваканции, рождени дни и семейни празници, а горе се виждаше маслен портрет на Ивон с децата. Някой беше избол очите им, може би ядосан на натрапчивите погледи.
	Когато стигнаха площадката, Борис се отмести, за да го настигне Мила. После тръгна пръв: имаше няколко открехнати врати в коридора, който в дъното завиваше наляво.
	Зад този ъгъл се намираше единственото живо присъствие в цялата къща.
	Тръгнаха полека в тази посока. Докато преминаваха край една от притворените врати, Мила разпозна ритмичния звук на морзовия сигнал, който бяха уловили в ефира. Бутна я полека и се озова в стаята на момчето. По стените имаше постери на планетите, а на лавиците книги по астрономия. Пред залостения прозорец стърчеше телескоп.
	Върху малкото бюро имаше диорама: възпроизвеждаше в умален мащаб телеграфна станция от началото на двайсети век. Дъсчица с две сухи батерии, свързани посредством електроди и медна тел към продупчен диск, който се въртеше на постоянни интервали — три точки, три тирета, три точки. Всичко това на свой ред прикачено с къс проводник към уоки-токи с форма на динозавър. Върху диорамата имаше медна плочка с надпис: ПЪРВА НАГРАДА.
	Сигналът идваше оттам.
	Единайсетгодишното момче бе превърнало своето домашно в предавателна станция, заобикаляйки контрола и ограниченията на техния тъмничар.
	Мила премести лъча на прожектора върху разхвърляното легло. Отдолу имаше мръсна пластмасова кофа. Забеляза също и следи от одраскване по релефа на таблата.
	Точно отсреща през коридора беше стаята на шестнайсетгодишното момиче. Цветни букви върху вратата съставяха едно име: Кийра. Мила огледа набързо от прага. Чаршафите бяха скупчени на пода, до тях се виждаше обърнато чекмедже от гардероба с интимно бельо. Огледалото на шкафчето беше преместено пред леглото, лесно за досещане защо. И тук се виждаха следи от драскотини по таблите.
	„Белезници. През деня ги е държал закопчани за леглата им“ — помисли си Мила.
	Мръсната пластмасова кофа този път стоеше в един ъгъл. Вероятно бе служила за телесните нужди.
	Няколко метра по-натам се намираше стаята на Ивон. Мръсен матрак, само с един чаршаф. По мокета петна от повръщано и използвани дамски превръзки. На една от стените имаше пирон — навярно преди е била окачена картина, но сега от него висеше кожен колан: на видно място, като спомен кой и как е командвал.
	„Това е била стаята ти за игрички, мръснико! А от време на време си се прехвърлял и на дъщерята! И когато си се уморявал от двете, си влизал в стаята на момчето, макар и само да го набиеш…“
	Яростта беше единственото разрешено чувство за нея в този живот. И Мила се възползваше, като загребваше жадно от този тъмен кладенец.
	Колко ли пъти Ивон Грес се е насилвала да бъде „миличка“ с този звяр, само за да го задържи при нея в тази стая и да предотврати насилието върху своите деца.
	— Внимавайте, нещо се движи — гласът на Стърн беше тревожен.
	Борис и Мила се обърнаха едновременно към ъгъла, където коридорът забиваше. Вече нямаше време за претърсване. Насочиха пистолетите и прожекторите в тази посока, нещо щеше да се появи всеки момент.
	— Спри там! — извика Борис.
	— Идва към вас!
	Мила сложи пръста на спусъка и леко натисна. Усещаше в ушите лудешки биещото си сърце.
	— Зад ъгъла е.
	Нещото обяви появата си с тихо скимтене. Подаде рошавата си муцуна, после ги погледна. Беше един нюфаундленд. Мила свали оръжието, видя, че и Борис прави същото.
	— Всичко е наред — предаде той. — Това е само едно куче.
	Имаше мръсна и сплъстена козина, зачервени очи и рана на едната лапа.
	„Не го е убил“ — помисли си Мила и се приближи.
	— Ела тук, красавецо…
	— Издържало е тук самичко поне три месеца, как е успяло — учуди се Борис.
	— Докато Мила се приближаваше полека към него, кучето отстъпваше.
	— Внимавай, изплашено е, може да те ухапе!
	Но Мила не послуша предупрежденията на Борис и продължи да пристъпва бавно към кучето. Сгъна се в коленете, за да го успокои, и същевременно му говореше:
	— Хайде, красавецо, ела при мен.
	Когато се приближи достатъчно до него, видя, че носи плочка на нашийника. В светлината на прожектора прочете името.
	— Хайде, Тери, ела при мен, не се бой…
	Най-накрая кучето позволи да го приближат. Мила сложи ръка пред муцуната му, за да я подуши.
	Борис стана нетърпелив.
	— Добре, да свършим с етажа и после да пускаме другите.
	Кучето вдигна лапа към Мила, сякаш искаше да покаже нещо.
	— Почакай…
	— Какво?
	Мила не отговори, но се изправи и видя, че кучето се обръща към тъмния ъгъл на коридора.
	— Иска да го последваме.
	Тръгнаха след него. Завиха зад ъгъла и видяха, че коридорът свършва след няколко метра. В дъното вдясно имаше една последна стая.
	Борис провери на плана.
	— Намира се отзад, но не знам за какво е.
	Вратата беше затворена. Пред нея имаше струпани неща. Постелка с изобразени върху нея кокали, паница, шарена топка, каишка и остатъци от храна.
	— Ето кой е тършувал в килера — каза Мила.
	— Защо ли е донесъл нещата си тук…
	Нюфаундлендът се приближи до вратата, показваше, че това вече е неговата колиба.
	— Казваш, че се е настанил тук самичък… защо ли?
	Сякаш за да отговори на Мила, кучето започна да драска по вратата и да скимти.
	— Иска да влезем…
	Мила взе ремъка и върза кучето за един от радиаторите.
	— Стой тук, Тери.
	Животното излая, сякаш я разбра. Разчистиха предметите пред входа и Мила хвана дръжката, докато Борис държеше на прицел вратата: топлинните сензори не бяха установили друго присъствие в къщата, но за всеки случай. Затова пък и двамата бяха убедени, че зад тази крехка бариера се крие трагичният епилог на събитията от всичките тези месеци.
	Мила натисна дръжката надолу и бутна вратата. Светлината от прожекторите прониза мрака. Сноповете се преплитаха по всички ъгли.
	Стаята беше празна, около двайсет квадратни метра, на пода нямаше мокет, стените бяха боядисани в бяло. Дебело перде закриваше прозореца. От тавана висеше лампа. Изглеждаше като неизползвана.
	— Защо ни доведе тук? — попита Мила, повече себе си, отколкото Борис. — Къде са Ивон и децата?
	Въпреки че правилният въпрос беше: къде са телата?
	— Стърн?
	— Да.
	— Пуснете експертите, ние свършихме тук.
	Мила се върна в коридора и отвърза животното, а то се дръпна от нея и се вмъкна в стаята. Тя хукна подире му и го видя да се просва в един ъгъл.
	— Тери, не може да останеш тук!
	Но кучето не помръдваше. Тя приближи с ремъка в ръка. То отново излая, но не заплашително. После започна да души пода близо до перваза. Мила клекна до него, отмести муцуната му и насочи прожектора. Там нямаше нищо.
	А после го видя.
	Кафяво петно с диаметър около три милиметра. Наведе се още и забеляза, че е удължено и с леко набраздена повърхност.
	Не се усъмни какво е.
	— Случило се е на това място — каза.
	Борис не разбра, затова тя се обърна към него:
	— Убил ги е тук.
	— Всъщност бяхме забелязали, че някой влиза при нея… но знаете как е, госпожа Ивон Грес е сама жена, привлекателна… Случваше се по вечерно време да я посещават мъже от съседните къщи.
	Началникът на частните охранители направи съучастнически жест, на който Горан отвърна, като се повдигна на пръсти, за да го погледне по-отблизо в очите.
	— Ако още веднъж посмеете да подхвърлите нещо подобно…
	Каза го безлично, но заплахата в думите му прозираше.
	Би трябвало измисленият полицай да признае своето тежко нехайство, както и това на подчинените си. Вместо това играеше ролята, режисирана от адвокатите на комплекса „Капо Алто“. Стратегията им се състоеше в това да намекват, че Ивон Грес е лесна жена само защото е била необвързана и независима.
	Горан отбеляза, че съществото — защото нямаше как да бъде наречено с друго име — което беше влизало и излизало цели шест месеца от нейната къща, се е възползвало от същия претекст, за да се разполага необезпокоявано.
	Криминологът и Роза изгледаха много от записите от този толкова дълъг период от време. Трябваше да увеличават скоростта, но обикновено се повтаряше все същата сцена. Понякога мъжът не идваше вечерта и Горан смяташе, че това са били най-хубавите мигове на плененото семейство. А може би и най-лошите: никой друг не можеше да ги развърже от леглата, за да получат храна и вода, ако самият той не се погрижи.
	Да си насилван, означава да оцелееш. Постоянно да търсиш по-малкото зло.
	На записите го виждаха и през деня, докато работеше на строежа. Винаги носеше шапка с козирка, а тя пречеше на камерите да откроят чертите на лицето.
	Стърн разговаря със собственика на строителната фирма, която го беше наела като сезонен работник. Според него човекът се казвал Лебрински, но името се оказа фалшиво. Често се случваше, защото по строежите наемаха чужденци без разрешително за престой. По закон работодателят беше задължен да изиска от тях документи, но не и да проучва дали са истински.
	Някои от хората, работили по това време на вилата на Кобаши, казаха, че е бил неразговорлив тип и не се е месел в чуждите работи. Припомниха си и как изглежда, за да му бъде направен словесен портрет. Но възстановките бяха прекалено различни една от друга, за да бъдат полезни.
	Когато свърши с началника на частните охранители, Горан се присъедини към другите вътре в къщата на Ивон Грес: сега я бяха превзели Креп и неговите хора.
	Пиърсингите на експерта по отпечатъците се поклащаха игриво по лицето му, докато той обикаляше насам-натам като елф в омагьосана гора. Защото сега къщата приличаше точно на това: мокетът беше изцяло покрит с прозрачни найлонови листове, а халогенните лампи изникваха тук и там, за да подчертаят някоя зона или отделен детайл. Мъже в бели комбинезони и защитни очила поръсваха всяка повърхност с прахове и реактиви.
	— Нашият човек не е много хитър — обяви Креп. — Като изключим безредието, предизвикано от кучето, той е оставил всякакви отпадъци: кутийки от бира, фасове, използвани чаши. Има толкова много ДНК, че можем даже да го клонираме! — иронизира експертът.
	— А отпечатъци? — попита Сара.
	— В изобилие! За съжаление, никога не е гостувал на родните затвори и го няма в регистрите.
	Горан наведе глава: купища следи, а не водеха до заподозрян. Разбира се, паразитът не беше внимателен колкото Алберт, който впоследствие се беше постарал да извади от строя камерите, преди да се вмъкне с трупа на момичето в къщата на Кобаши. Точно затова нещо не се връзваше.
	— Какво ще ми кажеш за телата? Прегледахме записите и паразитът не е изнасял нищо от тази къща.
	— Защото не са излезли през вратата…
	Всички се спогледаха, опитваха се да схванат смисъла на тази фраза. Креп добави:
	— Проверяваме канализацията, мисля, че се е отървал по този начин.
	Направил ги е на парченца, помисли си Горан. Този маниак си е поиграл на сладко мъжленце и обичано татенце. А после, един ден се е уморил от тях, или пък е приключил с работата си в отсрещната къща и е влязъл тук за последен път. Кой знае дали Ивон и нейните деца са предугаждали, че краят наближава.
	— Най-странното обаче оставих за накрая… — добави Креп.
	— И то е?
	— Празната стая на горния етаж, онази, в която нашата приятелка полицайката е намерила малкото петънце от кръв.
	Мила помисли, че Креп я държи отговорна, заради погледа, който й хвърли. Горан забеляза как тя настръхна в защита. Експертът действаше така на много хора.
	— Стаята на втория етаж ще бъде моята „Сикстинска капела“ — разпали се той. — Заради това петно предполагаме, че клането е извършено там. А след това е почистил всичко, нищо че то му е убягнало. Направил е и нещо повече: пребоядисал е стените!
	— И поради каква причина? — попита Борис.
	— Защото е глупав, очевидно е. След като е оставил безброй улики и се е отървал от останките, като ги е изхвърлил в канализацията, вече си е осигурил доживотен затвор. Тогава защо, е полагал усилия да боядисва стаята?
	Горан също не можеше да схване причината.
	— И как ще постъпиш?
	— Ще сваля боята и ще видя какво има отдолу. Ще се позабавя малко, но с новите техники ще стигна до всички петна от кръв, които този идиот се е опитал да прикрие по толкова наивен начин.
	Горан не беше убеден.
	— Засега налице е само отвличане и укриване на труп. Ще получи доживотна присъда, но това не означава, че сме го осъдили. За да излезе наяве истината и да го обвиним и в убийство, се нуждаем от тази кръв.
	— Ще я имаш, докторе.
	За момента разполагаха само с едно доста повърхностно описание на издирвания субект. Сравниха го със събраните от Креп улики.
	— Вероятно става дума за човек на възраст между четиресетте и петдесетте, с едро тяло, висок приблизително метър седемдесет и осем сантиметра — започна да описва Сара.
	— Следите от обувки по мокета са номер 43-ти, затова смятам, че дотук отговаря.
	— Пушач е.
	— Увива си сам цигарите, с хартийки и тютюн.
	— Като мен — каза Борис. — Винаги е удоволствие да имаш нещо общо с подобни типове.
	— И освен това харесва кучетата — заключи Креп.
	— Само защото е оставил нюфаундленда жив? — попита Мила.
	— Не, миличка. Открихме косми и от един мелез.
	— А откъде е сигурно, че човекът ги е пренесъл в къщата?
	— Намираха се в калта на следите от обувки, оставени по мокета. Разбира се, имаше и материал от строежа — цимент, лепила, разтворители, — който е запечатал всичко останало. Включително нещата, които този тип е носел от дома си.
	Креп изгледа Мила с вид на човек, който е предизвикан неблагоразумно, но накрая е взел превес заради своята смазваща ловкост. След този миг на слава отмести очи от нея, за да стане отново безпристрастният професионалист, когото всички познаваха.
	— Има и още нещо, но още не съм решил дали си заслужава да го споменавам.
	— Ти го кажи все пак… настоя Горан любопитно, защото знаеше, че Креп обича да го молят.
	— В калта от обувките му имаше огромна концентрация на бактерии. Потърсих мнението на един химик, на когото се доверявам…
	— И защо химик, а не биолог?
	— Защото предугадих, че става дума за бактерии, които „изяждат“ боклука. Те съществуват в природата, но изпълняват различни функции, някои разлагат пластмасата и петролните деривати.
	После уточни:
	— В действителност не изяждат нищо, само произвеждат един ензим. Използват ги, за да преработват бивши сметища.
	При тези думи Горан забеляза, че Мила бързо погледна към Борис, а той направи същото.
	— Бивши сметища? Мамка му! Ние го познаваме!


>	24

	Фелдхер ги очакваше.
	Паразитът се беше барикадирал в своя пашкул, най-отгоре на купчината отпадъци.
	Имаше всякакви оръжия, насъбрани от месеци в очакване на това разчистване на сметките. В действителност, не полагаше много усилия да се прикрива. Добре знаеше, че рано или късно някой ще дойде да му потърси сметка.
	Мила пристигна с останалите от групата, след Специалните части, които обградиха мястото.
	От височината на своята позиция Фелдхер можеше да контролира пътищата, водещи към бившето сметище. Освен това беше отсякъл дърветата, пречещи на добрата видимост. Все пак не откри огън веднага. Почака да се разгърнат, за да започне да стреля.
	Първо взе на прицел своето куче Кох. Ръждивият мелез се въртеше около железните отпадъци. Уби го с един-единствен изстрел в главата. Искаше да покаже на онези мъже там, че играта е сериозна. А може би да спести на кучето още по-лош край, помисли си Мила.
	Прикрита зад една от бронираните машини, тя наблюдаваше ставащото. Колко ли време беше минало от деня, когато стъпи тук за пръв път заедно с Борис? Дойдоха, за да питат Фелдхер за сиропиталището, в което беше израснал, а той е криел доста по-страшна тайна от онази на Роналд Дермис.
	Излъга ги за много неща.
	Когато Борис го попита дали е бил в затвора, той отговори положително. Но не беше истина. Затова не откриха съвпадение с отпечатъците, оставени в къщата на Ивон Грес. Тази лъжа му послужи, за да се убеди, че двамата агенти не знаят нищо за него. А Борис не се усети, защото обикновено никой не лъже, за да си създаде негативен образ.
	Фелдхер го беше направил. Лукав е, помисли си Мила. Беше ги претеглил, а после си поигра с тях, сигурен, че нямат нищо под ръка, за да го свържат с къщата на Ивон. Ако се бе усъмнил и най-малко, вероятно нямаше да излязат живи от дома му.
	Впоследствие тя се заблуди в нощта, когато погребваха Роналд. Повярва, че присъствието му е жест на състрадание, докато Фелдхер само ги е проверявал.
	— Боклуци такива, елате да ме хванете!
	Няколко откоса от автомат раздраха въздуха, част от куршумите попаднаха в бронираните коли, други изсвириха по железата.
	— Копелета! Няма да ви се дам жив!
	Никой не отговаряше, никой не влизаше във връзка с него. Мила се огледа наоколо: нямаше преговарящ с мегафон, който да го увещава да остави оръжието, Фелдхер вече беше подписал смъртната си присъда. Никой от обградилите го хора не даваше и пет пари за живота му.
	Само чакаха един грешен ход, за да го изтрият от лицето на земята.
	Двойка снайперисти бяха на позиция, готови да стрелят, щом се подаде малко повече. За момента го оставяха да даде изблик на гнева си. Така имаше по-голяма вероятност да сгреши.
	— Тя беше моя, нещастници! Моя! Само й дадох това, което искаше!
	Предизвикваше ги. Ако се съдеше по изражението на лицата им, успяваше.
	— Трябва да го заловим жив — каза Горан по някое време.
	— Само така ще можем да разкрием връзката между него и Алберт.
	— Едва ли онези от Специалните части мислят същото — каза Стърн.
	— Тогава трябва да говорим с Рош: нека натовари някого да преговаря.
	— Фелдхер няма да се предаде: вече е предвидил всичко, включително края си — отбеляза Сара Роза. — Ще го направи колкото се може по-театрално.
	И не грешеше. Пристигналите на мястото сапьори откриха промени в терена около къщата.
	— Противопехотни мини — обяви един от тях, когато дойде да се присъедини към другите.
	— При всичките гадости там наоколо, може да стане страшно.
	Допитаха се до геолог и той потвърди, че образувалото хълм сметище може да съдържа във вътрешността си ями от метан, образували се при разпадането на отпадъците.
	— Трябва незабавно да се отдалечите: един пожар може да опустоши всичко.
	Горан настояваше пред главния инспектор все пак да влязат във връзка с Фелдхер. Накрая Рош му отпусна половин час.
	Криминологът мислеше да опита по телефона, но Мила си спомни, че когато преди време го набраха, се чу гласово съобщение на оператора. Телефонната компания успя да възстанови линията за седем минути. Оставаха двайсет и три, за да убедят човека да се предаде. Но когато телефонът в къщата звънна, Фелдхер започна да стреля по тях.
	Горан не се предаде. Снабди се с мегафон и застана зад най-близката до къщата бронирана машина.
	— Фелдхер, аз съм доктор Горан Гавила!
	— Да ти го начукам! — и последва изстрел.
	— Вместо това ме чуй: ненавиждам те, както те ненавиждат всички около мен в момента.
	Мила се досети, че Горан не иска да мами Фелдхер, като му внушава неверни неща, защото нямаше да послужи. Човекът вече беше решил съдбата си. Затова криминологът веднага свали картите на масата.
	— Лайно такова, не искам да те слушам!
	Още един изстрел, този път на сантиметри от мястото, където се намираше Горан. Дори заслонен, той потрепна.
	— И все пак ще го направиш, защото е в твоя изгода да чуеш какво ще ти кажа!
	Какво ли можеше да му предложи, след като бяха стигнали дотук? Мила не схващаше смисъла в стратегията на Горан.
	— Ти ни трябваш, Фелдхер, защото вероятно познаваш човека, който държи в плен шестото момиче. Ние го наричаме Алберт, но аз съм сигурен, че ти знаеш истинското му име.
	— Не ми пука за нищо!
	— Не е така, защото в момента тази информация струва скъпо!
	Наградата.
	Ето каква беше играта на Горан! Десетте милиона предложени от фондация „Рокфорд“ на всеки, който даде полезни сведения за спасяването на шестото момиче.
	Някой би се запитал каква полза може да извлече от тази сума готов за доживотен затвор човек. Мила се досети. Криминологът искаше в съзнанието на Фелдхер да проблесне мисълта, че може да „изиграе системата“ и да се отърве. А тя го беше преследвала цял живот, за да го направи такъв, какъвто е. Жалък, пропаднал тип. Но с тези пари би могъл да плати на някой известен адвокат, а той да му издейства невменяемост: процесуална опция, обикновено пазена за богатите подсъдими, защото е трудно да бъде доказана и поддържана без съответните финансови средства. Фелдхер можеше да се надява на по-лека присъда — може би само двайсетина години, — и то изтърпяна не в затвора, а сред пациентите на някоя затворническа болница. А веднъж излязъл, щеше да се наслаждава на останалата част от богатството си. Като свободен човек.
	Горан улучи в десетката. Защото Фелдхер винаги бе мечтал да е нещо повече. Затова и беше влязъл в къщата на Ивон Грес. За да изпита поне веднъж какво е да живееш като привилегирован: на място за богаташи, с красива жена, красиви деца, красиви неща.
	Сега имаше възможност за двоен удар — да прибере тези пари и да мине между капките.
	Щеше да излезе сам от тази къща, дефилирайки усмихнат пред погледа на повече от сто агенти, които го искаха мъртъв. Но преди всичко щеше да излезе като богат човек. В известен смисъл даже като герой.
	Фелдхер не изрече никаква обида и не изстреля няколко куршума в отговор. Явно размисляше.
	Криминологът използва затишието, за да подхрани още повече надеждите му.
	— Никой не може да ти отнеме спечеленото. И не ми харесва да го добавя, но много хора ще трябва да ти благодарят. Затова сега свали оръжието, излез навън и се остави да те арестуват…
	„Още веднъж зло с добри намерения“ — помисли си Мила. Горан използваше същата техника като Алберт.
	Минаха няколко секунди, които й се сториха безкрайни, но знаеше, че колкото повече изтичат, толкова по-голяма вероятност имаше планът да успее. Иззад бронираната машина видя човек от Специалните части, който протягаше прът с монтирано огледалце, за да установи позицията на Фелдхер в къщата.
	След малко го забеляза в отражението.
	Оттук се виждаха само рамото и тилът му. Носеше маскировъчно яке и ловджийска шапка. После зърна за миг и профила му, с наболата брада.
	Стана за частица от секундата, Фелдхер вдигна оръжието, може би за да стреля, може би за да се предаде.
	Над главите им се чу приглушено свистене.
	Преди Мила да си даде сметка за случващото се, първият куршум вече беше улучил Фелдхер в шията. После дойде и вторият, от друга посока.
	— Не! — изкрещя Горан. — Спрете, не стреляйте!
	Мила видя снайперистите на Специалните части да излизат от укритията си с насочени, оръжия.
	От двете дупки по шията на Фелдхер бликаха струи кръв в ритъма на сънната артерия. Човекът изпълзя малко напред със зинала уста. Понечи да затвори раните с едната ръка, докато с другата се опитваше да вдигне оръжието, за да отговори на огъня.
	Без да мисли за опасността, Горан излезе на открито, в отчаян опит да спре времето.
	В този момент трети, по-точен от другите изстрел улучи целта в тила.
	Паразитът беше довършен.


>	25

	— Сабин обича кучета, знаете ли?
	Каза го в сегашно време, помисли Мила. Нормално: тази майка още не беше си разчистила сметките с мъката. Скоро щеше да започне. И жената доста време нямаше да намери нито спокойствие, нито сън.
	Но сега още не, беше много рано.
	Кой знае защо, в случаи като този мъката понякога оставя известно пространство, мембрана между себе си и новината, еластична бариера, която се удължава и връща назад, без да позволи думите „открихме тялото на дъщеря Ви“ да пристигнат до местоназначението си със своето послание. Думите отскачат от това странно чувство на покой. Една кратка пауза на примирение преди рухването.
	Преди два часа Чанг беше предал на Мила плик с резултатите от ДНК теста. Момичето върху дивана на Кобаши се оказа Сабин.
	Третата отвлечена.
	И третата намерена.
	Вече утвърдена схема. Все същият modus opemndi, би казал Горан. Никой не се осмели с хипотеза за самоличността на трупа, но всички очакваха да бъде тя.
	Мила остави своите колеги да си изясняват претърпяното поражение в къщата на Фелдхер и да търсят в планината от отпадъци възможни улики, водещи към Алберт. Поиска кола от Департамента и сега се намираше в дневната на родителите на Сабин, в земеделски район, населяван предимно от коневъди и хора, избрали да живеят в досег с природата. Измина почти сто и петдесет километра дотук. Слънцето залязваше и тя можа да се наслади на пейзажа: горите, набраздени от потоци, които после се сливаха в езерца с кехлибарен цвят. Мислеше си, че за родителите на Сабин нейното посещение — дори в този необичаен час — ще е нещо успокояващо, знак, че някой се грижи за детето им. Не грешеше.
	Майката на Сабин беше дребничка, суха, с прорязано от бръчки лице, придаващи му сила.
	Мила разглеждаше снимките, които жената сложи в ръцете й, слушаше я да разказва за първите и последни седем години живот на Сабин. Бащата стоеше прав в един ъгъл на стаята, подпрян на стената с ръце отзад: поклащаше се със сведен надолу поглед, съсредоточен единствено в дишането си. Вероятно жената беше силната личност в къщата.
	— Сабин се роди преждевременно, осем седмици преди термина. Тогава си казахме, че се е случило, защото е искала неистово да се появи на белия свят. И в известна степен е така…
	Засмя се и погледна мъжа си, той кимна.
	— Лекарите веднага казаха, че едва ли ще оживее, тъй като сърцето й е прекалено слабо. Но въпреки всякакви предвиждания Сабин устояваше. Беше дълга колкото дланта ми и тежеше едва петстотин грама, но се бореше упорито вътре в кувьоза. И седмица подир седмица сърцето й ставаше все по-силно… Тогава лекарите бяха принудени да променят мнението си и обявиха, че вероятно ще оцелее, но нейният живот ще бъде осеян с болници, лекарства, хирургически намеси. С една дума, по-добре да си пожелаем да умре…
	Направи кратка пауза.
	— И го направих. По едно време бях напълно убедена, че детето ми ще страда през остатъка от дните си. Затова се помолих сърцето й да спре. Сабин се оказа по-силна и от моите молитви: разви се като нормално дете и осем месеца след раждането я донесохме у дома.
	Жената млъкна. Изведнъж изражението й се промени, стана по-сурово.
	— Този мръсник направи безполезни всичките й усилия!
	Сабин беше най-малката от жертвите на Алберт. Отвлякъл я от въртележката на лунапарка в събота вечерта. Пред бащата и майката и пред очите на всички останали родители.
	„Обаче всеки е гледал собственото си дете — беше казала Роза на първото им събиране в Мислилището. — На хората не им пука, това е реалността.“
	Мила не беше дошла в тази къща само за да утеши родителите на Сабин, а и да им зададе няколко въпроса. Знаеше, че може да се възползва от тези моменти, преди страданието да изскочи от своето временно убежище и да заличи непоправимо всичко. Също така не забравяше, че двамата съпрузи са разпитвани десетки пъти за обстоятелствата, при които е изчезнала малката, но колегите й едва ли са имали нейния опит в издирването на изчезнали деца.
	— Факт е, че единствено вие сте могли да забележите или видите нещо. При останалите случаи похитителят е действал на изолирани места или когато е бил сам с жертвите си. В този случай е поел риск. Затова е възможно нещо да се е объркало.
	— Искате да ви разкажа всичко отначало?
	— Да, моля ви.
	Жената събра мислите си, после започна.
	— Вечерта беше специална за нас. Трябва да знаете, че когато дъщеря ми навърши три години, ние решихме да напуснем работата си в града, за да се преместим тук. Привличаха ни природата и възможността детето ни да израсне далече от шума и смога.
	— Казахте, че тази вечер е била специална за вас…
	— Точно така.
	Жената потърси погледа на съпруга си, после продължи.
	— Спечелихме от лотарията. Доста добра сума. Не толкова, че да станем много богати, но достатъчно да осигурим също и на Сабин и нейните деца едно достойно бъдеще… Аз не бях играла никога, но една сутрин купих билет и то се случи.
	Жената се насили да се усмихне.
	— Обзалагам се, винаги сте се питала как изглежда някой, спечелил от лотарията.
	Мила кимна.
	— Е, сега знаете.
	— Значи сте отишли на лунапарк за да празнувате, така ли?
	— Правилно.
	— Бих искала да си припомните и заради мен моментите, докато Сабин е била върху въртележката.
	— Заедно избрахме синьото конче. По време на първите две обиколки баща й остана с нея. После Сабин настоя да направи третата сама. Беше много упорита, затова се съгласихме.
	— Разбирам, при децата е нормално — каза Мила, за да я освободи предварително от всякакво чувство за вина.
	Жената вдигна очи към нея, после убедено каза:
	— На въртележката имаше други родители, всеки до своето дете. Аз не откъсвах очи от моето. Кълна се, че не съм я губила от поглед, като изключим миговете, в които се намираше от другата страна.
	„Изчезването на Сабин е нещо като игра на престиж“ — беше казал Стърн в Мислилището, позовавайки се на кончето, появило се празно.
	Мила обясни:
	— Нашата хипотеза е, че похитителят вече се е намирал на въртележката — един родител сред толкова други. От това извадихме заключението, че той изглежда като обикновен човек. Успял е да мине за баща на семейство, изчезвайки веднага с детето, като се е слял с тълпата. Сабин може би е плакала и протестирала, но никой не е обърнал внимание, защото в очите на другите е изглеждала само като едно дете, което е капризничело.
	Вероятно предположението, че Алберт се е престорил за баща на Сабин, беше най-болезненото нещо.
	— Уверявам ви, полицай Васкес, че ако на тази въртележка е имало страничен човек, щях да разбера. Една майка има шесто чувство за тези неща.
	Каза го толкова убедено, че Мила не посмя да я разубеждава или възразява.
	Алберт владееше мимикрията перфектно.
	Двайсет и пет агенти от полицията, затворени за десет дни в една стая бяха проучили внимателно стотици снимки, направени в лунапарка онази вечер. Прожектираха и аматьорските записи, направени с видеокамерите на семействата. Нищо. Никой от кадрите не беше запазил образа на Сабин с нейния похитител, дори бегло. Нямаше ги в нито една фотография, дори като избледнели сенки на заден план.
	Нямаше други въпроси, затова Мила се сбогува. Преди да си тръгне, майката на Сабин настоя да вземе една снимка на дъщеря й.
	— Така няма да я забравите — каза.
	Не знаеше, че Мила щеше да я помни и без нея, а след няколко часа щеше да отдаде дължимото на тази смърт под формата на нова рана.
	— Ще го хванете, нали?
	Въпросът на бащата не я изненада, даже го очакваше. Всички го задаваха. Ще намерите ли дъщеря ми? Ще заловите ли убиеца?
	И тя отговори както винаги в подобни случаи.
	— Ще направим всичко възможно.
	Майката на Сабин се е помолила дъщеря й да умре. Молбата й беше чута след седем години. Това си мислеше Мила, докато шофираше на връщане към Студиото. Горите, които на идване радваха очите й, сега изглеждаха като зловещи пръсти, които, разклатени от вятъра, се катереха по небето.
	Програмира сателитния навигатор да я върне назад по най-краткия път. После настрои дисплея на нощен режим. Синята светлина успокояваше.
	Радиото приемаше само станции на средни вълни и след напразно превъртане успя да хване една, която излъчваше стари парчета. Държеше на съседната седалка снимката на Сабин. Слава богу, спестиха на родителите й скръбната практика по разпознаването на тленните останки, вече полуразложени и плячка на трупната фауна. Затова благослови откритията, направени в областта на извличането на ДНК.
	Краткият разговор беше оставил в нея някакво чувство за незавършеност. Нещо не вървеше, нещо не беше се задействало и тя не можа да се отпусне. Заради направеното заключение. Един ден тази жена е купила билет от лотарията и е спечелила. Детето й беше станало жертва на сериен убиец.
	Две невероятни събития в един-единствен живот.
	Ужасяващото беше, че двете събития са свързани.
	Ако не бяха спечелили от лотарията, никога нямаше да отидат на лунапарк, за да го отпразнуват. Сабин нямаше да бъде отвлечена и брутално убита. Смъртта се беше оказала крайното възнаграждение за този неочакван късмет.
	„Не е вярно — повтори си няколко пъти. — Той е избрал семействата, а не децата. Щял е да я отвлече непременно.“
	И все пак мисълта я тревожеше, нямаше търпение да стигне до Студиото, за да си почине и да успее да я пропъди.
	Пътят се вклиняваше между хълмовете. От време на време изникваха табели с надписи на коневъдни ферми. Намираха се доста далече една от друга, а до тях се стигаше по второстепенни пътища, които често пъти продължаваха с километри в пустошта. Досега Мила видя само две коли, които се движеха в обратната посока и един комбайн с мигащи светлини, за да сигнализира бавния си ход на другите машини.
	По радиото пуснаха една успешна песен на Уилсън Пикет отпреди години, You Cant Stand Alone.
	Свърза певеца с името на случая, споменат от Борис в разговора за Горан и неговата жена.
	„Нещата се объркаха. Имаше грешки и някой заплаши, че ще разпусне групата и ще уволни доктор Гавила. Рош ни защити и настоя да останем на местата си“ — обясни й.
	Какво ли се беше случило? Дали имаше връзка със снимките на красивото момиче, които видя в Студиото? Оттогава ли новите й колеги не бяха стъпвали в апартамента?
	Въпроси, на които нямаше как да си отговори сама, затова ги пропъди. После премести с едно деление бутона на климатика: температурата отвън беше под три градуса, но в купето бе приятно. Преди да седне на волана даже си свали парката, а после изчака колата постепенно да се затопли. Преходът от хапещия студ към топлината постепенно успокои нервите й.
	Умората лека-полека я обземаше и тя с удоволствие се отпусна. Пътуването с тази кола й беше от полза. В един ъгъл на предното стъкло небето, което през всичките тези дни беше покрито с дебел саван от облаци, внезапно се отвори. Сякаш някой отпори ивица от него, за да разкрие купищата разпръснати звезди и да пропусне лунната светлина.
	В този миг се почувства привилегирована заради самотата насред тези гори. Неочакваният спектакъл беше само за нея. Светлинният фрагмент се местеше по стъклото заедно с извивките на пътя. Проследи го с поглед чак докато погледна за миг в огледалото и видя някакъв проблясък.
	Лунната светлина се беше отразила в каросерията на преследващата я с изгасени фарове кола.
	Небето над нея се затвори. Отново настъпи мрак. Мила се опита да запази спокойствие. Още веднъж някой я следваше, както се беше случило на чакълестото площадче пред мотела. Но ако тогава реши, че е само плод на нейната фантазия, сега беше напълно сигурна.
	„Спокойно, мисли спокойно.“
	Ако натиснеше газта, щеше да разкрие тревогата си. Освен това не познаваше шофьорските умения на своя преследвач: по този пресечен и непознат за нея път опитът да се откъсне напред можеше да се окаже фатален. Наоколо не се виждаха къщи, а най-близкото населено място се намираше на около трийсет километра. Освен това среднощното приключение в сиропиталището с Роналд Дермис и неговия упойващ чай беше подложило на сурово изпитание смелостта й. Досега не беше признавала и даже твърдеше пред всички, че се чувства добре и не е понесла никакъв шок, но в момента се колебаеше дали е в състояние да се сблъска с толкова опасна ситуация. Сухожилията на ръцете й се схванаха, нервното напрежение се покачи. Усещаше лудешкото биене на сърцето си и не знаеше как да го успокои. Паниката постепенно я обземаше.
	„Спокойно, мисли спокойно.“
	Изключи радиото, за да се съсредоточи. Осъзна, че човекът отзад се ориентира по нейните светлини и затова кара в тъмното. Тогава измъкна сателитния навигатор от стойката и го сложи върху краката си.
	После протегна ръка към бутона за светлините и ги изключи.
	Настъпи педала на газта. Пред себе си имаше само стена от мрак. За посоката се ориентираше само по навигатора. Десен завой, четиресет градуса. Подчини се и видя стрелката на дисплея да очертава маневрата. Права отсечка. Задницата леко поднесе, когато влезе в нея. Стискаше здраво кормилото, защото иначе щеше да се озове извън пътя. Завой наляво, шейсет градуса. За да не изгуби контрол, този път трябваше да намали внезапно скоростта и да навие обратно волана. Друга права отсечка, по-дълга от предишната. Колко ли още трябваше да издържи, без да включва фаровете? Дали успя да се изплъзне, от преследвача?
	Използва правата отсечка пред себе си и погледна за миг в огледалото.
	Фаровете на колата зад нея светнаха.
	Сянката отзад най-после се разкри, но не се предаваше. Лъчистият сноп се отразяваше в колата и в пътя отпред. Мила зави навреме, за да влезе в завоя, и веднага включи фаровете. Измина на скорост малко повече от триста метра, после внезапно закова спирачките и погледна отново в огледалото за обратно виждане.
	Чуваше единствено бръмченето на мотора, придружено от барабаненето в гърдите. Другата кола беше спряла преди завоя. Виждаше провлеклите се по асфалта светлини. Ръмженето на ауспуха звучеше като страшен звяр, готов да направи последния скок и да сграбчи плячката.
	„Ела, очаквам те!“
	Хвана пистолета и вкара патрон в цевта. Не знаеше откъде извира този кураж, преди малко я беше напуснал. Отчаянието я тласкаше към този абсурден дуел насред пустошта.
	Но преследвачът не прие предизвикателството, фаровете отвъд завоя изчезнаха и отстъпиха място на две слаби отражения в червено.
	Колата беше завила назад.
	Мила не помръдна. После отново си пое дъх.
	Погледна към седалката до нея, сякаш искаше да намери подкрепа в усмивката на Сабин.
	Чак тогава осъзна, че в тази снимка имаше нещо сбъркано.
	Пристигна в Студиото малко след полунощ. Нервите й още бяха опънати, по останалия път мислеше единствено за снимката на Сабин, като непрекъснато се оглеждаше наоколо в очакване някой преследвач да изникне всеки момент от страничен път, или да я причака насреща зад някой завой.
	Изкачи на бегом стълбите до апартамента. Искаше да говори незабавно с Горан и да предупреди групата за случилото се. Може би Алберт я преследваше. Даже със сигурност беше той, но защо точно нея? И после, тази история със Сабин, но тук можеше да греши…
	Като стигна на етажа, отвори тежката блиндирана врата с ключовете, които Стърн й беше дал, подмина бившата караулка и се озова сред непроницаема тишина. Докато преминаваше набързо покрай стаите се чуваше единствено скърцането на гумените й подметки по линолеума. Първо общото помещение, където върху ръба на един пепелник забеляза изгоряла докрай цигара във вид на дълга ивица сива пепел. По масата в кухнята имаше остатъци от вечерята — опряна отстрани на чинията вилица, порция едва наченат пудинг — някой е бил принуден да остави внезапно храната си. Лампите навсякъде светеха, даже в Мислилището. Мила забърза крачка към спалното: сигурно се беше случило нещо. Леглото на Стърн стоеше разхвърляно, върху възглавницата се виждаше кутийка ментови бонбонки.
	Телефонът й изписука, предупреди я, че има есемес.
	Прочете го.
	Отиваме в къщата на Грес. Креп иска да ни покаже нещо. Настигни ни.
	Борис.


>	26

	Когато пристигна там, установи, че не всички са влезли. До фургона Сара Роза нахлузваше еднократни калцуни и престилка. Мила си отбеляза наум, че напоследък тя се държеше по-добре с нея. Стоеше настрана, почти винаги вглъбена в нещо друго. Вероятно заради семейните си проблеми.
	Роза я забеляза.
	— По дяволите! Нищо не изпускаш, а?
	„Да не си го бях помисляла“… — каза си Мила.
	Не обърна внимание и тръгна към фургона за престилка, но Роза застана на стъпалата и й препречи пътя.
	— Ей, говоря на теб!
	— Какво искаш?
	— Харесва ти да се правиш на много важна, нали?
	Стоеше на няколко сантиметра от нея. Отдолу Мила усещаше дъха й: на цигари, дъвка и кафе. Искаше й се да я избута или поне да я нахока, но после си припомни думите на Горан за раздялата със съпруга и за хранителните проблеми на дъщерята, предпочете да го отложи.
	— Роза, защо се държиш така с мен? Аз само си върша работата.
	— Тогава трябваше да си намерила шестото момиче досега, не ти ли се струва?
	— Ще я намеря.
	— Знаеш ли, не мисля, че ще останеш дълго в нашата група. Засега си ги спечелила, но рано или късно ще разберат, че можем да минем и без теб.
	Роза се отстрани, но Мила остана на мястото си.
	— Ако ме мразиш толкова, защо след сиропиталището, когато Рош е искал да ме отпрати, ти също си гласувала да остана?
	Жената се обърна към нея с развеселен поглед.
	— Кой ти каза?
	— Доктор Гавила.
	Роза се засмя и наклони глава.
	— Виж, скъпа, точно заради тези неща няма да изтраеш дълго. Защото, ако ти е споделил нещо доверително, а ти ми го казваш сега, значи го предаваш. И между другото, той те е излъгал… Защото аз гласувах против.
	Остави я там втрещена и се отправи към къщата с уверена крачка. Мила я проследи с поглед, смаяна от последните й думи. После влезе във фургона, за да се преоблече.
	Креп им гарантира, че това ще е неговата „Сикстинска капела“. Сравнението със стаята на втория етаж в къщата на Ивон Грес не изглеждаше толкова дръзко.
	В наши дни шедьовърът на Микеланджело беше подложен на основна реставрация, която възвърна на фреските оригиналното им великолепие, като ги освободи от гъстия слой прах, пушек и туткал, натрупал се през вековете заради използването на свещи и мангали. Експертите започнали своята работа от едно малко квадратче — почти колкото марка — за да се ориентират какво се крие отдолу. Изненадата им била огромна: дебелият слой сажди скривал удивителни цветове, надхвърлящи техните представи.
	Така и Креп започна от една обикновена капка кръв — онази, открита от Мила с помощта на кучето, — за да реализира своя шедьовър.
	— В канализацията на къщата липсваше органичен материал — каза експертът от научно-техническата лаборатория. — Но тръбите бяха разядени и имаше следи от солна киселина. Предполагаме, че Фелдхер си е послужил с нея, за да разтвори останките и да се освободи по-лесно от тях. Киселината е много ефикасна също и за костните тъкани.
	Мила хвана само последната част на фразата, докато се изкачваше към площадката на втория етаж. Креп стоеше в центъра на коридора, а пред него бяха Горан, Борис и Стърн, отзад стоеше Роза, облегната на стената.
	— Затова единствената улика, за да припишем клането на Фелдхер, е онова петънце кръв.
	— Анализира ли го вече?
	— Чанг твърди, че има деветдесет процента вероятност да принадлежи на момчето.
	Горан се обърна да погледне Мила, а после каза на Креп:
	— Добре, всички са вече тук. Можем да започваме…
	Досега я бяха чакали. Би трябвало да се чувства поласкана, но още не можеше да преглътне думите на Сара Роза. На кого да вярва? На тази истеричка, която я тормозеше от самото начало, или на Горан?
	Преди да ги вкара в стаята, Креп ги предупреди:
	— Можем да останем вътре не повече от петнайсет минути, затова, ако имате въпроси, питайте сега.
	Мълчаха.
	— Добре, да влизаме.
	Стаята беше затворена с двойна стъклена врата, а по средата имаше малък проход, който позволяваше да се влиза само поединично, с цел да се запази микроклиматът вътре. Преди да влязат, един сътрудник на Креп измери температурата на всеки с инфрачервен термометър, подобен на онези, които обикновено използват за децата. После вкара данните в компютър, свързан с овлажнителите на въздуха в стаята, които щяха да коригират функциите си, за да поддържат постоянна температурата на мястото.
	Креп влезе последен в стаята и обясни причината за тези мерки.
	— Боята, използвана от Фелдхер за стените се оказа основният проблем. Не можеше да бъде премахната с обикновен разтворител, без да изчезне и онова под нея.
	— Тогава как успя? — попита Горан.
	— Изследвахме я и се оказа, че става дума за водоразтворима боя, в която като колаген се използва мазнина с растителен произход. Достатъчно беше да вкараме във въздуха разтвор от рафиниран спирт и да изчакаме няколко часа, за да разтворим мазнините. На практика намалихме дебелината на слоя боя по стените. Ако отдолу има кръв, луминалът е в състояние да я извади на показ…
	3-аминофталидразид, известен повече като луминал.
	Веществото, на което се базира голяма част от техниката на модерните полицейски лаборатории. Основава се на катализиращото действие на хематина, съдържащ се в хемоглобина. Като реагира с тази съставка на кръвта, луминалът фосфоресцира в характерно синьо, видимо само на тъмно. За да е ефикасен обаче, продуктът първо бива комбиниран с окисляващ агент, обикновено това е водородният пероксид, а после изпарен във въздуха като воден разтвор.
	Луминалът има само един недостатък: продължителността на флуоресценцията е около трийсет секунди. Което на практика прави теста неповторяем.
	Затова няколко фотоапарата с лента за дълга експозиция щяха да документират всеки резултат, преди да изчезне завинаги.
	Креп раздаде снабдени със специални филтри маски и защитни очила, защото имаше опасения, че луминалът може да е канцерогенен — макар това още да не беше доказано.
	После се обърна към Гавила:
	— Когато кажете…
	— Да започваме!
	С уоки-токито Креп даде заповед на своите, намиращи се отвън.
	Първо изгаснаха всички светлини.
	Усещането не беше приятно за Мила. В клаустрофобичната тъмнина успяваше да разпознае само накъсаното си дишане, през филтъра на маската то звучеше като приглушен хрип. Наслояваше се върху дълбокото механично свистене на овлажнителите, които изпомпваха неспирно техните пари в стаята.
	Опита се да запази спокойствие, въпреки че безпокойството в гърдите й се надигаше и с нетърпение очакваше експериментът да свърши.
	След малко шумът се промени. Отворите започнаха да вкарват във въздуха химическия разтвор, който трябваше да направи видима кръвта по стените. След малко лекото свистене на новата субстанция бе придружено от слаба синкава светлина, която се появи около тях. Изглеждаше като филтрирана от морските дълбини слънчева светлина.
	Отначало Мила помисли, че това е само оптичен ефект, нещо като мираж, създаден от нейното съзнание в отговор на усещането за хипервентилация. Но когато ефектът се разшири, тя си даде сметка, че отново вижда колегите си. Сякаш някой беше светнал отново лампите, замествайки студената луминесцентна светлина с тази нова индигова тоналност. Попита се как е възможно, но после стигна до отговора.
	По стените имаше толкова много кръв, че ефектът от луминала ги осветяваше всичките.
	Пръските се бяха разнесли в различни посоки, но изглежда началото им водеше от центъра на стаята. Като че ли там в средата е имало нещо като жертвен олтар. Таванът напомняше осеян със звезди покров. Великолепието на изображението беше нарушавано само от мисълта за причината, довела до тази оптична илюзия.
	Фелдхер вероятно е използвал моторна резачка, за да превърне телата в куп мляно месо, в каша, лесна за изхвърляне в тоалетната чиния.
	Мила забеляза, че и другите са вцепенени като нея. Оглеждаха се наоколо като роботи, докато прецизните фотоапарати, разположени по периметъра, продължаваха да снимат, неумолими и немилостиви. Бяха изминали само петнайсет секунди и луминалът продължаваше да разкрива нови петна, все по-скрити.
	Втренчиха се в този ужас.
	После Борис вдигна ръка и посочи на присъстващите онова, което постепенно изникваше на една от стените.
	— Гледайте…
	И те видяха.
	На това място луминалът не успяваше да подейства, не открояваше нищо и тази част оставаше бяла. Ограждаха я сините петна и образуваха контур. Както се пръска боя със спрей върху предмет, опрян в стената и после отзад остава следа. Като фигура, очертана на мазилката. Като негатив на фотография.
	Всеки от тях помисли, че следата смътно напомня човешка сянка.
	Докато Фелдхер е вилнеел върху телата на Ивон и нейните деца със смразяваща жестокост, в един от ъглите на стаята някой невъзмутимо е наблюдавал зрелището.


>	27

	Чу името си.
	Сигурна е, не е сънувала. Точно това я изтръгна от съня, а не страхът, нито внезапното осъзнаване къде се намира, и то кой знае откога.
	Ефектът от притъпяващата усещанията дрога изчезна в мига, в който чу името си да прокънтява в търбуха на чудовището. Като някакво ехо, дошло отдалече да я търси. Ето, най-после я намери.
	„Тук съм“ — иска й се да извика, но не успява, устата все още е слепнала.
	А и сега се чуват шумове. Звуци, които преди липсваха. На какво приличат, на стъпки? Стъпки на тежки обувки. Повече обувки, стъпват заедно. Има хора! Къде? Над нея, около нея. Навсякъде, но въпреки това са далече, прекалено далече. Какво правят там? Дошли са да я търсят? Да, така е. Те са тук заради нея, но не могат да я видят в търбуха на чудовището. Единствената възможност е да я чуят.
	„Помощ“ — опитва се да извика.
	Гласът е сподавен, похабен от дните на наложената агония, на насилствения, подъл сън, предписван й на воля, най-безразсъдно. Само за да стои мирна, докато чудовището я смила в своя каменен стомах. Докато външният свят лека-полека забравя за нея.
	„Но ако те сега са тук, значи още те помнят!“
	Мисълта й вдъхва неподозирана сила: не е вярвала, че я притежава. Запас, скътан от нейното тяло в потайно скривалище, за употреба само в критични моменти. Започва да разсъждава.
	„Как бих могла да дам знак за присъствието си?“
	Лявата ръка е все така бинтована. Краката не помръдват. Дясната е единствената възможност, отвод, който още я държи свързана с живота. Дистанционното още е на дланта й, свързано единствено с онова безумно анимационно филмче, което вече й съсипа мозъка. Насочва го към екрана. Звукът е нормален, но вероятно тоже да бъде усилен. Опитва, но не намира точния бутон. Може би защото всичките изпълняват една функция. Шутовете отгоре продължават. Чува се женски глас. Но с нея има и мъж. Даже двама.
	„Трябва да ги извикам! Трябва да разберат, че съм наблизо, иначе ще умра тук долу!“
	За пръв път е наясно с възможността да умре. Досега винаги е избягвала да мисли за това. Може би като заклинание. Може би защото едно дете не трябва да мисли за смъртта, но сега си дава сметка, че никой няма да дойде и да я спаси, такава е нейната съдба.
	Абсурдно е, че сега някой я лекува, но ще сложи край на краткото й съществуване. Бинтовал е ръката, влива й лекарства през системата. Грижи се старателно за нея. Защо го прави, щом като накрая все пак ще я убие? Въпросът не я облекчава. Има само една причина, за да я държи жива тук долу. Подозира, че ще й причини още много страдания.
	Може би това е последната възможност да излезе оттук, да се върне у дома и отново да види любимите си хора. Мама, татко, дядо и даже Худини. Заклева се, че ще обича също и онзи проклет котарак, нека само свърши ужасът тук.
	Повдига ръка и започва да удря силно с дистанционното по стоманения ръб на леглото. Звукът, който успява да произведе, е дразнещ също и за нея, но е освобождаващ. По-силно, все по-силно. Докато усеща, че пластмасовото устройство започва да се чупи. Не я интересува. Металическите удари звучат все по-яростно. От гърлото и се изтръгва продран вик.
	„Тук съм!“
	Дистанционното се откъсва от дланта й, принудена е да спре. Но усеща нещо отгоре. Може да е за добро, или пък не. Станало е тихо. Вероятно са разбрали за нея и сега се ослушват. Така е, едва ли са си тръгнали! Тогава започва да удря отново, нищо че дясната и ръка е зле. Болката минава през раменете и обзема и лявата. Това само я отчайва още повече, защото, ако никой не я чуе, след това ще си изпати, сигурна е в това. Някой ще й отмъсти. Ще я накара да си плати.
	Студени сълзи се стичат по бузите. Но шумовете отново се чуват и тя възвръща куража си.
	Една сянка се отлепва от скалната стена и идва към нея.
	Вижда я, но продължава. Когато сянката е достатъчно близо, може да забележи нежните ръце, синята рокличка, кестенявата коса, падаща свободно върху раменете.
	Сянката се обръща към нея с момичешки, глас.
	— Сега престани, ще ни чуят — казва.
	После слага ръка върху нейната. Допирът е достатъчен, за да я спре.
	— Моля те! — добавя после.
	И нейната молба е толкова покъртителна, че я убеждава, не започва отново. Не разбира причината, поради която това момиче иска от нея нещо толкова нелепо, като това да останат тук вътре. И все пак се подчинява. Не знае дали да се разплаче заради неуспешния опит, или да е щастлива заради откритието, че не е сама. Толкова е благодарна, че първото човешко присъствие тук е момиче като нея, че не желае да го разочарова. Затова даже забравя, че иска да излезе навън.
	Шумовете и звуците отгоре са изчезнали. Този път тишината е окончателна.
	Момичето измъква ръката си от нейната.
	— Остани… — моли я сега тя.
	— Не се притеснявай, пак ще се видим…
	И се отдалечава, връща се в мрака. А тя губи кураж и се осланя само на това дребно и незначително обещание, за да продължи да се надява.


>	28

	Креслото на Александър Берман!
	В Мислилището групата умуваше върху думите на Гавила. В мислите си се връщаха към крайния квартал, където се намираше бърлогата на педофила и към компютъра за ловуване в интернет.
	— Креп не откри отпечатъци по старото кожено кресло в сутерена!
	Сега за Горан това беше внезапно разкритие.
	— Върху всичко останало да, стотици, но върху него не! Защо? Защото някой си е направил труда да ги отстрани!
	После криминологът отиде пред стената, където с кабарчета бяха закачени всички доклади, снимки и листове с резултатите от случая в сиропиталището. Откъсна един и започна да чете. Преписът от изповедта на детето Роналд Дермис пред отец Ролф, намерена заедно с магнетофона в ковчега на Били Мур.
	„Ти знаеш какво се случи с Били, нали, Рон?“
	„Бог си го прибра.“
	„Не е бил Бог, Рон. Ти знаеш ли кой е бил?“
	„Падна. Падна от камбанарията.“
	„Но ти беше с него.“
	„Да“…
	— А после свещеникът го уверява: „Никой няма да те накаже, ако кажеш какво се е случило. Обещавам“. И вижте как отговаря Роналд: „Той ми каза да го направя“. Разбирате ли? „Той.“
	Горан огледа смаяните им лица.
	— И какво пита сега отец Ролф?
	„Кой той? Били? Били поиска да го блъснеш?“
	„Не“ — отговаря Роналд.
	„Значи някое от другите момчета?“ — и Роналд отново отрича.
	„Тогава кой? Хайде, отговори ми. Такъв човек не съществува, нали? Той е само плод на твоето въображение“ — и Роналд изглежда убеден, когато отново отрича, но отец Ролф го притиска: „Тук няма никого другиго. Само аз и твоите другари“. И накрая Роналд отговаря: „Той идва само за мен“.
	Лека-полека всички загряваха.
	Развълнуваният като дете Горан отново изтича до листчетата на стената и взе копие от писмото на Роналд до разследващите.
	— Направиха ми впечатление думите: „После дойде ТОЙ. ТОЙ ме разбираше, научи ме“.
	Показа им писмото и посочи пасажа.
	— Виждате ли? Думата „той“ тук нарочно е написана с главни букви… Мислих за това и преди, но стигнах до грешен извод. Реших, че това е ясен пример за раздвоение на личността, където негативното „АЗ“ винаги изглежда отделено от действащото „АЗ“. И затова се превръща в „Той“… „АЗ бях, но ТОЙ ми каза да го направя, НЕГОВА е вината за това, което съм“… Бъркал съм! И съм повтарял грешката на отец Ролф отпреди трийсет години! Когато по време на изповедта Роналд е казвал „Той“, свещеникът е мислел, че се позовава на себе си и само се опитва да екстериоризира своята вина. Типично за децата. Но познатият на нас Роналд вече не е бил дете…
	Мила забеляза как погледът на Горан леко помръкна. Случваше се всеки път, когато преценяваше грешно.
	— Това „Той“, на което се позовава Роналд, не е проекция на неговата психика, двойник, на когото да припише отговорността за своите действия! Не, това е същият „Той“, който се е разполагал в креслото на Александър Берман всеки път, когато е влизал в интернет на лов за деца! Фелдхер оставя безброй следи в къщата на Ивон Грес, но се е погрижил да пребоядиса стаята на ужасите, защото върху стената е единственото нещо, което счита за нужно да скрие… а може би да изтъкне: увековеченото с кръвта изображение на присъстващия човек! Ето защо „Той“ е Алберт.
	— Съжалявам, но е неубедително — отбеляза спокойно Сара Роза. Каза го с такава увереност, че другите се учудиха.
	— Прегледахме видеозаписите на охраната в „Капо Алто“ и освен Фелдхер никой друг не е влизал в къщата.
	Горан се обърна към нея, сочейки я с пръст:
	— Правилно! Защото всеки път е изваждал камерите от строя посредством късо съединение. Ако се замислим, ефектът върху стената може да се постигне и с фигура от картон или манекен. А какво ни говори това?
	— Бива го да създава илюзии.
	— И това е вярно! От самото начало този човек ни предизвиква да разгадаваме триковете му. Вземете например отвличането на Сабин от въртележката… Изключително! Десетки хора, десетки чифтове очи в лунапарка и никой не забелязва нищо!
	Горан изглеждаше истински възхитен от уменията на противника си, но не защото не изпитваше състрадание към жертвите. С това не показваше, че му липсва хуманност. Алберт беше неговият обект на изследване. Да разбере движещите механизми на неговото мислене, беше чудесно предизвикателство.
	— Лично аз обаче смятам, че Алберт действително е присъствал в стаята, докато Фелдхер е избивал жертвите си. Изключвам манекените и други подобни трикове. И знаете ли защо?
	Криминологът се наслади за момент на недоумяващите им физиономии.
	— В разположението на петната от кръв около очертанието върху стената Креп открои „константни вариации“ — така ги нарече. Означава, че каквото и препятствие да е имало между кръвта и стената, то не е било неподвижно, а се е премествало!
	Сара Роза зяпна. Нямаше какво повече да се каже.
	— Да обобщим — предложи Стърн. — Ако Алберт е познавал Роналд Дермис като дете, на колко години ще да е бил? Двайсет, трийсет? Значи сега е на петдесет-шейсет.
	— Точно така — съгласи се Борис. — И като вземем предвид размерите на следата, очертала се върху стената в стаята на ужасите, бих казал че е висок около метър и седемдесет.
	— Метър шейсет и девет — уточни Сара Роза, вече беше измерила точно.
	— Имаме частично описание на търсения човек, вече е нещо.
	Горан взе отново думата.
	— Берман, Роналд, Фелдхер: те са като вълци, а вълците често действат в глутница. Всяка глутница има водач. Алберт ни казва точно това: той е техният лидер. В живота на тримата е имало момент, когато са го срещнали, заедно или поотделно. Роналд и Фелдхер са се познавали, израснали са в едно и също сиропиталище, но вероятно не са знаели кой е Александър Берман… Единствено Алберт ги свързва. Затова е оставил подписа си на всяко местопрестъпление.
	— И какво ще се случи сега? — попита Сара Роза.
	— Сами може да си отговорите… Два. Липсват два трупа на момичета, и като следствие двама членове на глутницата.
	— Освен това и шестото момиче — уточни Мила.
	— Да… Но Алберт я пази за себе си.
	Стоеше от половин час на отсрещния тротоар и не се осмеляваше да звънне. Още търсеше точните думи, за да мотивира присъствието си. Толкова беше отвикнала от междуличностните отношения, че даже и най-обикновените приятелства вече й се струваха невъзможни. Затова мръзнеше отвън и не можеше да се реши.
	„На следващата синя кола тръгвам, обещавам.“
	Минаваше девет и трафик почти нямаше. Прозорците в дома на Горан на третия етаж в сградата светеха. Мократа от разтопения сняг улица беше концерт на металически капчуци, кашлящи улуци и прегракнали водостоци.
	„Добре, отивам.“
	Мила излезе от сенчестия конус, който досега я защитаваше от евентуални погледи на любопитни съседи, и бързо отиде пред входната врата. Сградата изглеждаше стара, вероятно в средата на двайсети век бе приютявала фабрика — заради широките прозорци, дългите корнизи и комините, които още украсяваха покрива. В зоната ги имаше доста. Вероятно целият квартал беше със сменено предназначение заради някой архитект, превърнал старите индустриални постройки в жилищни сгради.
	Звънна на домофона и изчака.
	— Кой е?
	— Мила съм. Извинявай, но трябва да говоря с теб и не исках да е по телефона. В Студиото изглеждаше много зает и затова си помислих…
	— Качи се. Трети етаж.
	Последва кратък електронен сигнал и бравата на входната врата щракна.
	Товарният асансьор сега служеше за превоз на хора. За да го задвижи, трябваше да дръпне с ръце плъзгащите врати и да натисне една ръчка. Мила се изкачи бавно между етажите, до третия. На площадката имаше само една врата — открехната за нея.
	— Влизай, влизай.
	Гласът на Горан се чу откъм вътрешността на апартамента. Мила го последва. Влезе в просторен лофт, където се виждаха няколко стаи. Подът беше с дюшеме, чугунените радиатори обграждаха пиластрите. Голямата запалена камина придаваше на пространството кехлибарен оттенък. Мила хлопна вратата зад себе си, питаше се къде ли е Горан. После го видя да се появява забързан на кухненския праг.
	— Секунда само и идвам.
	— Не се притеснявай…
	Огледа се наоколо. За разлика от винаги нехайния вид на криминолога, къщата му беше много подредена. Нямаше и прашинка, всичко сякаш отразяваше грижите, полагани от този човек, за да има малко хармония в живота на сина му.
	След малко го видя да се появява с чаша вода в ръка.
	— Съжалявам, появих се толкова ненадейно.
	— Няма нищо, обикновено си лягам късно.
	После посочи чашата:
	— Точно слагах Томи да спи. Няма да се бавя много. Седни, или пък си сипи нещо за пиене, там, в дъното, има барче.
	Мила кимна и го видя да тръгва към една от стаите. За да се отпусне малко, отиде и си приготви водка с лед. Докато пиеше на крак пред камината, забеляза криминолога през открехнатата врата на детската стаичка. Седеше на леглото на сина си и му разказваше нещо, докато с едната ръка го галеше по хълбока. В полусянката на стаята, едва-едва осветена от нощната лампа във форма на клоун, под завивките Томи изглеждаше като фигура, очертавана от милувките на баща му.
	В тази семейна среда Горан не приличаше на себе си.
	Кой знае защо, й дойде наум споменът, когато за пръв път отиде да потърси баща си в службата. Човекът в сако и вратовръзка, който излизаше всяка сутрин от дома им, там се променяше. Превръщаше се в сериозен и строг субект, толкова различен от нейния любим татко. Мила си припомни, че направо се стъписа.
	За Горан важеше обратното. Умиляваше се, докато го наблюдаваше как изпълнява бащинските си задължения.
	За нея тази двойственост беше нещо непознато, тя имаше само една страна. В нейния живот не съществуваше несъответствие. Никога не преставаше да е полицайка, издирваща изчезнали хора. Защото винаги ги търсеше. В почивните си дни, когато беше в отпуск, докато пазаруваше. Да изучава лицата на непознатите, се беше превърнало в навик.
	Както всички други, изчезващите непълнолетни си имат история. Но в даден момент тя прекъсва. Мила отново преминаваше по малките им стъпки, изгубени в мрака. Никога не забравяше лицата им. Можеше да минат години, но винаги щеше да ги разпознае.
	„Защото децата са сред нас — мислеше си. Понякога можем да ги открием във възрастните, в които са се превърнали.“
	Горан разказваше приказка на сина си. Мила не искаше повече да пречи на тази сцена с погледа си — не беше за нейните очи. Обърна се, но веднага забеляза усмивката на Томи върху една рамкирана снимка. Ако го познаваше, сигурно сега би се почувствала неловко, щеше да изчака още, преди да се качи, с надеждата вече да е в леглото.
	Томи представляваше част от живота на Горан, която още не беше готова да опознае.
	След малко той дойде и с усмивка обяви:
	— Вече заспа!
	— Не исках да преча. Но си мислех, че може би е важно.
	— Ти вече се извини. Давай сега, кажи ми какво има…
	Седна на един от диваните и я покани да се разположи до него. Огънят в камината отразяваше танцуващи сенки по стената.
	— Случи се отново: някой ме преследваше.
	Криминологът набърчи чело.
	— Сигурна ли си?
	— Предишният път не, но сега да.
	Разказа му случката, като се опита да не пропусне нито една подробност. Колата със загасени фарове, проблясъкът на луната върху каросерията, фактът, че преследвачът беше предпочел да завие назад, след като го разкри.
	— Защо някой ще преследва точно теб?
	Вече й беше задал този въпрос в ресторанта, когато тя спомена за усещането, че някой е вървял след нея на площадчето пред мотела. Този път Горан питаше по-скоро себе си.
	— Не намирам никаква причина — каза, след като помисли малко.
	— Изключвам, че в този момент би имало полза, ако сложите някого да ме покрива отзад и да залови преследвача ми.
	— Сега е наясно, че ти знаеш. Затова няма да повтори.
	Мила кимна.
	— Но не съм дошла само заради това.
	Горан отново я погледна.
	— Открила си нещо?
	— Не толкова открих, колкото смятам, че разбрах нещо. Един от фокусите на Алберт.
	— Кой от многото?
	— Как е успял да отведе детето от въртележката, без никой да се усети.
	Очите на Горан блеснаха любопитно.
	— Казвай, слушам те…
	— Винаги сме предполагали, че похитителят е Алберт. Значи някой мъж. Ами ако става дума за жена?
	— Защо мислиш така?
	— Вероятно майката на Сабин ме накара да помисля за пръв път по тази хипотеза. Без да я питам, ми каза, че ако е имало и един страничен човек на тази въртележка — тоест не баща — тя е щяла да го забележи. После добави, че майката има нещо като шесто чувство за тези неща. И аз го вярвам.
	— Защо?
	— Защото полицията е прегледала стотици снимки, направени вечерта, а също и аматьорските филмчета, а заподозрян липсва. Ето защо ние направихме извода, че нашият Алберт има най-обикновен вид… Тогава си казах, че за една жена ще е още по-лесно да изведе детето.
	— Според теб има съучастничка…
	Идеята явно му харесваше.
	— … но липсват факти, подкрепящи подобна теза.
	— Знам, и проблемът е точно в това.
	Горан стана и започна да обикаля наоколо. Потъркваше занемарената си брада и разсъждаваше.
	— Няма да е за пръв път… вече се е случвало в миналото. Например в Глостър, с Фред и Розмари Уест.
	Криминологът набързо разказа случая със съпрузите — серийни убийци. Той зидар, тя домакиня. Десет деца. Заедно примамвали и убивали невинни момичета, след като ги принуждавали да участват в техните сексуални забавления, а после ги заравяли в двора на къщата, намираща се на улица „Кромуел“ 25. Под настилката на портика намерила края си също и шестнайсетгодишната дъщеря на двойката, която вероятно посмяла да се опълчи. Още две жертви били открити на други места, показани от Фред. Всичко дванайсет трупа. Но полицията престанала да разкопава в мрачната къща поради страх от срутвания.
	В светлината на този показателен пример Горан считаше, че теорията на Мила за наличието на съучастничка на Алберт не е лишена от логика.
	— Може би точно тя се грижи за шестото момиче.
	Изглеждаше много заинтригуван, но не искаше ентусиазмът да го обземе.
	— Не ме разбирай неправилно, твоето предположение е чудесно. Но трябва да го проверим.
	— Ще говориш ли с другите?
	— Ще го вземем под внимание. Междувременно ще поръчам на някого от нашите да прегледа отново снимките и филмчетата от лунапарка.
	— Бих могла да го направя аз.
	— Добре.
	— Има и още нещо… Питам от любопитство. Търсих отговора сама, но не успях да го намеря.
	— За какво става дума?
	— В процесите на декомпозиция очите на трупа претърпяват промени, нали?
	— Ами обикновено с времето ирисът помътнява…
	Горан спря и я загледа, не разбираше накъде бие.
	— Защо питаш?
	Мила извади от джоба си снимката на Сабин, дадена й от нейната майка в края на посещението. Същата, която беше държала на съседната седалка по време на цялото пътуване, а след претърпяния страх от преследването предизвика в нея това съмнение, докато я гледаше.
	Имаше нещо сбъркано.
	Горан я взе, погледна я.
	— Трупът на момичето, намерен от нас в къщата на Кобаши, имаше сини очи — обърна му внимание Мила. Очите на Сабин обаче са били кафяви.
	В таксито Горан не каза нито дума. След като му сподели откритието си, Мила забеляза внезапната промяна в настроението му. После каза нещо, което я порази.
	— Живеем редом с хора, за които смятаме, че всичко ни е известно, но всъщност не знаем нищо за тях. — А после добави: — Изигра ни.
	Отначало тя помисли, че криминологът говори за Алберт, но не беше така.
	Присъства на няколко бързи телефонни разговора — освен с членовете на групата също и с бавачката на Томи.
	— Трябва да тръгваме — обяви после, без да й обяснява нищо.
	— А синът ти?
	— Госпожа Руна ще дойде до двайсет минути, той няма да се събуди.
	Извикаха такси.
	В този час сградата на федералната полиция още беше осветена. Вътре имаше движение на агенти, които се сменяха. Почти всички бяха заети със случая. Дни наред се извършваха обиски в жилищата на заподозрени лица или на места, посочени по телефона от усърдни граждани, търсеха затвора на шестото момиче.
	Като плати на таксиметровия шофьор, Горан се насочи към главния вход, без дори да изчака Мила, тя едва го догонваше. На етажа на Департамента по поведенчески науки вече ги чакаха Роза, Борис и Стърн.
	— Какво се е случило? — попита най-възрастният агент.
	— Трябва да си изясним нещо. Незабавно трябва да видим Рош.
	Главният инспектор го видя да се появява в разгара на едно заседание, проточило се с часове — участваха високите чинове на федералната полиция. Обсъждаха точно случая Алберт.
	— Трябва да говорим с теб.
	Рош стана от креслото и го посочи на присъстващите:
	— Господа, всички вие познавате доктор Гавила, който от години дава своя принос за моя Департамент…
	Горан му подшушна на ухото:
	— Сега.
	Дежурната усмивка по лицето на Рош изчезна.
	— Моля да ме извините, но има новини, които изискват присъствието ми на друго място.
	Докато събираше листовете от заседателната маса, Рош усети върху себе си погледите на присъстващите. Горан го чакаше две крачки по-назад, останалите се бяха задържали на прага.
	— Надявам се наистина да е нещо важно — каза главният инспектор, след като захвърли папката с листовете на бюрото в кабинета си.
	Горан изчака всички да влязат в стаята, преди да затвори вратата и да се изправи с каменно лице пред Рош.
	— Трупът, намерен в къщата на Кобаши, не е на третото изчезнало момиче.
	Тонът и решителността му не оставяха място за опровержение. Главният инспектор седна и сплете пръсти.
	— Продължавай…
	— Това не е Сабин, а Мелиса — Мила си припомни четвъртото момиче. — На години беше най-голямото от шестте, но недоразвитото му тяло можеше да доведе до заблуда. И имаше сини очи.
	— Продължавай, слушам те… — повтори Рош.
	— Това може да означава само две неща. Или Алберт е променил своя modus operandi, защото досега намирахме телата по реда на отвличането им, или пък Чанг е сбъркал с анализа на ДНК…
	— Смятам, че и двете хипотези са вероятни — заяви убедено Рош.
	— Аз обаче мисля, че първата е почти невъзможна… А колкото до втората, сигурен съм, че ти си му наредил да промени резултатите, преди да ги даде на Мила.
	Рош поморавя:
	— Виж какво, докторе, няма да стоя тук, за да слушам обвиненията ти!
	— Къде беше намерено тялото на третото момиче?
	— Какво?
	Главният инспектор правеше всичко, за да изглежда смаян от това твърдение.
	— Очевидно е било намерено, иначе Алберт нямаше да продължи с прогресията, преминавайки на номер четири.
	— Трупът е бил в къщата на Кобаши повече от седмица! Може би първо е трябвало да намерим третото момиче, както казваш ти. А може би просто сме намерили първо четвъртото! И после Чанг може да е объркал нещата, знам ли!
	Криминологът го погледна в очите.
	— Затова след случката в сиропиталището ни даде почивка за двайсет и четири часа. За да не ти се мотаем в краката!
	— Горан, писна ми от тези смешни обвинения! Не можеш да докажеш нищо от казаното дотук!
	— Това е заради случая „Уилсън Пикет“, нали?
	— Случилото се тогава няма нищо общо, уверявам те.
	— Напротив, ти вече не ми се доверяваш. И може би донякъде си прав… но ако смяташ, че и това разследване ми се изплъзва от контрол, предпочитам да ми го кажеш открито, без политически игрички. Само го кажи и всички ние ще отстъпим, без да ти създаваме неприятности, като поемем своите отговорности.
	Рош не отговори веднага. Държеше сплетените си пръсти под брадичката и се поклащаше на креслото. После започна, напълно спокоен.
	— Честно казано, наистина не знам за какво…
	— Хайде, кажете му.
	Прекъсна го Стърн. Рош го изпепели с поглед.
	— Вие не се обаждайте!
	Горан се обърна, за да го погледне. После премести поглед към Борис и Роза. Веднага си даде сметка, че всички, освен него и Мила знаеха.
	„Ето защо Борис беше толкова уклончив, когато го попитах какво е правил в свободния си ден“ — помисли тя. Припомни си също и леко заплашителния тон на колегата й в разговора с Рош пред къщата на Ивон Грес, когато той отказваше да го изпрати вътре преди специалните части. Заплахата се подразбираше като изнудване.
	— Да, инспекторе. Кажете му всичко и да свършим с това — настоя и Роза в подкрепа на Стърн.
	— Не може да го държите настрана, не е правилно — добави Борис, кимвайки по посока на криминолога.
	Изглежда, искаха да му се извинят, задето са го държали в неведение, и се чувстваха виновни, защото са се подчинили на несправедлива според тях заповед.
	Рош остави да минат още няколко мига, след това погледна Горан, после Мила.
	— Добре… Но ако излезе и думичка от вас, ще ви съсипя.


>	29

	Зората боязливо се разпростираше над полята.
	Проясняваше полека очертанията на хълмовете, редуващи се като гигантски земни вълни. Яркозеленото на освободените от снега ливади изпъкваше на фона на сивите облаци. Ивицата асфалт лъкатушеше между долините в хармоничен танц с усещането за движение, заложено в пейзажа.
	Опряла чело на задното прозорче в колата, Мила се усещаше странно спокойна: може би заради умората или пък заради примирението. Каквото и да откриеше в края на това кратко пътуване, вече нямаше да се учуди. Рош не се беше отпуснал прекалено. След като заповяда на нея и Горан да си държат езика зад зъбите, се затвори на четири очи с него в кабинета.
	Тя остана в коридора, където Борис й обясни причините, поради които главният инспектор беше решил да държи настрана нея и Гавила.
	— Всъщност той е цивилен, а ти… ти си тук като консултант, затова…
	Нямаше какво повече да се добави. Каквато и да беше тайната, която Рош се опитваше да запази, нещата трябваше да останат под контрол. Затова беше жизненоважно да не изтича информация. Единственият начин за това беше да осведомява само онези, които попадаха под прякото му командване, поради което можеше да им се налага.
	Повече от това Мила не научи, нито пък попита нещо.
	След около два часа вратата на кабинета се отвори и главният инспектор разпореди на Борис, Стърн и Роза да заведат доктор Гавила на третото местопрестъпление. Макар и да не я спомена изрично, се съгласи и Мила да участва в експедицията.
	После излязоха от сградата и отидоха до гаража наблизо. Взеха два седана с обикновени, а не полицейски номера, за да избегнат преследване от новинарите, разположени постоянно пред сградата.
	Мила се качи в колата при Стърн и Гавила, съзнателно пропусна компанията на Сара Роза. Трудно я понасяше след нейния опит да хвърли сянка върху отношенията й с Горан, боеше се да не избухне всеки момент.
	Минаха доста километри, тя дори опита да поспи. Отчасти успя. Като се събуди, почти пристигаха.
	Пътят не беше много оживен. Мила забеляза три тъмни коли, спрели на банкета, всяка с по двама мъже вътре.
	„Патрули. Сложили са ги нарочно, за да спират любопитните“ — помисли.
	Тръгнаха покрай висока стена от червени тухли и след по-малко от километър стигнаха до тежка решетъчна врата.
	Пътят свършваше тук.
	Нямаше звънец, нито домофон. Едва спряха и електронното око на монтираната върху един стълб видеокамера се завъртя. Остана фиксирано в тях. Измина поне минута, докато вратата започна да се отваря автоматично. Пътят продължаваше, за да се скрие почти веднага зад една неравност. Отвъд нея не се виждаше къща, а само ливади.
	Минаха поне десетина минути, преди да забележат шпиловете на стара постройка. Къщата се появи пред тях, сякаш изникнала от недрата на земята. Беше огромна и неприветлива, в типичния стил на жилищата от началото на двайсети век, построени от стоманените или петролните магнати, за да отпразнуват успеха си.
	Мила разпозна каменния герб, властващ над фасадата. В него изпъкваше голямо релефно Р.
	Къщата на Джоузеф Б. Рокфорд, президент на едноименната фондация, предложила награда от десет милиона за намирането на шестото момиче.
	Подминаха и паркираха двата седана близо до конюшните. За да стигнат до мястото, намиращо се в западния край на имението от доста хектари, трябваше да вземат електрически коли, подобни на голф количките.
	Мила се качи при Стърн, а той започна да й разказва за Джоузеф Б. Рокфорд, за потеклото на семейството и за огромното му богатство.
	Преди повече от век династията положила началото си с Джоузеф Б. Рокфорд I, дядото. Легендата разказвала, че той бил единствен син на бръснар имигрант. Тъй като не чувствал влечение към ножицата и бръснача, продал бащиния дюкян, за да си търси щастието. По онова време всички инвестирали в зараждащата се петролна индустрия, но Рокфорд I имал щастливото прозрение да вложи своите спестявания в предприятие за сондажи на артезиански кладенци. Изхождайки от предположението, че петролът почти винаги се намира в слабонаселени места на земята, Рокфорд стигнал до един извод: хората, които се блъскали като грешни дяволи, за да забогатеят бързо, скоро щели да усетят липсата на едно съществено благо — водата. Изваждана от артезиански кладенци в близост до основните находища на черно злато и продавана на двойна цена в сравнение с петрола.
	Джоузеф Б. Рокфорд I починал като милиардер. Краят му дошъл малко преди да навърши петдесет години заради рядка и скоротечна форма на стомашен рак.
	Джоузеф Б. Рокфорд II наследил от баща си огромно богатство и успял да го удвои, като спекулирал с всичко, което му попаднело: от индийски коноп до строителство, от говедовъдство до електроника. За да увенчае своя възход, се оженил за кралица на красотата и тя му родила две красиви деца.
	Но малко преди да достигне петдесетте, се появили първите симптоми за рак на стомаха, който щял да го отнесе за няма и два месеца.
	Синът му Джоузеф Б. Рокфорд III поел много млад кормилото на необятната империя. Неговият първи и единствен властнически акт бил да премахне от името си досадната притурка с римските цифри. В отсъствието на икономически цели за постигане и заради възможността да си разреши всякакъв лукс Джоузеф Б. Рокфорд водеше безцелно съществуване.
	Идеята за едноименната семейна фондация била на неговата сестра Лара. Институцията предлагаше да осигурява здравословна храна, покрив над главата, подходящи медицински грижи и образование за деца с не толкова голям късмет като нея и брат й. Фондация „Рокфорд“ веднага получила половината от имуществото на фамилията. Въпреки щедростта на това разпореждане, според сметките на техните консултанти Рокфорд щяха да имат с какво да живеят в охолство поне още един век.
	Лара Рокфорд беше на трийсет и седем години, а на трийсет и две по някакво чудо оживяла в страховита автомобилна катастрофа. Нейният брат Джоузеф пък беше навършил четиресет и девет. Генетичната форма на рак в стомаха, прекършила първо дядото, а после баща му, се проявила и при него преди единайсет месеца.
	От трийсет и четири дни Джоузеф Б. Рокфорд беше в кома, очакваше се да умре.
	Мила изслуша внимателно изложението на Стърн, докато електрическата кола подскачаше заради неравностите на терена. Следваха една пътека, вероятно образувана през тези два дни по напълно естествен начин заради постоянните преминавания на превозни средства като тяхното.
	След около половин час забелязаха периметъра на третото място. Мила разпозна отдалече белите работни престилки, които оживяваха всяко местопрестъпление. Още преди да отиде и да види с очите си зрелището, подготвено и този път за тях от Алберт, точно тази гледка я потресе още повече.
	Експертите в действие бяха повече от сто.
	Дъжд като сълзи плющеше безмилостно. Докато се промъкваше между работниците, заети с отстраняването на големи количества пръст, Мила се чувстваше неловко. С изваждането на костите някой ги описваше и ги слагаше в прозрачни пликове, а отгоре лепяха етикет, за да ги поставят в съответните кутии.
	В една от тях Мила преброи поне трийсетина бедрени кости. В друга имаше тазове.
	Стърн се обърна към Горан:
	— Детето е било намерено някъде тук…
	Посочи оградена зона, покрита с пластмасов покрив, за да я запази от атмосферните влияния. На повърхността изпъкваше профил на тяло, очертан в бяло. Линията възпроизвеждаше контурите му, но без лявата ръка.
	Сабин.
	— Беше просната на тревата, в състояние на напреднало разлагане. Твърде дълго време, без да я надушат животните.
	— Кой я е открил?
	— Забелязал я е един от ловните надзиратели в имението.
	— Веднага ли започнахте да копаете?
	— Първо доведохме кучета, но не подушиха нищо. После прелетяхме над зоната с хеликоптер, за да установим дали има очевидни различия в структурата на терена. Забелязахме изменения в растителността около точката, в която е било намерено тялото. Показахме снимките на един ботаник и той потвърди, че тези различия вероятно сочат за нещо, погребано отдолу.
	Мила беше чувала да се говори за това: подобни методи използвали в Босна, за да открият масовите гробове на жертвите от етническото прочистване. Наличието на тела дълбоко в земята се отразява на растителността отгоре, защото теренът се обогатява с органични вещества вследствие на разлагането.
	Горан се огледа наоколо:
	— Колко са?
	— Трийсет, четиресет тела, кой би могъл да каже…
	— И откога се намират тук отдолу?
	— Намерихме много стари кости, други пък изглеждат по-скорошни.
	— На кого са принадлежали?
	— Мъже. Обикновено млади, между шестнайсет и двайсет и две, двайсет и три години. Анализът на зъбните дъги го потвърди в доста от случаите.
	— Намереното ще зачеркне всички предишни случаи — коментира криминологът, който вече мислеше за последиците, когато историята излезе наяве. — Нима Рош е вярвал, че ще потули нещата? С всичките тези хора, присъстващи тук…
	— Не, главният инспектор само се опитва да отложи съобщението за момента, когато всичко ще бъде изяснено докрай.
	— И това само защото никой още не си дава сметка какво прави един общ гроб насред имението „Рокфорд“.
	Каза го с нотка на негодувание, която не убягна на никого от присъстващите.
	— Обаче аз мисля, че нашият главен инспектор е бил наясно… А вие?
	Стърн не знаеше какво да отговори, нито пък Борис и Роза.
	— Стърн, любопитен съм… Преди или след обявяването на наградата са открити?
	Агентът тихо отговори:
	— Преди.
	— Подозирах го.
	Когато се върнаха при конюшните, намериха Рош да ги чака до колата на Департамента, с която беше дошъл.
	Горан слезе от голф количката и тръгна решително насреща му.
	— Все още ли съм отговорен за това разследване?
	— Разбира се! Нима мислиш, че ми беше лесно да те държа настрана?
	— Лесно не, защото все пак разкрих всичко. Бих казал, че е било по-скоро удобно.
	— Какво искаш да кажеш?
	Главният инспектор започваше да се ядосва.
	— Че досега вече щях да съм дал точното определение за виновника.
	— Как може да си толкова сигурен за неговата самоличност?
	— Защото, ако и ти не беше помислил, че Рокфорд е истинският извършител на всичко това, нямаше да се стараеш толкова да държиш скрита тази история.
	Рош го хвана за ръката:
	— Слушай, Горан, ти мислиш, че зависи само от мен, но не е така, повярвай ми. Има толкова голям натиск отгоре, че даже не можеш да си го представиш.
	— Кого се мъчиш да прикриеш? Колко хора са замесени в тази гадост?
	Рош се обърна и направи знак на шофьора да се отдалечи. После отново заговори на групата.
	— Добре, да си изясним нещата веднъж завинаги… Като си помисля за тази история, ми иде да повърна. И даже не трябва да ви заплашвам да мълчите като риби, защото, ако излезе и думичка, мигом ще изгубите всичко. Кариерата и пенсията. И аз заедно с вас.
	— Това го разбрахме… Сега какво се прикрива тук? — настоя Горан.
	— Джоузеф Б. Рокфорд не е напускал това място и къщата от рождението си.
	— Как е възможно? — попита Борис. — Никога?
	— Никога — потвърди Рош. — Изглежда, отначало е било фиксидея на майка му, бившата кралица на красотата. Тя го отглеждала с нездрава любов, попречила му да изживее нормално детството и юношеството си.
	— И все пак, когато е умряла… — опита се да възрази Сара Роза.
	— Когато починала, вече било твърде късно: момчето не успявало да установи и най-обикновен човешки контакт. Дотогава било обградено само от оказващи му почит хора на служба в семейството. Освен това го грозяло така нареченото проклятие на Рокфорд, тоест фактът, че всички мъжки наследници умирали около петдесетата си година от рак на стомаха.
	— Може би майка му подсъзнателно се е опитвала да го спаси от тази съдба — предположи Горан.
	— А сестра му? — попита Мила.
	— Бунтарка — определи я Рош. — По-малка от него, но успяла точно навреме да се измъкне от майчината обсесия. После живяла както си иска: обикаляла света, като прахосвала богатството си, забърквала се в най-невъзможни връзки, пробвала всякакви видове дрога и практики. Всичко това, за да изглежда различна от брат си, останал пленник на това място… Докато катастрофата преди пет години всъщност я затворила заедно с него в тази къща.
	— Джоузеф Б. Рокфорд е бил хомосексуален — каза Горан.
	Рош се съгласи:
	— Да, така е… Потвърждават го и труповете, открити в общия гроб. Всичките на хора в разцвета на младостта.
	— Тогава защо са убити? — попита Сара Роза.
	Отговори Горан. Беше го виждала да се случва и друг път.
	— Главният инспектор ще ме поправи, ако греша, но аз мисля, че Рокфорд не е приемал своята същност. Или пък, когато е бил млад, някой е разкрил неговите сексуални предпочитания и никога не му е простил.
	Всички помислиха за майката, но никой не я назова.
	— Затова при всеки акт е изпитвал чувство на вина. Но вместо да накаже себе си, е наказвал своите любовници… със смърт — довърши Мила.
	— Труповете са в имота, а той никога не е излизал — каза Горан. — Значи ги е убил тук. Възможно ли е никой от прислугата, градинарите, ловните надзиратели да не е забелязал нищо?
	Рош имаше отговор, но ги остави да се сетят сами.
	— Не мога да повярвам, значи им е платил! — обади се Борис.
	— Купувал е мълчанието им през всичките тези години — добави погнусено Стърн.
	„Колко ли струва душата на един човек“? — помисли си Мила. Защото нали точно за това ставаше дума. Да оставим настрана прозрението на едно човешко същество, че притежава злостен нрав и само убийствата на неговите себеподобни му доставят радост. За него си има име: убиец или сериен убиец. Но другите, онези около него, които не са попречили на всичко това и даже са извличали полза, тях как можем да наречем?
	— Откъде си е набавял момчета? — попита Горан.
	— Още не знаем. Издадохме заповед за арест на личния му секретар. Откакто тялото на детето е открито, фактически е изчезнал.
	— А с останалите от персонала как ще действате?
	— Задържани са на място, докато не изясним дали са вземали пари, или не, и доколко са били информирани.
	— Рокфорд не е жалел средства да подкупва хората около него, нали?
	Горан сякаш прочете мислите на Рош, а той потвърди:
	— Преди няколко години един полицай се усъмни. Разследваше изчезването на юноша, избягал от дома си и след това ограбил магазин. Следата го довела дотук. Тогава Рокфорд се обърнал към могъщите си приятели и агентът бил преместен… При друг случай някаква двойка се усамотила на пътя покрай оградната стена на имението. Видели, че някой я прескача: едно полуголо момче, ранено в крака и изпаднало в шок. Взели го в колата и го откарали в болница. Там останало само няколко часа, някой го взел, като се представил за полицай. Оттогава ни вест, ни кост за него. Докторите и сестрите си замълчали заради щедрите подкупи. Двамата в колата били любовници, заплахата, че съответните съпруг и съпруга ще разберат всичко, била достатъчна.
	— Това е ужасно — каза Мила.
	— Да, знам.
	— А за сестрата какво се чува?
	— Според мен Лара Рокфорд не е съвсем наред с главата. Катастрофата наистина й се е отразила зле. Случило се е тук наблизо. Била е сама: излязла от пътя и се блъснала в един дъб.
	— И все пак трябва да говорим с нея, а също и с Рокфорд: вероятно той знае кой е Алберт — предложи Горан.
	— Как, по дяволите, ще го накараш да говори? Той е в необратима кома!
	— Значи ни е изиграл със своя тумор! — Борис пламтеше от гняв. — Освен че не може да ни помогне с нещо, няма да влезе и ден в затвора за стореното от него!
	— О, не, грешиш — възпротиви се Рош. — Ако съществува ад, там вече го чакат, но той се е запътил натам прекалено бавно и болезнено: проклетникът е алергичен към морфин и затова не може да смекчават болките му.
	— Тогава защо още поддържат живота му?
	Рош се усмихна иронично с вдигнати вежди:
	— Сестра му иска така.
	Вътрешността на фамилния дом Рокфорд преднамерено напомняше на замък. Тъмните мрамори доминираха в архитектурата на помещенията, жилките им властваха над светлината. Тежки кадифени пердета затъмняваха прозорците. Картините и гоблените пресъздаваха предимно пасторални и ловни сцени. От тавана висеше огромен кристален полилей.
	Едва прекрачила прага, Мила изпита усещане за студ. Колкото и да беше луксозна къщата, вътре цареше декадентска атмосфера. Ако някой се заслушаше, можеше да долови ехото на отминалите мълчания, наслоявани с времето, докато формират този надвиснал гранитен покой.
	Лара Рокфорд се „съгласи да ги приеме“. Знаеше добре, че няма как да се измъкне, но като накара да ги осведомят с тази фраза, им показа що за човек щяха да срещнат.
	Чакаше ги в библиотеката. Мила, Горан и Борис щяха да задават въпроси.
	Мила я видя в профил, седнала в кожен диван. Ръката описваше елегантна парабола, докато поднасяше цигарата към устните. Беше изключително красива. Отдалече всички останаха поразени от леката извивка на челото, слизаща към изящния нос и плътните устни. От яркозеленото, магнетично око, оградено с дълги ресници.
	Но когато я доближиха и застанаха пред нея, се смутиха при вида на другата половина от лицето: загрозяваше го огромен белег. Започваше от началото на косите и прорязваше челото, за да потъне в празната очна орбита, а после се спускаше като браздичка от сълза, за да стигне накрая под брадичката.
	Мила забеляза и вдървения крак — другият, макар и кръстосан отгоре му, не можеше да го прикрие съвсем. Лара държеше до себе си книга, но с корицата отдолу, не се четеше нито заглавието, нито авторът.
	— Добър ден. На какво дължа това посещение? — посрещна ги.
	Не ги покани да седнат. Останаха прави на килима, покриващ почти половината стая.
	— Бихме искали да ви зададем няколко въпроса — започна Горан. — Стига да е възможно, разбира се…
	— Моля, слушам ви.
	Лара Рокфорд загаси остатъка от цигарата в алабастров пепелник. После измъкна друга от пакета, който държеше в скута си, в кожен калъф заедно със златна запалка. Докато я палеше, тънките й пръсти потрепваха едва забележимо.
	— Вие предложихте наградата от десет милиона за намирането на шестото момиче — каза Горан.
	— Най-малкото, което можех да направя.
	Предизвикваше ги на терена на истината. Може би искаше да ги обърка, или пък се водеше само от своеобразния си антиконформизъм, в рязък контраст със строгостта на къщата, избрана от нея, за да се оттегли.
	Горан реши да приеме предизвикателството.
	— Знаехте ли за брат си?
	— Всички знаеха. Всички си мълчаха.
	— А този път защо не?
	— Какво ще рече това?
	— Ловният надзирател, открил тялото на момичето: предполагам, и той е бил във ведомостта за заплати…
	Мила долови онова, което Горан вече беше разбрал: Лара е могла лесно да потули цялата история, но не е пожелала.
	— Вярвате ли в съществуването на душата?
	Докато го питаше, Лара погали гръбчето на книгата до себе си.
	— А вие?
	— От известно време размишлявам…
	— И затова ли не разрешавате на лекарите да изключат системите, поддържащи живота на брат ви?
	Жената не отговори веднага, но погледна към тавана. Джоузеф Б. Рокфорд се намираше на горния етаж, в леглото, в което спеше още от дете. Неговата стая беше превърната в стая за интензивна терапия, достойна за някоя модерна болница. Свързан с дишащи вместо него апарати, подхранващи го с лекарства и течности, пречистващи кръвта и освобождаващи червата му.
	— Не ме разбирайте неправилно: аз искам брат ми да умре.
	Изглеждаше откровена.
	— Вероятно брат ви е познавал човека, отвлякъл и убил пет момичета и задържал в плен шестото. Дали имате представа кой е той…
	Лара обърна единственото си око към Горан, най-накрая го гледаше в лицето. Или по-точно, излагаше се на показ, за да я гледа той.
	— Кой знае, може да е човек от персонала. Някой от тези, които са тук в момента, или пък служил преди време. Трябва да проверите.
	— Вече го правим, но се боя, че човекът, когото търсим, е прекалено хитър, за да ни направи такава услуга.
	— Както вече сте разбрали, тук вкъщи са влизали само хора, платени от Джоузеф. Назначени на служба, под негов контрол. Външни не съм виждала никога.
	— А момчетата виждахте ли? — попита импулсивно Мила.
	Мина доста време, преди жената да отговори.
	— Плащаше и на тях. Понякога, обикновено в последно време, се забавляваше да им предлага нещо като договор, с който му продаваха душата си. Мислеха, че е само игра, шега за измъкване на малко пари от един луд милиардер. Затова подписваха. Подписваха всички. Намерих някои от документите в кабинета, вътре в касата. Подписите са достатъчно ясни, макар да не е използвано точно мастило…
	Засмя се заради зловещия намек, но смехът беше странен и Мила се смути. Избликна от глъбините й, изглежда го беше потискала дълго в дробовете си, та после да го избълва навън. Пресипнал от никотина, но също и заради страданието. После взе в ръце книгата, която държеше до себе си.
	Беше Фауст.
	Мила направи крачка към нея.
	— Ще имате ли нещо напротив, ако опитаме да зададем въпроси на брат ви?
	Горан и Борис я погледнаха, сякаш си беше изгубила разсъдъка.
	Лара отново се засмя.
	— И как смятате да го направите? Вече е повече мъртъв, отколкото жив.
	После отново стана сериозна и каза:
	— Вече е прекалено късно.
	Но Мила настоя.
	— Оставете ни да опитаме.


>	30

	На пръв поглед Никла Папакидис изглеждаше крехка жена. Вероятно защото беше ниска на ръст и несъразмерна в хълбоците. А може би заради очите, които криеха в себе си някаква тъжна радост и й придаваха вид, напомнящ на песента от един мюзикъл на Фред Астер, на снимката от новогодишния бал с маски отпреди години, или на последния летен ден.
	Всъщност беше много силна жена.
	Силата й се натрупва лека-полека, в годините на малки и големи изпитания. Родена в малко селце, първата от седем деца, единствено момиче. Едва навършила единайсет, майка й умира. Така на нея се пада да върти къщата, да се грижи за баща си и да отглежда братята си. Успява да изучи всички до диплома, за да могат да си намерят прилична работа. Благодарение на парите, спестени с много лишения и икономии вкъщи, на тях не им липсва нищо. Вижда ги да се женят за добри момичета, да свъртат дом и да им се раждат двайсетина племенничета: нейна радост и гордост. Когато и най-малкият от братята напуска бащиния покрив, тя остава да се грижи за родителя си в заника на дните му, отказва да го даде в старчески дом. За да не обременява братята и снахите си с тази тежест, винаги казва: „Не се притеснявайте за мен. Вие си имате семейства, аз съм сама. Не е никаква жертва“.
	Грижи се за баща си, докато той прехвърли деветдесетте, гледа го като бебе. След смъртта му събира братята.
	— Аз съм на четиресет и седем години и мисля, че едва ли вече ще се омъжа. Никога няма да имам свои деца, но племенниците ми са все едно мои и това ми стига. Благодаря ви за това, че всички ме поканихте да живея заедно с вас, но още преди години направих своя избор, макар да ви го съобщавам чак сега. Повече няма да се видим, скъпи мои братя… Реших да посветя живота си на Иисус, от утре постъпвам в манастир, чак до края на дните си.
	— Значи, тя е монахиня! — каза Борис; докато караше, беше изслушал мълчаливо разказаната от Мила история.
	— Никла не е само монахиня. Тя е много повече.
	— Още не проумявам как успя да убедиш Гавила. И най-вече, че след това той склони Рош.
	— Това е само един опит, няма да изгубим нищо! Освен това смятам, че Никла е точният човек и ще запази в тайна тази история.
	— Е, това е сигурно!
	На задната седалка имаше кутия с голяма червена панделка. „Шоколадовите бонбони са единствената й слабост“ — беше казала Мила, когато попита дали могат да спрат пред една сладкарница.
	— Но как ще дойде с нас, щом като не може да напуска манастира?
	— Хмм, в действителност историята е малко по-сложна…
	— Какво имаш предвид?
	— Никла е прекарала само няколко години в манастира. Когато разбрали какви способности има, я върнали обратно на света.
	Пристигнаха малко след пладне. В тази част на града цареше хаос. Шумът от трафика се смесваше с музиката на стереоуредбите, крясъците от скандалите в околните жилища, както и със звуците, свързани с позволени и непозволени улични дейности. Живеещите тук хора никога не се помръдваха. За тях центърът — макар и на няколко спирки с метрото — със своите луксозни ресторанти, бутици и чайни беше толкова далече, колкото и планетата Марс.
	В квартали като този се раждаш и умираш, но никога не ги напускаш.
	Сателитният навигатор в колата престана да ги упътва веднага след като излязоха от главния път. Единствените указания за посоката бяха рисунките по стените, указващи границите на гангстерските територии.
	Борис зави по страничен път, завършващ със задънена улица. От няколко минути бе забелязал, че отзад ги следи кола. Присъствието на двамата полицаи не беше останало незабелязано от съгледвачите, контролиращи всеки ъгъл в квартала.
	— Достатъчно е да се движим бавно и ръцете ни да се виждат — му каза Мила. Тя беше идвала и друг път по тези места.
	Сградата се намираше в края на задънената улица. Паркираха между останките на две изгорели коли. Слязоха и Борис се огледа наоколо. Щеше да натисне копчето на централното заключване, когато Мила го спря.
	— Не го прави. Даже остави ключовете на таблото. Тези са способни да разбият вратите само за да ни направят напук.
	— Извинявай, но тогава какво ще им попречи да отмъкнат колата ми?
	Мила отиде откъм шофьорското място, порови в джоба си и извади броеница от червена пластмаса. Върза я за огледалото.
	— По тези места това е най-добрата аларма.
	Борис погледна смаяно, но после я последва към сградата.
	Картонената табела на входа предупреждаваше: „Раздаването на храната започва в 11“. И тъй като не всички ползватели на съобщението можеха да четат, отстрани беше добавена картинка с часовникови стрелки над димяща чиния.
	Смесваха се миризмите на кухня и дезинфектант. В преддверието се виждаха няколко пластмасови стола, подредени около маса със стари списания отгоре й. Имаше и диплянки с информация на различни теми, от превенцията на кариесите при децата до начините за избягване на венерическите болести. Целта беше това място да заприлича на чакалня. На стената имаше всякакви обявления и афиши, които преливаха от една витрина. Долавяха се гласове отнякъде, но без да се разбира от коя страна идват.
	Мила дръпна Борис за ръкава:
	— Да вървим, намира се горе.
	Тръгнаха да се качват. Нямаше и едно здраво стъпало, а перилата се клатеха опасно.
	— Що за място е това?
	Борис се пазеше да не докосне нещо от страх да не се зарази. Продължи да се оплаква, докато стигнаха площадката.
	Пред стъклена врата стоеше много красиво момиче на около двайсет години. Даваше флакон с лекарство на възрастен човек, облечен в дрипи, миришещ на алкохол и вкиснала пот.
	— Трябва да взимаш по една таблетка всеки ден, разбра ли?
	Момичето не даваше вид, че вонята му пречи. Говореше любезно и произнасяше думите отчетливо, на висок глас, както се прави с децата. Старецът кимаше, но не изглеждаше много убеден.
	Тогава тя настоя:
	— Много е важно, не бива никога да го забравяш, иначе ще стане като миналия път, когато те докараха тук почти умрял.
	После извади от джоба си кърпа и я завърза на китката му.
	— Така няма да забравиш.
	Човекът се засмя доволно. Взе флакона и си тръгна, като продължаваше да се любува на новия подарък върху ръката си.
	— Какво ще обичате? — попита ги момичето.
	— Търсим Никла Папакидис — каза Мила.
	Борис зяпна като омагьосан момичето, внезапно забравил за всичките си оплаквания по пътя насам.
	— Мисля, че е в предпоследната стая, в дъното — упъти ги тя и посочи коридора зад себе си.
	Когато минаха покрай нея, той сведе поглед, за да проучи гърдите й, но забеляза позлатеното кръстче на шията.
	— Но тя е…
	— Да! — отговори Мила, като едва сдържаше смеха си.
	— Жалко.
	Докато прекосяваха коридора, имаха възможност да погледнат в стаите. Железни и походни легла, а също и столове на колелца. Всички места бяха заети от човешки отрепки, млади и стари, без разлика. Бяха болни от СПИН, наркозависими или алкохолици с черен дроб превърнат в каша, но имаше и обикновени стари несретници.
	Всички си приличаха по две неща — угасналия поглед и прозрението, че са изживели живота си погрешно. Никоя болница нямаше да ги приеме в тяхното положение. Вероятно нямаха и семейство, което да се грижи за тях, или пък, ако имаха, то ги беше отхвърлило.
	Идваха на това място, за да умрат. Така си го представяха. Никла Папакидис го наричаше „Пристанището“.
	— Днес е наистина чудесен ден, Нора.
	Сестрата решеше грижовно дългите бели коси на възрастна жена, просната на обърнатото към прозореца легло, и придружаваше жестовете си с успокояващи думи.
	— Сутринта минах през парка и оставих малко хляб за птиците. С целия този сняг постоянно са в гнездата си, за да се топлят взаимно.
	Мила почука на вече открехнатата врата. Никла се обърна и щом я видя, лицето й се озари.
	— Мъничката ми! — тръгна да я прегръща. — Колко е хубаво, че те виждам!
	Носеше блуза в синя тоналност, с навити до лактите ръкави, защото все й беше топло, черна пола до под коленете и гуменки. Имаше къси сиви коси. Светлият тен на кожата открояваше морскосините очи. Цялостният образ извикваше представата за невинност и чистота. Борис забеляза, че носи на шията си червена броеница, еднаква с онази, която Мила завърза за огледалцето на колата.
	— Това е Борис, мой колега.
	Той пристъпи напред, леко смутен:
	— Приятно ми е.
	— Току-що сте срещнали сестра Мери, нали? — попита Никла, докато стискаше ръката му.
	Борис се изчерви.
	— Вероятно…
	— Не се притеснявайте, всички се впечатляват…
	После жената отново погледна Мила:
	— Защо си дошла в „Пристанището“, мъничката ми?
	Мила стана сериозна.
	— Сигурно си чула за случая с изчезналите момичета.
	— Тук се молим за тях всяка вечер. Но по новините не казват много.
	— И аз не мога да го направя.
	Никла я погледна:
	— Тук си заради шестото момиче, нали?
	— Можеш ли да ми кажеш нещо?
	Никла въздъхна.
	— Опитвам се да вляза в контакт, но не е лесно. Моята дарба вече не е както едно време, доста отслабна. Може би трябва да съм доволна, защото, ако я изгубя съвсем, биха ми разрешили да се върна в манастира при моите обичани сестри.
	Никла Папакидис не харесваше да я смятат за медиум. Казваше, че думата не е подходяща, за да дефинира „божия дар“. Не се чувстваше специална. Дарбата й беше такава. Тя се явяваше само посредник, избран от Господ да я носи в себе си и да я използва за доброто на другите.
	Между всички изговорени неща по пътя към „Пристанището“ Мила разказа на Борис как Никла е открила, че притежава невероятни сетивни способности.
	— Още шестгодишна била известна в своето селце, защото успявала да открие изгубени предмети: венчални халки, ключовете за дома, скритите прекалено добре завещания на починалите… Една вечер началникът на местната полиция дошъл у тях: изгубило се петгодишно момченце и майката се отчаяла. Завели я при жената, която я умолявала да намери сина й. Никла я погледнала за момент, после казала: „Тази жена лъже. Погребала го е в градината зад къщата“. Намерили го точно там.
	Борис се разстрои от тази история. Вероятно затова сега седеше настрана, остави Мила да говори със сестрата.
	— Този път ще те питам нещо по-различно — каза полицайката. — Иска ми се да дойдеш на едно място и да установиш контакт с умиращ човек.
	В миналото тя беше ползвала доста пъти услугите на Никла. Няколко пъти разреши случаите си с нейната намеса.
	— Дечко, не мога да мръдна оттук, знаеш го: постоянно имат нужда от помощта ми.
	— Знам, но все пак настоявам. Това е единствената ни надежда за спасението на шестото момиче.
	— Вече ти казах, не съм сигурна дали още имам дарба.
	— Сетих се за теб и поради друга причина… Има добра сума на разположение за човека, който даде полезна информация за откриването на момичето.
	— Да, чух. Но какво ще правя аз с десет милиона?
	Мила се огледа наоколо, сякаш беше естествено с парите от наградата това място да бъде подновено.
	— Повярвай ми: когато се запознаеш с цялата история, ще си дадеш сметка, че това ще е възможно най-доброто приложение на тези пари. Е, какво ще кажеш?
	— Вера ще дойде да ме види днес.
	Говореше старицата в леглото. Досега не помръдваше, втренчена безмълвно в прозореца.
	Никла я доближи:
	— Да, Нора, Вера ще дойде по-късно.
	— Обеща ми.
	— Знам. Обещала е и ще удържи на думата си, бъди сигурна.
	— Но този младеж е седнал на нейния стол — посочи към Борис и той веднага понечи да се надигне.
	— Стойте си там — спря го Никла. После тихо продължи: — Вера се е казвала нейната близначка. Умряла е преди седемдесет години, когато са били още деца.
	Сестрата видя Борис да побелява и избухна в смях.
	— Не, не съм в състояние да говоря с отвъдното! Но Нора обича да казва понякога, че сестра й ще я посети.
	Борис беше под влияние на разказаните му от Мила истории и сега се почувства като глупак.
	— И все пак, ще дойдеш ли? — настоя тя. — Обещавам ти, че някой ще те върне тук, преди да мръкне.
	Никла помисли още малко.
	— А донесла ли си ми нещо?
	По лицето на Мила разцъфна усмивка.
	— Бонбоните те очакват долу, в колата.
	Никла кимна доволно, после отново стана сериозна.
	— Ако доловя нещо в онзи човек, то няма да ми хареса, нали?
	— Мисля, че не.
	Никла стисна броеницата на шията си.
	— Добре, да вървим.
	Инстинктивната склонност да намираш познати форми в неясни изображения се нарича парейдолия. В облаците, в съзвездията, а също и в овесените ядки, плаващи в паницата с мляко.
	По същия начин Никла Папакидис виждаше вътре в нея да изплуват някакви неща. Не ги наричаше видения. И после, думата парейдолия й харесваше, защото имаше гръцки произход — като нея.
	Обясни това на Борис, докато на задната седалка в колата хапваше бонбон подир бонбон. Сам той не се чудеше толкова на нейния разказ, колкото на факта, че намери колата си на същото място и без драскотина в този съмнителен квартал.
	— Защо го наричате „Пристанището“?
	— Зависи в какво вярвате, Борис. Някои виждат само място, където пристигаш. Други, откъдето тръгваш.
	— А вие?
	— И двете неща.
	В ранния следобед пристигнаха в имението „Рокфорд“.
	Пред къщата ги очакваха Горан и Стърн. Сара Роза беше на горния етаж, за да се уговори с медицинския персонал, грижещ се за умиращия.
	— Пристигате точно навреме — посрещна ги Стърн. — Има развитие от сутринта насам. Лекарите са сигурни, че е въпрос на часове.
	Докато се отправяха нагоре, Гавила се представи на Никла и обясни какво се иска от нея, но без да успее да скрие скептицизма си. И друг път беше виждал в действие медиуми, сътрудничещи на полицията. Много често намесата им не водеше до нищо или допринасяше разследването да се заплете заради погрешна посока и безполезни очаквания.
	Сестрата не се учуди на неверието му, беше виждала много пъти това мнително изражение по лицето на хората.
	Заради религиозността на Стърн дарбата на Никла не му вдъхваше доверие. Считаше я за шарлатанство. Смущаваше го, че я практикува точно една монахиня. „Поне не го прави за пари“ — каза малко преди това на още по-резервираната Сара Роза.
	— Криминологът ми харесва — шепнешком довери Никла на Мила, докато се качваха на горния етаж. — Скептичен е и не го крие.
	Този коментар не беше плод на нейната дарба. Мила разбра, че й идва отвътре. Като чу тези думи от добрата си приятелка, тя изпита чувство на благодарност. Това твърдение отхвърляше всички съмнения: Сара Роза се беше опитала да я скара с Горан.
	Стаята на Джоузеф Б. Рокфорд се намираше в дъното на коридора, покрит с гоблени.
	Големите прозорци гледаха на изток, към едва подаващото се слънце. От балконите се откриваше чудесна гледка към долината.
	Балдахиненото легло беше в средата на стаята. Обградено с медицински апаратури, съпровождащи милиардера в последните му часове. Отброяваха за него едно механично време, съставено от ритмичните сигнали на кардиомонитора, вдишванията и издишванията на апарата за белодробна вентилация, натрапчивият звук от капките, глухото, непрестанно електрическо свистене.
	Под гърба на Рокфорд имаше няколко възглавници, ръцете лежаха опънати отстрани на хълбоците върху бродираната завивка, очите му бяха затворени. Носеше бледорозова пижама от сурова коприна, разкопчана на гърлото заради отвора на ендотрахеалната тръба. Оределите коси бяха побелели. Лицето, изсечено около орловия нос, остатъкът от тялото едва изпъкваше под завивките. Изглеждаше като столетник, но всъщност беше едва на петдесет години.
	В момента една сестра лекуваше раната на шията, сменяше марлята около отвора, помагащ му да диша. От целия персонал, който се въртеше денонощно около леглото, бяха разрешили да останат само на личния му лекар и на неговата асистентка.
	Когато членовете на групата влязоха вътре, срещнаха погледа на Лара Рокфорд: тя за нищо на света нямаше да изпусне събитието. Седеше в едно кресло отстрани и пушеше напук на хигиенните правила. Когато медицинската сестра й обърна внимание, че това може би е неуместно заради критичното състояние на брат й, тя отговори кратко: „Едва ли ще му навреди“.
	Никла отиде със сигурна стъпка до леглото, докато оглеждаше сцената на тази привилегирована агония. Толкова различен край в сравнение с онези мизерни и безсрамно изложени на показ, които ежедневно виждаше в „Пристанището“. Когато доближи Джоузеф Б. Рокфорд, се прекръсти. После се обърна към Горан:
	— Да започваме.
	Нямаше как да протоколират случващото се. Никое съдебно жури не би взело под внимание подобно доказателство. Нито пък медиите трябваше да разберат за този експеримент. Всичко трябваше да си остане между тези стени.
	Борис и Стърн застанаха прави до затворената врата. Сара Роза отиде в един ъгъл и се опря на стената с кръстосани на гърдите ръце. Никла взе стол и седна до балдахина. Близо до нея се настани Мила, а от другата страна — Горан: искаше да вижда добре както монахинята, така и Рокфорд.
	Медиумът започна да се съсредоточава.
	Лекарите използват Глазгоу кома скала за първична оценка на комата при пациента. Посредством най-обикновени доказателства — вербален отговор, отваряне на очите, моторна реакция — е възможно да бъде определена степента на нарушение в неврологичната функция.
	Използването на скала, за да бъде определена степента на комата, не е случайно. Защото тя напомня слизане по стъпала, лека-полека, докато състоянието на съзнателност деградира до пълното му изчерпване.
	Като изключим свидетелствата на хората, събудили се след този статус — по отношение на съзнателното възприятие на околния свят и потискащото страданията състояние на покой, в което се намират, да витаят, — не се знае много за това какво наистина се случва в този промеждутък между съществуването и смъртта. Добавя се и фактът, че събудилите се от комата са слезли най-много с две иди три стъпала надолу. Някои невролози поддържат тезата, че те са сто.
	Мила не знаеше къде реално се намира Джоузеф Б. Рокфорд в този момент. Може би тук при тях, и дори ги чува. Или пък вече беше слязъл достатъчно, че да се отърве от собствените си видения.
	В едно обаче беше сигурна: Никла трябваше да се потопи в дълбока и коварна пропаст, за да го открие.
	— Ето, започвам да чувам нещо…
	Никла държеше дланите си на коленете. Мила забеляза, че пръстите й започнаха да се свиват от напрежение.
	— Джоузеф е още тук — обяви тя. — Но се намира много… далече. Все пак още може да долавя нещо тук, горе…
	Сара Роза погледна смаяно Борис. Той се подсмихна недоумяващо, но успя да се сдържи.
	— Много е неспокоен. И ядосан… Не понася, че още е тук… Иска да си отиде, но не успява: нещо го задържа… Миризмата го дразни.
	— Коя миризма? — попита Мила.
	— На изгнили цветя. Казва, че е нетърпима.
	Подушиха въздуха за потвърждение на тези думи, но усетиха единствено приятен аромат: на перваза пред прозореца имаше голяма ваза със свежи цветя.
	— Опитай се да го заговориш, Никла.
	— Не мисля, че го иска… Не, той отказва да говори с мен…
	— Трябва да го убедиш.
	Съжалявам…
	— Какво?
	Но медиумът не довърши фразата. Затова пък каза:
	— Мисля, че иска да ми покаже нещо… да, така е… Показва ми някаква стая… Тази стая, но нас ни няма. Няма ги и машинариите, които сега поддържат живота му… Има някой с него — вдърви се Никла.
	— Кой е?
	— Една жена, много красива… Мисля, че е майка му.
	Мила забеляза с крайчеца на окото, че Лара Рокфорд се върти нервно на стола и пали поредната цигара.
	— Какво прави?
	— Джоузеф е много малък… тя все го държи на коленете си и му обяснява нещо… Предупреждава го да внимава… казва, че светът навън може да му стори само зло. Затова пък, докато е вътре, е защитен… Обещава му да го пази, да се грижи за него и никога да не го изоставя…
	Горан и Мила се спогледаха. Луксозното затворничество на Джоузеф беше започнало така, с майката, отдалечаваща го от света.
	— Казва му, че сред всички опасности на света жените са най-голямата… Там, навън, е пълно с жени, които искат да му вземат всичко… Те ще го обичат само заради богатството му… Ще го мамят и ще се възползват от него… После сестрата повтори още веднъж: „Съжалявам…“.
	Мила отново погледна Горан. Онази сутрин, пред Рош, криминологът твърдеше убедено, че корените на омразата при Рокфорд — същата, която с времето е щяла да го направи сериен убиец — са следствие от неприемането на собствената му личност. Защото някой, най-вероятно неговата майка, един ден е разкрила сексуалните му предпочитания и никога не му е простила. Като убивал партньорите си, той заличавал вината си.
	Очевидно Гавила грешеше.
	Разказът на медиума отчасти опровергаваше тази теория. Хомосексуалността на Джоузеф можеше да бъде свързана с фобиите на майка му. Може би тя е знаела за сина си и не е казвала нищо по въпроса.
	Но защо тогава Джоузеф е убивал партньорите си?
	— Аз дори не можех да си поканя някоя приятелка…
	Всички се обърнаха към Лара Рокфорд. Младата жена стискаше цигарата в разтрепераните си пръсти и говореше с насочен надолу поглед.
	— Значи майка ви е канела тук онези момчета — каза Горан.
	— Да, и им плащаше — потвърди тя.
	Сълзите започнаха да се стичат от единственото здраво око, преобразявайки лицето й в още по-гротескна маска.
	— Майка ми ме мразеше.
	— Защо? — притисна я криминологът.
	— Защото бях жена.
	— Съжалявам… — каза отново Никла.
	— Млъкни! — изкрещя Лара по адрес на брат си.
	— Съжалявам, сестричке…
	— Млък!
	Извика го злобно, ставайки на крака. Брадичката й трепереше.
	— Вие не можете да си представите. Не знаете какво означава да се обърнеш и да усетиш тези очи върху себе си. Поглед, който те следва навсякъде и ти знаеш какво означава. Дори да не си го признаваш, защото самата мисъл те отвращава. Мисля, че той се опитваше да разбере… защото го привличах.
	Никла оставаше в транс, трепереше силно, а Мила я държеше за ръката.
	— Затова напуснахте къщата, нали? — Горан погледна настоятелно Лара Рокфорд, решен да получи отговор на всяка цена. — И тогава той е започнал да убива…
	— Да, мисля, че стана точно така.
	— След това се върнахте, преди пет години…
	Лара Рокфорд се засмя.
	— Не бях наясно. Измами ме, каза, че се чувства самотен и изоставен от всички. А пък аз съм негова сестра и той ме обича, затова трябва да се помирим. Всичко останало е само моя фиксидея. Повярвах му. В първите дни след пристигането ми тук се държеше нормално: мил, сърдечен, грижовен. Не изглеждаше онзи Джоузеф, когото познавах като малка. Докато…
	Отново се засмя. Но тази усмивка описа по-добре от думите цялото претърпяно насилие.
	— Видът ви не се дължи на автомобилна катастрофа, нали? — не преставаше Горан.
	Лара наведе глава.
	— Най-накрая беше сигурен, че няма да замина отново.
	Изпитаха огромно съчувствие към тази млада жена, пленница не на къщата, а на собственото си лице.
	— Моля да ме извините! — каза, докато се отправяше към вратата и влачеше наранения крак с разкривена походка.
	Стърн и Борис се отместиха, за да мине. После погледнаха Горан в очакване да вземе някакво решение.
	Той се обърна към Никла.
	— В състояние ли сте да продължите?
	— Да — отговори сестрата, макар напрежението и полаганите усилия да бяха видими.
	Следващият въпрос беше най-важният от всички. Нямаше да имат друга възможност, за да го зададат. От отговора зависеше не само оцеляването на шестото момиче, но и тяхното. Защото, ако не успееха да разгадаят смисъла на случващото се в последните дни, щяха да носят върху себе си белезите на тази история завинаги, като проклятие.
	— Никла, попитайте Джоузеф кога е срещнал човека, с когото толкова са си приличали…


>	31

	Нощем я чуваше да вика.
	Мигрената я измъчваше и не можеше да заспи. Дори морфинът не успяваше да успокои внезапните болки. Въртеше се в леглото и пищеше, докато си изгуби гласа. Някогашната красота, опазвана с толкова усилия и старание от неумолимото изпепеляване на годините, изчезна напълно. Стана вулгарна. Тя, винаги толкова внимателна и премерена в думите, се беше превърнала в грубиянка и изобретателна в обидите. Сърдеше се на всички. На мъжа си, починал твърде рано. На дъщерята, избягала от нея. И на онзи Бог, докарал я до това състояние.
	Само той успяваше да я успокои.
	Отиваше в нейната стая и връзваше ръцете й за леглото с копринения шал, за да не се наранява. Вече беше оскубала всичката си коса, по лицето й имаше кървави бразди, често раздираше бузите си с нокти.
	Докато я галеше по лицето, тя му говореше:
	— Джоузеф, кажи ми, че съм била добра майка. Моля те, кажи го!
	И той го казваше, докато я гледаше в насълзените очи.
	Тогава Джоузеф Б. Рокфорд беше на трийсет и две години. Оставаха само осемнайсет до срещата му със смъртта. Немного преди това се консултира с един известен генетик дали и той ще сподели съдбата на баща си и дядо си. Тъй като по онова време познанията в областта на наследствените болести още бяха непълни, получи мъгляв отговор: възможностите да е с този рядък синдром още от раждането си се колебаеха между четиресет и седемдесет процента.
	След това Джоузеф продължи да живее единствено с мисълта за финала. Всичко останало бяха „етапи на приближаването“. Като болестта на майка му. Нечовешките й викове разтърсваха нощите на огромната къща, а ехото ги разнасяше из просторните стаи. Невъзможно бе да избяга. След месеци на принудително безсъние Джоузеф започна да си запушва ушите с тапи, за да избегне това изтезание.
	Но не стигаха.
	Една сутрин се събуди около четири. Беше сънувал и не успяваше да си спомни какво, но не това го пробуди. Седна на леглото, докато се опитваше да проумее какво се е случило.
	Къщата беше необичайно тиха.
	Джоузеф разбра. Стана и се облече: панталон, пуловер с висока яка и зеленото яке „Барбър“. Излезе от стаята и мина покрай тази на майка си, със затворена врата. Слезе по внушителните мраморни стъпала и след няколко мига се озова навън.
	Извървя дългия път през имението, докато стигна входа на западното крило, обикновено използван от доставчиците и прислугата. Границата на неговия свят. Като малки с Лара често стигаха дотук при своите експедиции. Въпреки че беше доста по-малка от него, сестра му все искаше да продължи отвъд, показвайки завиден кураж, но Джоузеф винаги се дърпаше. От почти година Лара беше заминала. След като намери смелост да прекрачи тази линия, повече не се обади. Липсваше му.
	В тази студена ноемврийска утрин Джоузеф остана няколко минути неподвижен пред решетъчната врата. После се покатери и я прескочи. Когато краката му докоснаха земята, го завладя непознато усещане, гъдел по средата на гърдите, който се разнасяше навсякъде. За пръв път изпитваше радост.
	Закрачи по асфалтирания път.
	Зората извести за себе си с лек проблясък на хоризонта. Природата около него беше идентична с тази в имението, дотолкова, че за момент се поколеба дали наистина е напуснал онези места и дали вратата не е само претекст, защото цялото Мироздание започва и свършва там, а всеки път, когато тази граница бъде прекрачена, всичко започва отначало, винаги тъждествено на самото себе си, и така до безкрайност. Една безконечна поредица от паралелни вселени, всичките еднообразни. Рано или късно щеше да види отново как неговата къща изниква в далечината и щеше да се убеди, че само се е заблуждавал.
	Но не се случи. С увеличаването на разстоянието все повече осъзнаваше, че е в състояние да го направи.
	Наоколо не се виждаха хора. Нито кола, нито къща в далечината. Звукът от стъпките му по асфалта беше единственото човешко присъствие сред песните на птиците, предизвестяващи новия ден. Нямаше вятър, за да поклаща дърветата, и докато се придвижваше, те го наблюдаваха като някой чуждоземец. На него му се искаше да ги поздрави. Въздухът беше прохладен и ухаеше на слана, сухи листа и свежозелена трева.
	Слънцето вече беше повече от обещание. Плъзгаше се по поляните, удължаваше се и се разширяваше като прилив от олио. Джоузеф не беше в състояние да каже колко километра е изминал. Нямаше цел. Това му харесваше: не му пукаше. В мускулите на краката пулсираше млечната киселина. Никога не беше подозирал, че болката може да е приятна. Чувстваше се изпълнен с енергия и въздух за дишане. Тези две променливи щяха да определят останалото. За пръв път не искаше да разсъждава върху нещата. До този ден разумът му винаги беше имал превъзходство, всеки път преграждаше стъпките му с различни страхове. Колкото и да стоеше в засада неизвестното наоколо, в тези моменти вече успя да научи, че освен опасности в него можеше да се таи и нещо ценно. Удивлението, възхищението.
	Точно това изпита, когато дочу някакъв нов звук. Нисък и отдалечен, но неотклонно приближаващ се в гръб. Скоро го разпозна: мотора на автомобил. Обърна се и видя да се появява единствено покривът зад едно възвишение. После колата се гмурна по наклона, но отново се показа. Старо бежово комби приближаваше към него. Мръсното предно стъкло скриваше пътниците. Джоузеф реши да не му обръща внимание, обърна се и отново тръгна. Когато колата го настигна, май намали.
	— Хей!
	Подвоуми се дали да се обърне. Вероятно някой бе дошъл, за да сложи край на неговото приключение. Да, така беше. Майка му се е събудила и е започнала да го вика. Като не са го намерили в леглото, са изпратили прислугата подире му: вътре в имението и извън него. Мъжът, който го викаше, може би е някой от градинарите — пристигнал е с личната си кола и предвкусва щедрата награда.
	— Хей, ти, накъде си тръгнал? Искаш ли да се качиш?
	Въпросът го успокои. Не можеше да е някой от къщата.
	Колата се изравни с него. Джоузеф не можеше да види шофьора. Спря и колата направи същото.
	— Аз отивам на север — каза мъжът зад волана. — Бих могъл да ти спестя няколко километра. Не е много, но тук наоколо няма да срещнеш друг превоз.
	Възрастта му беше неопределима. Можеше да е на четиресет, или малко преди тях. Дългата червеникава и занемарена брада правеше оценката трудна. Косата също растеше на воля, сресана назад и на път по средата. Имаше сиви очи.
	— Е, какво реши, качваш ли се?
	Джоузеф помисли за миг, после отговори:
	— Да, благодаря.
	Настани се до непознатия и колата потегли. Седалките бяха покрити с кафяво кадифе и толкова протъркани на някои места, че се виждаше долното платно. Миришеше на смесица между дезодоранти за кола, насложила се през годините, докато са се полюлявали на огледалцето за обратно виждане. Задната седалка беше спусната, за да се отвори по-широко пространство, сега заето от кашони и пластмасови торбички, инструменти и туби с различна вместимост. Всичко това перфектно подредено. По пластмасовото арматурно табло имаше останали следи от лепилото на стари лепенки. На радиото, стар модел с касетофон, се въртеше касета с кънтри музика. Шофьорът беше намалил звука, за да говори с него, сега отново го усили.
	— Отдавна ли вървиш?
	Джоузеф не го погледна, за да не усети, че се готви да излъже.
	— Да, от вчера.
	— Не те ли взеха на автостоп?
	— Да, един човек с камион, но после трябваше да кара в съвсем друга посока.
	— Защо, ти накъде отиваш?
	Не го очакваше и каза истината.
	— Не знам.
	Човекът се разсмя.
	— Щом като не знаеш, защо си зарязал онзи с камиона?
	Джоузеф се обърна и го погледна сериозно.
	— Защото задаваше много въпроси.
	Човекът се разсмя още по-силно.
	— Младежо, твоята откровеност ми харесва.
	Носеше червена винтяга с възкъси ръкави и светлокафяв панталон, както и вълнен пуловер с ромбоидни мотиви. Обувките му бяха работни, с подсилена гумена подметка. Стискаше волана с двете ръце. На лявата китка изпъкваше пластмасов кварцов часовник, от евтините.
	— Слушай, не знам какви са ти плановете и не настоявам да ги науча, но живея тук наблизо, и ако желаеш може да дойдеш на закуска. Какво ще кажеш?
	Джоузеф се готвеше да откаже. Достатъчно безразсъдно беше, че се качи в колата, сега нямаше да го последва кой знае къде и да му позволи да го отвлече или нещо още по-лошо. После си даде сметка, че това е само влиянието на още един от неговите страхове. Бъдещето беше загадъчно, не застрашаващо — откри го точно тази сутрин. А за да се наслади на плодовете му, трябваше да поема рискове.
	— Добре.
	— Яйца, бекон и кафе — обеща непознатият.
	Двайсет минути по-късно излязоха от главното шосе и тръгнаха по черен път. Минаха го бавно, заради дупките и друсането, докато наближиха дървена къща със скатен покрив. Бялата боя, която я покриваше, беше олющена на доста места. Верандата изглеждаше занемарена, тук-там между дъските имаше проникнала трева. Паркираха пред входа.
	„Кой ли е този тип“? — запита се Джоузеф, когато видя къде живее, но все пак предчувстваше, че отговорът няма да е толкова интересен, колкото възможността да изследва неговия свят.
	— Добре дошъл — каза човекът, щом прекрачиха прага.
	Първата стая беше средна по размери. Обзаведена с маса с три стола, бюфет с липсващи чекмеджета и стар диван с прокъсана тапицерия. На една от стените висеше картина без рамка — анонимен пейзаж.
	До единствения прозорец имаше камина с полепнали сажди, а вътре — опушени главни, вече загаснали. Върху издялано от пън столче бяха оставени няколко тенджери със загоряла мазнина по тях. В дъното на помещението се виждаха две врати.
	— Съжалявам, няма тоалетна. Но навън е пълно с дървета — добави през смях човекът.
	Липсваше също електричество и течаща вода, но за късо време той разтовари от колата тубите, които Джоузеф забеляза преди малко.
	Със стари вестници и донесени отвън дърва запали огън в камината. Изчисти един тиган, сложи вътре масло и се зае да пържи яйцата заедно с бекона. Макар и най-обикновена, тази храна ухаеше и възбуждаше апетита.
	Джоузеф го следеше любопитно с поглед и го измъчваше с въпроси, както децата правят с възрастните, когато достигнат възрастта, в която започват да откриват света. Но другият не изглеждаше отегчен, даже му харесваше да говори.
	— Отдавна ли живееш тук?
	— От един месец, но къщата не е моя.
	— Как така?
	— Онова там навън е моята истинска къща — посочи с брадичка паркираната кола. — Аз обикалям света.
	— Тогава защо си се спрял?
	— Защото това място ми харесва. Един ден минавах по шосето и забелязах черния път. Завих и се озовах тук. Къщата е изоставена кой знае откога. Вероятно е принадлежала на земеделци: отзад има барака с инструменти.
	— Какво ли се е случило с тях?
	— О, не знам. Сигурно са постъпили като много други: когато е настъпила кризата по селата, са отишли да си търсят по-добър живот в града. Тук в района има доста изоставени стопанства.
	— Защо не са се опитали да продадат собствеността си?
	Човекът отново се засмя:
	— И кой ще купи подобен имот? Тази земя не носи и стотинка доход, приятелю.
	Приключи с готвенето и изсипа съдържанието на тигана направо в сложените на масата чинии. Без да чака, Джоузеф забоде вилицата в жълтата каша. Усещаше силен глад. Миришеше вкусно.
	— Харесва ти, нали? Яж си спокойно, има достатъчно.
	Той продължи да загребва лакомо. После попита с пълна уста:
	— Още дълго ли ще останеш тук?
	— Мислех да си тръгна в края на седмицата: зимата по тези краища е доста сурова. Сега събирам провизии и обикалям по други изоставени ферми с надеждата да открия нещо, което още може да ми послужи. Сутринта намерих тостер за хляб. Май е повреден, но мога да го поправя.
	Джоузеф запомняше всичко, сякаш попълваше нещо като наръчник с познания от всякакъв вид: как да си приготвиш чудесна закуска само с яйца, масло и бекон, как да се снабдиш с питейна вода… Вероятно мислеше, че може да му послужат в новия живот. Битието на този непознат изглеждаше завидно. Да, трудно и тежко, но безкрайно по-добро от неговото досега.
	— Знаеш ли, дори не се представихме един на друг.
	Джоузеф задържа ръката с вилицата във въздуха.
	— Ако не искаш да ми кажеш името си, за мен е все тая. Пак си ми симпатичен.
	Джоузеф продължи да се храни. Другият не настоя, но той се почувства задължен да се отплати по някакъв начин. Реши да му разкрие нещо за себе си.
	— Почти сигурно ще умра на петдесет години.
	И му обясни за проклятието, което тежи върху мъжките наследници в неговото семейство. Човекът го слушаше внимателно. Без да споменава имена Джоузеф сподели, че е богат. Разказа и за произхода на богатството си. За онзи смел и надарен с усет дядо, положил основите на големия успех. За баща си, оказал се способен да умножи наследството заради своя предприемачески гений. Накрая говори и за себе си: за това, че не си е поставил никакви цели, защото всичко е вече постигнато. А той се е явил на света, за да предаде нататък само две неща: едно огромно състояние и един неизбежно смъртоносен ген.
	— Разбирам, че болестта, убила твоя баща и дядо ти, е непредотвратима, но за парите винаги се намира решение: защо не се откажеш от богатството си, щом като не се чувстваш достатъчно свободен?
	— Защото съм израснал сред парите и без тях не съм в състояние да преживея дори един-единствен ден. Както виждаш, какъвто и избор да направя, съм обречен да умра.
	— Глупости! — отсече човекът, докато отиваше да измие тигана.
	Джоузеф опита да се изрази по-ясно:
	— Аз бих могъл да имам всичко, което си пожелая. И точно затова не знам какво да си пожелая.
	— Ама що за разговор! Парите не могат да купят всичко.
	— Могат, повярвай ми! Ако поискам смъртта ти, бих могъл да платя на едни хора, те ще те убият и никой няма да разбере за това.
	— Правил ли си го някога? — попита човекът, внезапно станал сериозен.
	— Какво?
	— Плащал ли си на някого, за да убива заради теб?
	— Аз не, но баща ми и дядо ми да, знам го.
	Настъпи пауза.
	— Здраве обаче не можеш да си купиш.
	— Вярно е. Но ако знаеш предварително кога ще умреш, тогава проблемът е решен. Виж, богатите са нещастни, защото знаят, че рано или късно трябва да оставят всички свои притежания. Не можеш да отнесеш парите в гроба. Аз не трябва да се измъчвам с мисълта за моята смърт, някой го е направил вместо мен.
	Човекът се замисли.
	— Имаш право, но е много тъжно да нямаш никакви желания. Трябва да има нещо, което наистина ти харесва, нали? Тогава започни с него.
	— Ами, харесва ми да ходя. И после, от тази сутрин ми харесват също и яйцата с бекон. Харесвам и момчета.
	— Искаш да кажеш, че си…
	— Не знам точно. Правя го с тях, но не мога да кажа, че наистина го желая.
	— Тогава защо не опиташ с някоя жена?
	— Може би трябва да го направя. Но първо трябва да го пожелая, разбираш ли? Не знам как да ти го обясня по-добре.
	— Няма нужда. Мисля, че и така е достатъчно ясно.
	Постави тигана върху другите на столчето. После погледна кварцовия часовник на китката си.
	— Десет часа е, трябва да отида до града: трябват ми резервни части, за да поправя тостера.
	— Тогава ще си тръгвам.
	— Не, защо? Ако желаеш, остани тук да си починеш. Ще се върна скоро, бихме могли отново да хапнем заедно и да побъбрим. Ти си приятен тип, знаеш ли?
	Джоузеф погледна стария диван с прокъсана тапицерия. Стори му се доста предразполагащ.
	— Добре. Ако не възразяваш, ще си поспя малко.
	— Прекрасно! — засмя се човекът. Преди да излезе, се обърна: — Да не забравя, какво би искал за вечеря?
	Джоузеф го погледна:
	— Не знам. Изненадай ме.


	Една ръка го разтърси внимателно. Джоузеф отвори очи и откри, че е вечер.
	— Край на умората! — каза новият му приятел с усмивка.
	— Спал си непробудно девет часа!
	Джоузеф стана и се протегна. Отдавна не беше почивал толкова добре. Веднага почувства слабост.
	— Време ли е за вечеря?
	— Само да стъкна огъня, и веднага започвам: взех пиле, ще го изпека на жар, както и картофи. Менюто добро ли е?
	— Чудесно е, умирам от глад.
	— Докато чакаш, си отвори бира, на перваза са.
	Джоузеф никога не беше пил бира, освен онази, която майка му сипваше в коледния пунш. Имаше опаковка от шест и той измъкна една кутийка, после дръпна халкичката. Долепи устни до алуминиевия ръб и отпи голяма глътка. Усети студената напитка бързо да се хлъзга надолу по хранопровода. Приятно усещане, утоляващо жаждата. След втората глътка се оригна.
	— Наздраве! — възкликна човекът.
	Навън беше студено, но огънят в къщата разпръскваше приятна топлина. Газената лампа, сложена в средата на масата, осветяваше мъждиво стаята.
	— В железарията ми казаха, че тостерът може да бъде поправен. Даже ми дадоха съвети как да стане. Това е чудесно, защото мисля да го продам на някой базар.
	— Значи с това се прехранваш?
	— Ами да, понякога и с това. Хората изхвърлят много неща, още годни за употреба. Аз ги прибирам, поправям ги и после изкарвам някоя пара. Някои от тях задържам, например тази картина…
	Посочи пейзажа без рамка, окачен на стената.
	— Защо точно нея? — попита Джоузеф.
	— Не знам, харесва ми. Мисля, че ми напомня мястото, където съм роден, но може би никога не съм бил там, кой знае: пътувал съм толкова много…
	— Наистина ли си бил на толкова много и различни места?
	— Да, наистина.
	Изглежда, за момент се изгуби в спомените си, но веднага се сепна: — Пилето ми наистина е специално, ще видиш. А, и имам една изненада за теб.
	— Изненада? Каква изненада?
	— Не сега, след вечеря.
	Седнаха на масата. Пилето с картофи беше подправено майсторски и хрускаше. Джоузеф си сипа на няколко пъти. Човекът — мислено вече го наричаше така — ядеше с отворена уста и досега беше изпил три бири. След вечеря извади ръчно резбована лула и тютюн. Докато я пълнеше, му заговори:
	— Знаеш ли, мислих дълго върху това, което ми каза сутринта.
	— Кое по-точно?
	— По въпроса за „желанието“. Порази ме.
	— Така ли? И защо?
	— Виж, аз не мисля, че е лошо да знаеш точно в кой момент ще настъпи смъртта. Според мен даже е предимство.
	— Как може да твърдиш подобно нещо?
	— Разбира се, зависи как гледаш на нещата. Дали си предразположен да виждаш чашата наполовина пълна, или наполовина празна. С една дума, можеш да използваш времето си, като правиш сметка колко ти остава, или пък можеш да решаваш остатъка от твоя живот в зависимост от тази граница.
	— Не те разбирам.
	— Ти знаеш, че ще умреш на петдесет години: според мен този факт те кара да мислиш, че нямаш никаква власт над твоя живот. Точно тук грешиш, приятелю мой.
	— Какво разбираш под „власт“?
	Човекът измъкна едно клонче от огъня и си запали лулата с тлеещия му връх. Дръпна дълбоко, преди да отговори.
	— Власт и желание вървят в крак. Направени са от една и съща проклета материя. Желанието зависи от властта, и обратно. И не го казва някой завеян философ, а го определя самата природа. Тази сутрин ти правилно каза: можем да желаем само онова, което нямаме; ти мислиш, че имаш власт да получиш всичко и затова не си пожелаваш нищо. Но това е така, защото твоята власт произлиза от парите.
	— Защо, има и други видове ли?
	— Разбира се, например тази на волята. Трябва да я подложиш на изпитание, за да разбереш. Но аз подозирам, че ти не би го направил…
	— Защо говориш така? Напротив, мога да го направя.
	Човекът го погледна.
	— Сигурен ли си?
	— Разбира се.
	— Добре. Преди да вечеряме, ти казах, че имам изненада за теб. Дойде време да ти я покажа. Ела.
	Стана и тръгна към една от двете врати в стаята. Джоузеф нерешително го последва до прага.
	— Погледни.
	Направи крачка в полумрака и го чу. Имаше нещо в стаята, дишаше учестено. Веднага си помисли, че е животно, и се дръпна назад.
	— Не се бой — подкани го човекът, — погледни по-добре.
	Бяха му необходими няколко секунди, за да свикне с тъмнината. Оскъдната светлина от газената лампа, останала на масата, едва осветяваше лицето на момчето. Проснато на леглото, ръцете и краката вързани с дебело въже към таблите. Носеше карирана риза и джинси, но нямаше обувки. Една кърпа около устата му пречеше да говори и затова издаваше само несвързани звуци, подобни на стенания. Косите на челото му бяха мокри от пот. Мяташе се като пленено животно и блещеше очи от страх.
	— Кой е? — попита Джоузеф.
	— Подарък за теб.
	— И какво да правя с него?
	— Каквото поискаш.
	— Но аз не го познавам.
	— Нито пък аз. Взех го на автостоп, докато се връщах насам.
	— Може би трябва да го развържем и да го пуснем да си ходи.
	— Ако желанието ти е такова…
	— А защо да не е?
	— Защото това е доказателство какво е властта и как е свързана с желанието. Ако ти желаеш да го освободиш, тогава направи го. Но ако искаш нещо друго от него, сега имаш власт да избираш.
	— Да не би да говориш за секс?
	Човекът разочаровано поклати глава.
	— Хоризонтът ти е твърде ограничен, приятелю мой. Имаш на разположение един човешки живот — най-великото и удивително сътворение на Бог — и единственото нещо, което ти идва на ум, е да го изчукаш…
	— А какво би трябвало да направя с един човешки живот?
	— Ти го каза днес: ако искаш да убиеш някого, ще наемеш някого другиго да го свърши вместо теб. Наистина ли вярваш, че това ти дава власт да отнемеш живот? Твоите пари притежават тази власт, не ти. Докато не го направиш със собствените си ръце, никога няма да изпиташ какво означава.
	Джоузеф отново погледна видимо ужасеното момче.
	— Но аз не искам да опитвам — каза.
	— Защото те е страх. Страх от последствията, от факта, че може да бъдеш наказан, или заради чувството за вина.
	— Нормално е да се боим от някои неща.
	— Не, не е, Джоузеф.
	Дори не осъзна, че го нарече по име: в този момент беше твърде зает да снове с поглед между него и момчето.
	— Но ако ти кажа, че можеш да го направиш, можеш да отнемеш нечий живот и след това никой да не разбере?
	— Никой? Ами ти?
	— Аз съм онзи, който го отвлече и го докара тук, помниш ли? И после, ще бъда също и онзи, който ще зарови трупа му…
	Джоузеф наведе глава.
	— И никой няма да научи?
	— Ако ти кажа, че ще останеш ненаказан, това ще породи ли в теб желание да опиташ?
	Джоузеф се загледа продължително в ръцете си, дишането му се ускоряваше, докато вътре в него се надигаше странна еуфория, неизпитвана никога досега.
	— Бих искал един нож — промълви.
	Човекът отиде в кухнята. Докато чакаше, Джоузеф се втренчи в момчето, което го умоляваше с поглед и плачеше. Тогава откри, че при вида на тези безмълвно избликващи сълзи не изпитва нищо. Никой нямаше да оплаква неговата смърт, когато проклятието на баща му и дядо му щеше да дойде и да го отнесе петдесетгодишен. За света той винаги щеше да си остане богатото момче, незаслужаващо и най-малко съчувствие.
	Човекът се върна при него с дълъг наточен нож. Сложи го в ръцете му.
	— Няма нищо по-удовлетворяващо от това да отнемеш живот — му каза. — Не на някой определен индивид като неприятел или човек, сторил ти зло, а на случаен човек. Дава ти същата власт като на Бог.
	Остави го сам и си отиде, като затвори вратата зад гърба си.
	Лунната светлина се промъкваше между счупените щори и на нея ножът в ръцете му проблясваше. Момчето се мяташе и Джоузеф можеше да долови тревогата, страха в издаваните звуци, но също и в миризмите. Киселият му дъх, потта под мишниците. Приближи бавно до леглото, подът проскърцваше под стъпките му, така че момчето можеше да си даде сметка какво се случва. Опря острието на ножа с плоската страна в гръдния му кош. Трябваше ли да му каже нещо? Нищо не му идваше наум. Прониза го тръпка и се случи нещо неочаквано за него: получи ерекция.
	Вдигна ножа с няколко сантиметра и бавно го плъзна по тялото на момчето, докато достигна корема. Спря. Пое си дъх и бавно натисна с острието, докато то премина през плата на ризата и докосна месото. Момчето опита да извика, но успя да издаде единствено някаква патетична имитация на болезнен вик. Джоузеф вкара ножа още няколко сантиметра, кожата се разкъса надълбоко, сякаш се съдра. Разпозна белотата на подкожните мазнини, тогава натисна ножа по-надълбоко, чак докато усети топлината на кръвта по ръката си и острия мирис на газовете, освободени от червата. Момчето се огъна на дъга и неволно улесни действията му. Той натисна още, докато не усети върха на ножа да опира в гръбнака. Момчето под него беше сноп опънати мускули и плът. Остана в тази дъговидна позиция още няколко мига. После падна тежко на леглото, лишено от сили, като неодушевен предмет. И в този момент предупредителните сигнали…
	… се разнесоха отвсякъде. Лекарят и медицинската сестра забързаха към пациента с количката с дефибрилатора. Никла се мъчеше да си поеме дъх, свита на пода: шокът от видяното я беше изтръгнал внезапно от състоянието на транс. Мила я подкрепяше с ръце, помагаше й да си поеме дъх. Лекарят отвори пижамата върху гръдния кош на Джоузеф Б. Рокфорд с решително движение, като откъсна всички копчета и те се затъркаляха из стаята. Борис за малко не се подхлъзна, докато бързаше да помогне на Мила. После докторът сложи подадените му от сестрата електроди върху гърдите на пациента и преди разряда извика:
	— Отдръпни се!
	Горан се приближи до Мила.
	— Да я изведем оттук — предложи, а после й помогна да повдигнат монахинята. Докато напускаха стаята заедно с Роза и Стърн, Мила се обърна за последен път към Джоузеф Б. Рокфорд. Тялото се разтърсваше от разрядите, но въпреки това под завивките можа да забележи нещо, което приличаше на ерекция.
	„Проклета гадина“ — помисли си.
	Пиуканията от монитора на сърдечната дейност се съединиха в една последна нота. В този момент Джоузеф. Б. Рокфорд отвори очи.
	Устните му започнаха да помръдват без да могат да произнесат звук. Гласните струни бяха повредени след извършената трахеотомия, позволявала му да диша.
	Този човек би трябвало вече да е мъртъв. Апаратите около него сочеха, че вече представлява безжизнена плът. И все пак се опитваше да каже нещо. Хриповете му го правеха да изглежда като някой, който се дави и се опитва да вдиша още глътка въздух, докато се мята насам-натам.
	Не продължи дълго.
	Накрая невидима ръка отново го дръпна надолу и душата на Джоузеф Б. Рокфорд сякаш бе погълната от неговия смъртен одър, оставяйки отгоре му като отпадък само едно празно тяло.


>	32

	Веднага щом се съвзе, Никла Папакидис се постави на разположение на художник от федералната полиция, за да направи словесен портрет на мъжа, видян от нея с Джоузеф.
	Непознатият, наречен от него „човекът“: предполагаха, че това е Алберт.
	Дългата брада и гъстата коса й пречеха да посочи с точност характерните черти на онази физиономия. Не знаеше каква е челюстта, а носът беше само неопределена сянка върху лицето. Убягваше й формата на очите.
	Със сигурност можеше да каже единствено, че са сиви.
	Въпреки това щяха да разпространят резултата сред всички патрулни коли, в пристанищата, летищата и по границите. Рош преценяваше дали да даде копия и на медиите, което щеше да доведе до въпроси по какъв начин са стигнали до това описание. Ако признаеше, че е дело на медиум, информационните средства щяха да си извадят заключение, че полицаите не са имали нищо на разположение, лутали са се слепешката и от отчаяние са се обърнали към Никла.
	— Трябва да поемеш този риск — подсказа му Горан.
	Главният инспектор отново се присъедини към групата в имението „Рокфорд“. Не пожела да се срещне с монахинята, защото още отначало беше изяснил, че не иска да има нищо общо с този експеримент: както винаги, цялата отговорност се падаше на Горан. Криминологът охотно се съгласи, защото вече се доверяваше на интуицията на Мила.
	— Малката, мислех си нещо — каза Никла на своята любимка, докато от кемпера наблюдаваха разговарящите на ливадата пред къщата Гавила и Рош.
	— Какво?
	— Че не искам парите от наградата.
	— Но ако това е търсеният човек, ти се падат по право.
	— Не ги искам.
	— Помисли само колко неща би могла да направиш за хората, за които се грижиш ежедневно.
	— Но те вече си имат всичко, какво повече им трябва? Имат нашата любов и грижите ни: повярвай ми, когато едно божие създание стигне до края на дните си, друго не му трябва.
	— Ако ги вземеш тези пари, ще си мисля, че от това нещо ще произлезе само добро…
	— Злото създава единствено друго зло. Това винаги е било негова основна черта.
	— Веднъж чух някой да казва, че злото винаги може да бъде доказано. Доброто — никога. Защото по пътя си злото оставя следи след себе си. Докато за доброто може само да свидетелстваме.
	Най-накрая Никла се усмихна.
	— Това е глупост — каза веднага. — Виж, Мила, работата е там, че доброто е прекалено мимолетно, за да го отбележим по някакъв начин. И по пътя си не остава мръсотия. Доброто е чисто, докато злото замърсява… Но аз мога да докажа доброто, защото го виждам всеки ден. Когато някой от моите клетници се приближава към края си, се опитвам да бъда с него колкото е възможно повече. Държа му ръката, слушам нещата, които има да ми каже, ако ми разказва за греховете си, не го съдя. Когато разберат какво им се случва, ако са водели праведен живот и не са вършили зло, или пък са сторили и после са се разкаяли… ето, те винаги се усмихват. Не знам защо, но се случва, уверявам те. Затова доказателството за доброто е усмивката при срещата със смъртта.
	Мила кимна окуражена. Нямаше да настоява повече за наградата. Може би Никла имаше право.
	Стана пет вечерта, сестрата изпитваше умора, но трябваше да свършат още нещо.
	— Сигурна ли си, че ще успееш да познаеш изоставената къща? — попита я.
	— Да, знам къде е.


	Трябваше да е само рутинно претърсване, преди да се върнат в Студиото. Окончателно доказателство за информацията на медиума.
	И все пак отидоха всички.
	В колата Сара Роза следваше указанията на Никла и завиваше накъдето й каже. Бюлетинът за времето отново предвиждаше снеговалеж. От едната страна небето беше празно и слънцето бързо залязваше. От другата облаците вече се сгъстяваха на хоризонта и можеха да забележат първите приближаващи се светкавици.
	Те бяха точно по средата.
	— Трябва да побързаме, след малко ще се стъмни — каза Стърн.
	Стигнаха до черния път и влязоха в него. Камъните пукаха под гумите. След толкова години дървената къща още се държеше. Бялата боя се беше олющила почти напълно и се виждаше тук-там, като петна. Изложените на атмосферните условия дъски гниеха и къщата изглеждаше като разяден зъб.
	Слязоха от колата и тръгнаха към верандата.
	— Внимателно, може да се срути — предупреди ги Борис.
	Горан се изкачи на първото стъпало. Мястото отговаряше на описаното от сестрата. Вратата беше отворена, криминологът едва я побутна, подът вътре бе покрит със слой пръст, под дъските се чуваха мишки, разтревожени от присъствието им. Гавила разпозна дивана, вече само като скелет от ръждясали пружини. И бюфетът си стоеше. Каменната камина отчасти беше рухнала. Горан измъкна от джоба си малко фенерче, за да огледа двете стаи. Борис и Стърн също влязоха и се заоглеждаха наоколо.
	Горан отвори първата врата.
	— Това е спалнята.
	Но леглото вече го нямаше. На мястото му се забелязваше по-светло петно върху пода. Тук Джоузеф Б. Рокфорд беше получил своето кръвно кръщение. Кое ли е било момчето, убито в тази стая преди почти двайсет години?
	— Трябва да копаем наоколо, за да търсим човешки останки — каза Гавила.
	— Ще извикам гробарите и хората на Чанг веднага щом свършим огледа — предложи Стърн.
	В това време Сара Роза крачеше нервно навън с ръце в джобовете заради студа. Никла и Мила я наблюдаваха от вътрешността на колата.
	— Тази жена не ти харесва — каза сестрата.
	— Навярно аз не й харесвам.
	— Опита ли се да разбереш защо?
	Мила я погледна крадешком.
	— Искаш да кажеш, че вината е моя?
	— Не, само казвам, че преди да обвиняваме, трябва винаги да сме сигурни.
	— Виж, не ме оставя на мира още от пристигането.
	Никла вдигна ръце все едно се предава:
	— Тогава не обръщай внимание. Всичко ще мине, когато си тръгнеш.
	Мила тръсна глава. Понякога здравият разум на монахинята изглеждаше непоносим.
	Вътре Горан излезе от спалнята и машинално се обърна към другата, затворена врата.
	Никла не беше говорила за нея.
	Освети дръжката и отвори.
	Голяма точно колкото съседната. И празна. Влагата беше нападнала стените и по ъглите се виждаха налепи от мухъл. Горан раздвижи наоколо лъча от фенерчето. Като го прокарваше по една от стените, забеляза, че нещо го отразява.
	Задържа снопа светлина и видя пет лъскави квадрата, широки около десет сантиметра. Приближи още, после замръзна. Забити на стената с обикновени кабарчета висяха пет снимки.
	Деби. Анеке. Сабин. Мелиса. Каролайн.
	На тези фотографии още бяха живи. Алберт ги е довел тук, преди да ги убие. И ги е увековечил точно в тази стая, пред тази стена. Разрошени и объркани. Покъртителната светкавица беше изненадала очите им, почервенели от толкова плач, и ужасения им поглед.
	Усмихваха се и поздравяваха.
	Принудил ги е да заемат тази странна поза пред обектива. Принуденото от страха веселие ужасяваше.
	Устните на Деби бяха свити в неестествено задоволство, изглеждаше, че всеки момент ще избухне в сълзи.
	Анеке държеше едната си ръка вдигната, а другата увиснала до хълбока, в примирена, угаснала поза.
	Сабин е била хваната в момента, когато се е оглеждала наоколо, докато се е опитвала да разбере онова, което детското й сърце не е успявало да си обясни.
	Мелиса беше напрегната, войнствена, но очевидно и тя е щяла да се огъне скоро.
	Каролайн стоеше неподвижно, с облещени над усмивката очи. Невярваща.
	Горан повика другите чак след като ги разгледа една по една.
	Абсурдно. Непонятно. Безсмислено жестоко.
	Не съществуваха други начини да го определят. Всички се подчиняваха на мълчанието, което ги беше взело под крилото си, докато се връщаха в Студиото.
	Нощта щеше да бъде дълга. Никой не вярваше, че ще заспи лесно след такъв ден. За Мила той продължаваше четиресет и осем часа без прекъсване, в които се случиха много събития.
	Намирането на очертанията на Алберт върху стената във вилата на Ивон Грес. Вечерният разговор в къщата на Горан, когато му разкри, че я преследват, освен теорията за съучастничката на техния човек. После въпросът за цвета на очите на Сабин, довел до разкриването на измамата на Рош. Посещението в призрачната къща на Рокфорд. Общият гроб. Лара Рокфорд. Намесата на Никла Папакидис. Изследването на душата на един сериен убиец.
	И накрая, онези снимки.
	Мила беше виждала много фотографии в работата си. Изображения на малолетни от морето или по време на някое училищно представление. Показваха й ги роднините или родителите, когато ги посещаваше. Изчезнали деца, които после се появяваха на други снимки — често голи или облечени като възрастни — в колекциите на педофилите или в картотеките на моргите.
	Но в петте, открити вътре в изоставената къща, имаше нещо повече.
	Алберт е знаел, че ще стигнат дотам. И ги е очаквал.
	Беше предвидил даже, че ще анализират неговия ученик Джоузеф с медиум?
	— Наблюдава ни още отначало — лаконично коментира Гавила. — Винаги е с една крачка преди нас.
	Мила си даде сметка, че всеки техен ход е бил предугаден, избегнат и неутрализиран. Сега трябваше също и да си подсигуряват гърба. Това тегнеше над нейните колеги в колата, докато се прибираха в тяхната главна квартира.
	Освен това оставаше да открият още две тела.
	Първото вече беше сигурен труп. С времето и второто щеше да се превърне в такъв. Никой нямаше куража да го признае, но вече се отчайваха, че ще успеят да предотвратят убийството на шестото момиче.
	Колкото до малката Каролайн, кой можеше да каже какъв ужас щеше да разбули? Дали щеше да е нещо по-лошо от откритото до този момент? Ако да, Алберт се подготвяше за изключителен финал с номер шест.
	Беше след единайсет, когато Борис паркира колата под Студиото. Изчака да слязат, заключи и видя, че го чакат, за да се качат.
	Не искаха да го оставят назад.
	Ужасът, на който бяха присъствали, ги беше сплотил. Оставаха им единствено другарите. Мила също представляваше част от тази общност. Както и Горан. За момент бяха изключени, но продължи кратко и се случи само заради манията на Рош да контролира всяко нещо. Сега дистанцията беше изчезнала, вината простена.
	Бавно се изкачиха по стълбите на сградата. Стърн сложи ръка на рамото на Роза:
	— Иди си вкъщи при семейството тази вечер!
	Тя само тръсна енергично глава. Мила я разбра. Роза не искаше да разкъсва тази верига. Иначе светът нямаше да устои и портите, които все още го предпазваха, щяха да се разтворят широко за Образците на злото и най-накрая то щеше да се разпространи навсякъде. Те бяха последният авангард в тази борба и макар да губеха, нямаха никакво намерение да се предават.
	Прекрачиха прага на Студиото заедно. Борис изостана, за да затвори вратата, после ги настигна. Намери ги спрели в коридора, като хипнотизирани. Не разбра какво се случва, докато не зърна в една пролука между раменете им проснатото на пода тяло. Сара Роза издаде вик. Мила се обърна, защото не издържаше на гледката. Стърн се прекръсти. Гавила не успя да издаде звук.
	Каролайн, петата.
	И този път трупът на детето беше за тях.


#	Затворът в…
#	Областно пенитенциарно управление № 45
	_Сведение № 2 от Директора, д-р Алфонс Беринджър_
	_16-и декември, т.г._
#	До Канцеларията на Главния прокурор Дж. Б. Мерин
#	и лично до Зам. — прокурор Матю Седрис
	_Относно: РЕЗУЛТАТ ОТ ПРОВЕРКАТА_
#	ПОВЕРИТЕЛНО

	Уважаеми господин Седрис,
	С настоящото Ви информирам, че проверката в килията на затворника РК-357/9 беше извършена изненадващо вчера през нощта.
	Надзирателите нахлуха, за да вземат органичен материал, „изгубен случайно или оставен наоколо по естествен начин от субекта“, с цел набавяне на материал за ДНК анализ, като следвахме дословно препоръките на Вашата дирекция.
	Докладвам, че за тяхно голямо учудване хората ми са се озовали в „чиста“ килия. От това си извадихме заключение, че лишеният от свобода РК-357/9 ни е очаквал. Предполагам, че стои винаги нащрек и е предвидил и пресметнал всеки наш ход.
	Боя се, че без някаква грешка на затворника или случайна промяна в обстоятелствата ще бъде все така трудно да постигнем конкретни резултати.
	Може би имаме една последна възможност да разрешим загадката. Забелязахме, че понякога затворникът РК-357/9 си говори сам, вероятно заради самотата. Безсмислици, при това произнесени с тих глас, но за всеки случай считаме за необходимо след предварителното Ви разрешение да скрием в килията „бръмбар“, за да запишем думите.
	Естествено, няма да се откажем от повторение на изненадващите проверки, с цел да се снабдим с неговата ДНК.
	Представям на Вашето внимание едно последно наблюдение: обектът винаги е спокоен и на разположение. Никога не се оплаква и не изглежда подразнен от нашите опити да го уловим в грешка.
	Не ни остава много време. След 86 дни няма да имаме друг избор, освен да го пуснем на свобода.
	С уважение:
@	Директор д-р Алфонс Беринджър


>	33

	_Апартаментът, наречен Студиото,_
	_сега преименуван на „петата локация“._
	_22 февруари_
	Вече нищо нямаше да е както преди.
	Затвориха се в спалното помещение с витаещата над тях сянка и изчакваха групите на Чанг и Креп да свършат с огледа на мястото. Своевременно информираният Рош разговаряше с Горан повече от час.
	Стърн се беше изтегнал на леглото с една ръка зад тила и поглед в тавана. Приличаше на каубой. Стресът от последните часове не даваше отражение върху перфектните ръбове на костюма му и той дори не изпитваше желание да разхлаби възела на вратовръзката си. Борис лежеше на хълбок, но очевидно не спеше. Левият му крак продължаваше да потупва нервно по завивката. Роза се опитваше да се свърже с някого по телефона, но сигналът беше слаб.
	От време на време Мила поглеждаше замлъкналите си колеги, а после се връщаше към монитора на лаптопа върху коленете си. Разглеждаше файла с аматьорските снимки, направени в лунапарка по време на отвличането на Сабин. Вече бяха проверени без резултат, но тя искаше да ги огледа в светлината на теорията, изложена пред Горан: извършителят можеше да е жена.
	— Аз бих искал да науча как, по дяволите, е успял да вкара вътре трупа на Каролайн — подхвана Стърн, огласявайки въпроса, измъчващ всички.
	— Да, и аз бих искала да узная… — присъедини се Роза.
	Офис сградата, в която се разполагаше Студиото, вече не се охраняваше както някога, когато тук водеха защитени свидетели. На практика тя беше празна, а системите за сигурност деактивирани, но на единствения вход на апартамента имаше блиндирана врата.
	— Влязъл е през входната врата — отбеляза лаконично Борис, като излезе от престорената си летаргия.
	Имаше нещо, което повече от всичко останало ги изнервяше: какво беше посланието на Алберт този път? Защо е решил да дискредитира по този начин своите преследвачи?
	— Според мен само се опитва да ни забави — предположи Роза. — Доближихме се доста до него и затова иска да ни обърка.
	— Не, Алберт не действа наслуки — намеси се Мила. — Показал ни е, че всеки негов ход е замислен грижливо.
	Сара Роза я прикова с поглед:
	— Е, й? Какво искаш да кажеш? Да не би случайно, че между нас има някое шибано чудовище?
	— Нямаше предвид това — намеси се Стърн. Казва само, че трябва да има мотив, свързан с плановете на Алберт: това е част от играта, започната с нас от самото начало… Причината може да има нещо общо с това място, с предназначението му в миналото.
	— Да, с някой стар случай — добави Мила, усещайки че хипотезата увисна във въздуха.
	Преди още да възобновят разговора, Горан влезе в стаята и притвори вратата с гръб.
	— Имам нужда от вашето внимание!
	Тонът му беше припрян. Мила остави лаптопа. Всички очакваха думите му.
	— Още водим разследването, но нещата се усложняват.
	— Ще рече? — изръмжа Борис.
	— Ще разберете сами след момент, но отсега ви призовавам да запазите спокойствие. Ще ви обясня след…
	— След какво?
	Горан понечи да отговори, вратата се отвори и главният инспектор Рош прекрачи прага. С него и едър човек на около петдесет години с омачкано сако, прекалено тънка за бичия му врат вратовръзка и изгаснала пура между стиснатите зъби.
	— Свободно, свободно… — каза Рош, въпреки че никой от присъстващите не го поздрави. Главният инспектор имаше пресилена усмивка, тя би трябвало да внася спокойствие, но пораждаше тревога.
	— Господа, ситуацията е неясна, но ние ще се справим: няма да оставя някакъв психопат да сее съмнения в действията на моите хора!
	Както винаги, изрече последните думи много разпалено.
	— Затова взех някои предпазни мерки изключително във ваш интерес и включвам в разследването още някого.
	Обяви го, без да представи стоящия до него човек.
	— Вие ще ме разберете, от съображения за целесъобразност се налага да облекча мисията ви. Смущаващо е: ние не успяваме да издирим този Алберт, а той идва да намери нас! Ето защо със съгласието на доктор Гавила възложих на тук присъстващия капитан Моска задачата да ви помага до приключването на случая.
	Никой не продума, нищо, че веднага разбраха в какво се състоеше „помощта“, от която щяха да се възползват. Моска щеше да поеме контрола и да им остави само един избор: да са на негова страна и да се опитат да си спечелят отново малко доверие или да бъдат изключени.
	Терънс Моска беше доста известен в полицейските среди. Дължеше славата си на една операция по внедряване в наркотрафикантска организация, продължила над шест години. Имаше зад себе си стотици арести и много други операции под прикритие. Затова пък никога не беше се занимавал със серийни убийци или патологични престъпления.
	Рош го извика само по една причина: преди години Моска се състезаваше с него за стола на главния инспектор. Когато видя накъде отиват нещата, му се стори уместно да въвлече своя най-голям съперник и да му прехвърли част от тежестта на провала, считан от него за все по-възможен. Рискован ход, показващ колко е притиснат до стената: ако Терънс Моска разрешеше случая „Алберт“, Рош би трябвало да отстъпи мястото в йерархията на командването.
	Преди да заговори, капитанът излезе крачка пред Рош, за да подчертае своята независимост.
	— Досега патологът и експертът от научно-техническата лаборатория не откриха нищо показателно. Знаем само, че за да влезе в апартамента, субектът е повредил блиндираната врата.
	Когато отвори при тяхното пристигане, Борис не беше забелязал следи от взлом.
	— Внимавал е много да не остави следи: за да не ви развали изненадата.
	Моска продължаваше да дъвче пурата и да оглежда всички с ръце в джобовете. Нямаше вид на човек, който иска да дразни, но успяваше.
	— Натоварих няколко агенти да обиколят наоколо с надеждата да открият евентуален свидетел. Или поне номера на кола… Колкото до мотивите, подтикнали извършителя да остави трупа точно тук, принудени сме да импровизираме. Ако ви дойде нещо наум, не се колебайте да го споделите. Засега това е всичко.
	Терънс Моска им обърна гръб и без да даде възможност за реплики или някой да добави нещо, се върна на местопрестъплението.
	Затова пък Рош остана:
	— Не ви остава много време. Нуждаем се от някаква идея, необходимо е тя да ви дойде по-скоро.
	После и той напусна стаята. Горан затвори вратата и останалите веднага се скупчиха около него.
	— Какво означава тази новост? — попита ядосано Борис.
	— Защо ни е сега куче пазач? — присъедини се Роза.
	— Спокойно, не сте разбрали — каза Горан. — В момента капитан Моска е най-подходящият човек. Аз поисках неговата намеса.
	Останаха като гръмнати.
	— Знам какво си мислите, но така предложих изход на Рош и спасих нашата роля в разследването.
	— Официално все още сме в играта, но всички знаят, че Терънс Моска харесва да е отвързано куче — отбеляза Стърн.
	— Точно затова посочих него: доколкото го познавам, няма да иска да му се мотаем в краката, затова едва ли ще се интересува от действията ни. Ще трябва само да го осведомяваме за плановете си и толкова.
	Изглеждаше като най-доброто решение, но не премахваше бремето на подозрението, тежащо върху всеки от тях.
	— Няма да ни изпускат от очи — раздразнено поклати глава Стърн.
	— А пък ние ще оставим Моска и занапред да се занимава с Алберт, и ще се посветим на шестото момиче…
	Стратегията изглеждаше добра: ако я откриеха все още жива, щяха да премахнат атмосферата на подозрения, създала се около тях.
	— Мисля, че Алберт е оставил тук тялото на Каролайн, за да ни изиграе. Дори да не излезе нищо по наш адрес, съмнението винаги ще остане.
	Макар да опитваше на всяка цена да запази спокойствие, Горан беше наясно, че неговите уверения не са достатъчни да разведрят обстановката. Защото с намирането на петия труп всеки започна да гледа на другите по различен начин. Познаваха се отдавна, но не изключваха, че някой от тях би могъл да пази своя тайна. Това беше истинската цел на Алберт: да ги разедини. Криминологът се питаше колко време ще е нужно, преди семето на недоверието да покълне между тях.
	— На последното момиче не му остава много време — каза убедено. — Алберт почти е изпълнил намеренията си. Сега се подготвя за финала, но е искал да разчисти терена и затова ни е изключил от състезанието. Ето защо ни остава само една възможност да я намерим, и тя е свързана с единствената от нас извън всяко подозрение, тъй като се присъедини към групата, когато Алберт вече е бил планирал всичко.
	Погледите им се фиксираха изведнъж в нея и Мила се почувства неловко.
	— Ти можеш да действаш много по-свободно от нас — окуражи я Стърн. — Ако трябваше да решаваш на своя глава, какво би направила?
	В действителност Мила имаше една идея. До този момент я пазеше за себе си.
	— Аз знам защо е избрал само момичета.
	Бяха си задавали този въпрос в Мислилището, когато случаят още беше в началото си. Защо Алберт не е отвлякъл и момчета? В действията му липсваше сексуален подтекст, тъй като не докосваше момичетата.
	„Не, той само ги убива.“
	Мила мислеше, че е стигнала до някакво обяснение.
	— Трябвало е всичките да са от женски пол заради номер шест. Почти съм убедена, че я е избрал като първа, а не като последна, както иска да вярваме. Останалите са били момичета само за да прикрият тази особеност, но тя е била първият обект на неговата фантазия. Не знаем причината. Може би има специални качества, които я отличават от другите. Ето защо трябва да пази докрай в тайна нейната самоличност. Не му е било достатъчно да ни покаже, че едно от отвлечените момичета е още живо. Не, искал е по никакъв начин да не узнаем кое е то.
	— Защото това би могло да ни насочи към него — заключи Горан.
	И все пак ставаше дума за примамливи предположения, а те не им бяха от помощ.
	— Освен ако… — каза Мила, долавяйки мисълта на другите, и повтори: — Освен ако между нас и Алберт винаги е имало някаква връзка.
	Вече нямаше какво толкова да губят и Мила не се поколеба да извади пред всички историята със следенето.
	— Случи се на два пъти, нищо, че съм напълно сигурна само за втория. На площадчето пред мотела беше по-скоро усещане…
	— И какво от това? — попита любопитно Стърн. — Какво общо има?
	— Някой ме следеше. Може да се е случило и друг път, не мога да се закълна, не съм усетила… Но защо? За да ме контролира? За кой дявол? Никога не съм притежавала информация от жизнено значение и сред вас винаги съм била деветата дупка на кавала.
	— Вероятно за да те насочи по фалшива следа — предположи Борис.
	— И това не: никога не е имало „вярна следа“, освен ако аз наистина съм се доближила прекалено до нещо и така съм станала важна, без да го зная.
	— Но когато се е случило в мотела, беше пристигнала току-що. А това опровергава хипотезата за насочване по фалшива следа — уточни Горан.
	— Тогава остава само едно обяснение… Който и да ме е следил, е искал да ме сплаши.
	— И поради каква причина? — попита Сара Роза.
	Мила не й обърна внимание.
	— И в двата случая моят преследвач не разкриваше присъствието си неволно. Даже мисля, че го правеше съзнателно.
	— Добре, разбрахме. Но защо е трябвало да го прави? — настоя Роза. — Извинявай, но това е безсмислено!
	Мила се завъртя рязко към нея, така че да проличи разликата във височината.
	— Защото още отначало бях единствената между вас в състояние да открия шестото момиче.
	Обърна се към всички:
	— Не го приемайте зле, но постигнатите досега резултати го доказват. Вие сте умели в издирването на серийни убийци. Аз откривам изчезнали хора: винаги съм го правила, това умея.
	Никой не й възрази. Гледана в такава светлина, Мила представляваше най-осезаемата опасност за Алберт, защото единствено тя можеше да провали неговите планове.
	— Да обобщим: той е отвлякъл най-напред шестото момиче. Ако аз бях разкрила веднага неговата самоличност, планът му е щял да се провали.
	— Но ти не я разкри — каза Роза. — Може би не си толкова добра.
	Мила не прие предизвикателството.
	— Като се е доближил толкова много до мен на площадчето пред мотела, Алберт може би е направил грешка. Трябва да се върнем на този момент!
	— И как? Не ми казвай, че имаш също и машина на времето!
	Мила се усмихна: без да знае, Роза беше стигнала много близо до истината. Защото имаше начин да се върнат назад. Пренебрегна за пореден път никотиновия му дъх и се обърна към Борис:
	— Как се справяш с разпитите под хипноза?


	— Сега се отпусни…
	Гласът на Борис беше само шепот. Затворила очи, Мила лежеше на походното легло с ръце до тялото.
	— Започни да броиш до сто…
	Стърн беше покрил лампата с една кърпа, потапяйки стаята в приятен полумрак. Роза се уедини на своето легло. Горан седеше в един ъгъл и наблюдаваше с интерес случващото се.
	Мила отброяваше бавно числата. Дишането й започна да придобива равномерен ритъм. Когато свърши с броенето, се отпусна напълно.
	— Сега искам да виждаш нещата в съзнанието си. Готова ли си?
	Тя кимна.
	— Намираш се на голяма ливада. Сутрин е и грее чудесно слънце. Лъчите му стоплят кожата на лицето ти, носи се мирис на трева и цветя. Крачиш по нея без обувки и усещаш свежестта на земята под краката си. Примамващо ромоли ручей. Приближаваш и се навеждаш на брега. Потапяш ръце във водата и после ги поднасяш към устата, за да отпиеш. Вкусна е.
	Изборът на тези образи не беше случаен: Борис извикваше тези представи, за да поеме контрола върху всичките пет сетива на Мила. Така после щеше да бъде по-лесно да върне паметта й в същия момент, когато се е намирала на площадчето пред мотела.
	— Сега, като утоли жаждата си, бих искал да направиш нещо за мен. Върни се преди няколко вечери…
	— Добре — съгласи се тя.
	— Нощ е и една кола току-що те е откарала до мотела…
	— Студено е — каза веднага Мила.
	Горан сякаш видя тръпката, преминала по нея.
	— А после, какво друго?
	— Един агент ме придружи дотам и сега ми кимва с глава, после завива обратно. Оставам сама на площадчето.
	— Как изглежда? Опиши ми го.
	— Няма много светлина. Само онази от неоновата табела, тя поскърцва, разклащана от вятъра. Пред мен има няколко бунгала, но прозорците са тъмни. Тази нощ съм единствената клиентка. Зад бунгалата виждам пояс от много високи дървета, те се поклащат. По земята има чакъл.
	— Тръгвай…
	— Чувам само моите стъпки.
	Изглеждаше сякаш чува шума на камъчетата.
	— Къде си сега?
	— Насочвам се към моята стая и минавам покрай стаичката на пазача. Няма никого, но телевизорът работи. Нося хартиена торбичка с два сандвича с кашкавал — вечерята ми. От устата ми излиза пара заради студения въздух, затова бързам. Моето бунгало е последното в редицата.
	— Вървиш нататък…
	— Не остава много и съм се вглъбила в мислите си. Има малка дупка на земята, не я забелязвам, спъвам се… И го чувам.
	Горан не си даде сметка, но инстинктивно се наведе по посока леглото на Мила, сякаш искаше да я настигне на онова площадче, да я предпази от опасността, надвиснала над нея.
	— Какво чу?
	— Стъпка върху чакъла, зад мен. Някой копира вървежа ми. Иска да се приближи без да го усетя, но изгуби ритъма на моите стъпки.
	— А ти какво правиш сега?
	— Опитвам се да остана спокойна, но се страхувам. Продължавам със същата скорост към бунгалото, въпреки че ми се иска да хукна. И мисля.
	— Какво мислиш?
	— Че е безполезно да извадя пистолета, защото, ако той е въоръжен, разполага с време да стреля пръв. Мисля също за работещия телевизор в стаичката на пазача и си казвам, че вече го е елиминирал. А сега е мой ред… Паниката нараства.
	— Да, но ти успяваш да запазиш самообладание.
	— Ровя из джоба си за ключа, защото единствената ми възможност е да вляза в стаята си… Разбира се, ако ми позволи.
	— Съсредоточила си се във вратата: остават няколко метра, нали?
	— Да. В полезрението ми е само тя, всичко останало около мен е изчезнало.
	— Но сега ще трябва да го върнеш…
	— Ще опитам…
	— Кръвта във вените ти пулсира забързано, адреналинът се покачва, сетивата ти са изострени. Искам да ми опишеш вкуса…
	— Устата ми е пресъхнала, но усещам киселия вкус на слюнката.
	— Осезанието…
	— Студенината на ключа от стаята в изпотената ми ръка.
	— Обонянието…
	— Вятърът донася странен мирис на разложен боклук. От дясната ми страна са контейнерите за боклук. Също и на борови иглички, на смола.
	— Зрението…
	— Виждам сянката ми да се удължава по площадчето.
	— А после?
	— Виждам вратата на бунгалото, жълта и олющена. Виждам трите стъпала, водещи към портика.
	Борис умишлено остави за накрая най-важното сетиво, защото единственото възприятие на Мила от преследвача е било слухово.
	— Слухът…
	— Не чувам нищо, освен моите стъпки.
	— Чуй по-добре.
	Горан забеляза, че по лицето на Мила се зараждаше бръчка, точно между очите, заради усилието да си спомни.
	— Чувам ги! Сега различавам и неговите стъпки!
	— Чудесно, но искам да се съсредоточиш още повече…
	Мила се подчини. После каза:
	— Какво беше това?
	— Не знам. Ти си сама там, аз не чух нищо — отговори Борис.
	— И все пак имаше нещо!
	— Какво?
	— Онзи звук…
	— Какъв звук?
	— Нещо… метално. Да! Нещо метално, което пада! Пада на земята, върху чакъла!
	— Опитай се да бъдеш по-точна.
	— Не знам…
	— Давай, давай…
	— Това е… една монета.
	— Монета, сигурна ли си?
	— Да! Дребна монета! Падна от него и той не забеляза!
	Неочаквано се появи следа. Трябваше да открият монетата на площадчето. Да я намерят и да снемат отпечатъци. Така можеха да стигнат до преследвача. И дано да е бил Алберт.
	Мила продължаваше да държи очите си затворени, но не преставаше да повтаря:
	— Една монета! Една монета!
	Борис отново взе нещата в свои ръце.
	— Добре, Мила. Сега ще те събудя. Ще броя до пет, после ще плесна с ръце и ти ще отвориш очи.
	Започна да произнася отчетливо:
	— Едно, две, три, четири… и пет!
	Мила отвори очи. Изглеждаше объркана, дезориентирана. Опита да се изправи, но Борис я натисна надолу, като сложи внимателно ръка върху рамото й.
	— Още не, може да ти се замае главата.
	— Проработи ли? — попита тя, вперила очи в него.
	Борис се засмя:
	— Както изглежда, имаме улика.


	„Трябва да я намеря на всяка цена — каза си, докато ровеше с ръка из чакъла на площадчето. — Поставен е на карта моят престиж… Животът ми.“
	Затова беше толкова внимателна. И трябваше да действа бързо. Нямаше много време.
	Всъщност оставаха малко метри за преравяне. Точно тези, които я отделяха от бунгалото, както онази вечер. Пълзеше, нехайна за изцапаните джинси. Ровеше с ръце из белите камъчета, по кокалчетата вече имаше кървящи следи от малките ранички, изпъкващи изпод покриващата ги пепел. Но болката не я дразнеше, даже й помагаше да се съсредоточи.
	„Монетата — продължаваше да си повтаря. — Как така не съм се усетила?“
	Нищо по-лесно от това някой да я е намерил. Клиент, или пък пазачът.
	Дойде в мотела преди другите, защото вече не се доверяваше на никого. Имаше чувството, че и нейните колеги вече не й се доверяват.
	„Трябва да побързам!“
	Преместваше камъчетата, хвърляше ги зад гърба си и междувременно хапеше устните си. Нервираше се. Сърдеше се на себе си и на целия свят. Вдиша и издиша дълбоко няколко пъти, за да свали напрежението.
	Кой знае защо, си спомни за една случка от времето, когато беше току-що завършила академията новачка. Още тогава си личаха затвореният й характер и затрудненото общуване с другите. Сложиха я в патрул с по-възрастен колега и той не я понасяше. Преследваха заподозрян по уличките на китайския квартал. Бягаше много бързо и не успяха да го хванат, но на нейния колега му се стори, че минавайки от задната страна на един ресторант, е хвърлил нещо във вана със стриди. Затова я накара да се потопи до колене в застоялата вода и да опипва между онези вмирисани мекотели. Естествено, не откри нищо. И вероятно само я обучаваше, като новобранка. Оттогава не ядеше стриди, но научи един важен урок.
	Също и грапавите камъчета, премествани толкова трескаво от нея, бяха един тест.
	За да покаже на самата себе си, че още е в състояние да извлича най-доброто от нещата. Отдавна имаше този талант. И точно докато се възхищаваше на уменията си, една мисъл прониза съзнанието й. Както в случая с възрастния колега, така и сега някой я беше взел на подбив.
	Всъщност нямаше никаква монета. Изиграха я.
	В момента, когато Сара Роза стигна до това заключение, повдигна глава и видя приближаващата се Мила. Разкрита и безсилна, при вида на по-младата й колежка гневът й се изпари, а очите се напълниха със сълзи.
	— Държи дъщеря ти, нали? Тя е номер шест.


>	34

	Сънува майка си.
	Тя й говори със своята „вълшебна“ усмивка — нарича я така, защото е красива, когато не е ядосана: тогава се превръща в най-обичания човек на света, но вече се случва все по-рядко.
	Насън мама и разказва за себе си, но също и за таткото. Сега нейните родители отново се разбират и повече не се карат. Мама описва какво правят, как върви работата и животът у дома в нейно отсъствие, даже изброява филмите, които са гледали отново на видеото. Не са предпочитаните от нея. За тях ще я изчакат. Доставя и удоволствие да го чуе. Би искала да я попита кога ще се върне, но в съня нейната майка не може да я чуе. Все едно й говори от екран. Колкото и да се напряга, нищо не се променя. А усмивката по лицето на мама сега изглежда почти трогателна.
	Усеща нежна милувка по косите и се събужда.
	Малка ръчичка я гали нагоре-надолу по главата върху възглавницата и тих гласец си припява.
	— Това си ти!
	Радостта е неописуема, забравя къде се намира. Важното сега е, че тя не си е измислила това момиче.
	— Толкова те чаках — казва.
	— Знам, но не можах да дойда по-рано.
	— Не ти позволи ли?
	Момичето я гледа с големите си сериозни очи:
	— Не, бях заета.
	Не знае що за занимания биха я ангажирали толкова, че да не може да дойде, но засега това не я интересува. Има хиляди въпроси към нея. Започва с най-важния.
	— Какво правим тук?
	Счита за даденост, че момичето също е затворничка. Нищо, че само тя е вързана за леглото, докато другата, както изглежда, е свободна да обикаля колкото си иска в търбуха на чудовището.
	— Това е моята къща.
	Отговорът я изненадва.
	— Ами аз? Аз защо съм тук?
	Момичето не казва нищо и отново се съсредоточава в нейните коси. Тя разбира, че отбягва въпроса, и не настоява — ще му дойде времето.
	— Как се казваш?
	Момичето се усмихва:
	— Глория.
	Но тя я оглежда по-добре.
	— Не.
	— Какво „не“?
	— Аз те познавам… Ти не се казваш Глория…
	— И все пак, така е.
	Напъва се да си спомни. Вече я е виждала, сигурна е.
	— Ти беше върху кутията с мляко!
	Момичето я гледа неразбиращо.
	— Да: лицето ти го имаше също и на листовките. Навсякъде из града. В моето училище, в супермаркета. Случи се…
	Колко ли време е минало? Тя още учеше в четвърти клас.
	— Случи се преди три години.
	Момичето продължава да не разбира:
	— Аз съм тук отскоро. Най-много от четири седмици.
	— Казвам ти, че не! Минаха поне три години.
	Не й вярва:
	— Не, не е вярно.
	— Да, а твоите родители даже направиха обръщение по телевизията!
	— Родителите ми са мъртви.
	— Не, живи са! А ти се казваш… Линда! Името ти е Линда Браун!
	Момичето охладнява:
	— Името ми е Глория! А тази Линда е някоя друга. Ти грешиш.
	Като чува гласа й да се втвърдява по такъв начин, решава да не настоява: не иска тя да си отиде и отново да остане сама.
	— Добре, Глория. Както искаш. Сигурно греша, извинявай.
	Момичето удовлетворено кимва. После, сякаш нищо не е било, продължава да разресва косите й с пръсти и да си тананика. Тогава тя опитва нещо друго:
	— Зле съм, Глория. Не мога да си движа ръката. Винаги имам температура. И често губя съзнание…
	— След малко ще бъдеш по-добре.
	— Нуждая се от доктор.
	— Докторите само създават бъркотия.
	Тази фраза прозвучава фалшиво в нейната уста. Сякаш е чувала да я казва някой друг, и то толкова често, че с времето се е промъкнала в речника й. А сега я повтаря заради нея.
	— Ще умра, чувствам го.
	Две огромни сълзи се отронват. Глория спира и ги обира от бузите й. После започва да оглежда пръстите си, без да й обръща внимание.
	— Разбра ли какво ти казах, Глория? Ще умра, ако не ми помогнеш.
	— Стийв каза, че ще оздравееш.
	— Кой е Стийв?
	Момичето е разсеяно, но все пак отговаря.
	— Стийв, който те доведе тук.
	— Който ме е отвлякъл, искаш да кажеш!
	Момичето пак я поглежда:
	— Стийв не те е отвлякъл.
	Колкото и да се страхува, че ще я ядоса отново, за това е непреклонна, става дума за оцеляването й:
	— Да, и е направил същото и с теб. Сигурна съм.
	— Грешиш. Той ни спаси.
	Не възнамеряваше, но отговорът я ядосва.
	— Какви глупости говориш? От какво ни е спасил?
	Глория се олюлява. Може да види очите й, които се изпразват и оставят място на някаква странна уплаха. Прави крачка назад, но тя успява да я хване за китката. Глория иска да избяга, опитва да се освободи, но тя няма да я пусне да си отиде без отговор.
	— От кого?
	— От Франки.
	Глория си хапе устните. Не е искала да го каже, но го е направила.
	— Кой е Франки?
	Успява да се изтръгне, тя е прекалено слаба, за да й попречи.
	— Ще се видим някой друг път, чу ли?
	Глория се отдалечава.
	— Не, почакай, не си отивай!
	— Сега имаш нужда от почивка.
	— Не, моля те! Няма да се върнеш!
	— И все пак ще се върна.
	Момичето се отдалечава. Тя избухва в плач. Горчива буца на отчаяние засяда в гърлото й. Нахлува и в гърдите. Хлиповете я разтърсват, гласът се накъсва, докато моли и вика в нищото:
	— Моля те! Кой е Франки?
	Никой не отговаря.


>	35

	— Казва се Сандра.
	Терънс Моска го записа най-отгоре в бележника. После отново погледна към Сара Роза.
	— Кога е била отвлечена?
	Жената се намести на стола, преди да му отговори, опитваше се да подреди мислите си.
	— Вече минаха четиресет и седем дни.
	Мила се оказа права: Сандра е хваната преди другите пет. А после Алберт я е използвал, за да примами Деби Гордън, нейната кръвна сестра.
	Двете момичета се бяха запознали един следобед в парка, докато наблюдаваха конете на манежа. Размениха няколко думи и веднага се породи симпатия. Деби се чувстваше унила заради отдалечеността от дома. Сандра — заради раздялата на родителите си. Сплотени от тъгата, всяка със своята си причина, веднага станаха приятелки.
	И двете получиха като подарък една обиколка на кон. Не стана случайно. Беше ги срещнал Алберт.
	— И как точно се случи?
	— Докато отиваше на училище.
	Мила и Горан видяха как Моска кимва с глава. Бяха всички — също и Стърн и Борис — в просторната зала на архива, на първия етаж в сградата на федералната полиция. Капитанът избра това необичайно място, за да избегне изтичането на новината, а също и разговорът да не изглежда като разпит.
	В този час залата пустееше. От мястото, където се намираха, се разклоняваха дълги коридори с лавици, претъпкани с папки. Единствената лампа се намираше на масата за съвещания, около която се бяха събрали. Гласовете и шумовете се губеха в отзвуците и полумрака.
	— Какво можеш да ни кажеш за Алберт?
	— Нито съм го виждала, нито съм го чувала. Не знам кой е.
	— Естествено… — коментира Терънс Моска, сякаш това обстоятелство утежняваше вината й.
	Формално Сара Роза още не беше подложена на каквато и да е мярка, ограничаваща свободата й, но скоро щяха да я обвинят за съучастие в отвличане и убийство на малолетни.
	Разкри я Мила, докато разследваше отвличането на Сабин от въртележката. След разговора с майката на момичето тя реши, че Алберт може да си е послужил с жена и отвличането да е останало незабелязано пред толкова много хора. Само че не обикновена съучастничка, а такава, която може да бъде изнудвана. Например майката на шестото момиче. Мила се натъкна на потвърждението на тази невероятна хипотеза, докато разглеждаше снимките за спомен от онази вечер в лунапарка. На една от тях баща на семейство беше хванал на заден план бухнала коса и част от профил, които предизвикаха в нея интензивно потрепване в основата на шията, последвано недвусмислено от едно име: Сара Роза!
	— Защо Сабин? — попита я Моска.
	— Не знам. Изпрати ми нейна снимка и ми посочи къде мога да я открия, и толкова.
	— И никой не е разбрал нищо.
	В Мислилището Роза беше казала: „Всеки е гледал само собственото си дете. На хората не им пука, това е реалността“. И Мила си го спомни. Жената го е знаела добре от собствен опит.
	Моска продължи:
	— Значи той е бил наясно с движението на семействата?
	— Предполагам, да. Инструкциите му към мен винаги бяха много прецизни.
	— Как ти предаваше нарежданията си?
	— Всичко през електронната поща.
	— Не опита ли да установиш произхождението?
	Въпросът на капитана вече си имаше отговор: щом не е успяла Сара Роза — експерт по информатика, значи беше невъзможно.
	— Все пак съм запазила всички имейли.
	После погледна към колегите си:
	— Да знаете, че е много хитър. И способен.
	Каза го, сякаш искаше да се оправдае.
	— И държи дъщеря ми — добави.
	Погледът й подминаваше Мила. Държеше се враждебно с нея още от първия ден, защото тя единствена беше способна да разкрие самоличността на шестото момиче и да изложи на опасност живота му.
	— Той ли ти заповяда да се отървеш веднага от Васкес?
	— Не, инициативата беше моя. Онази там можеше да докара неприятности.
	Още веднъж искаше да покаже презрението си, но Мила й прости. Сега си мислеше за Сандра, момичето, което страдаше от хранителни смущения — както й разказа Горан, — а в момента се намираше в лапите на един психопат, с ампутирана ръка и подложено на неописуеми страдания. Дни наред се измъчваше заради нейната самоличност, сега вече знаеше името.
	— И така, проследила си на два пъти полицай Васкес, за да я сплашиш и да я принудиш да напусне разследването.
	— Да.
	Мила си спомняше, че след преследването с кола отиде в Студиото и не намери никого там. Борис я предупреди с есемес, че всички се намират във вилата на Ивон Грес и тя се присъедини. Там видя Сара Роза да се приготвя пред кемпера на подвижната група. Мила не си зададе въпроса как така не е заедно с другите в къщата. Закъснението й не я усъмни. Или пък жената се беше оказала по-опитна, като я атакува, за да не й остави време за размисъл и посее съмнения за Горан.
	„И между другото, той те е излъгал… Защото аз гласувах против“.
	Всъщност не го е направила, защото така би рискувала да я заподозрат.
	Терънс Моска не бързаше: записваше отговорите на Роза в бележника и обмисляше следващия въпрос.
	— И какво друго направи за него?
	— Влязох тайно в стаята на Деби Гордън в колежа. Откраднах дневника й от тенекиената кутия и отключих катинарчето така, че никой да не забележи. После свалих от стената снимките, на които беше и дъщеря ми, и оставих джипиес устройството: после то ви заведе до второто откритие в сиропиталището…
	— Не си ли помисли, че рано или късно някой би могъл да те разкрие? — попита я Моска.
	— А имах ли избор?
	— И си сложила трупа на петото момиче в Студиото…
	— Да.
	— Влязла си с твоя ключ и си имитирала взлом върху блиндираната врата.
	— За да не заподозрат никого.
	— Да-а… — фиксира я с поглед задълго Моска. — Защо те накара да внесеш това тяло в Студиото?
	Всички очакваха този отговор.
	— Не знам.
	Моска вдиша дълбоко през носа. Жестът трябваше да означава, че разговорът им е приключил. После капитанът се обърна към Горан:
	— Мисля, че е достатъчно. Освен ако вие също имате въпроси…
	— Никакви — отговори криминологът.
	Моска отново се обърна към жената:
	— Специален агент Сара Роза, след десет минути ще се обадя на прокурора и той официално ще ти отправи обвинения. Както се разбрахме, този разговор ще си остане между нас, но те съветвам да не си отваряш устата, освен в присъствието на добър адвокат. И последен въпрос: замесен ли е някой друг, освен теб в тази история?
	— Ако намеквате за мъжа ми, той не знае нищо. Ние сме в развод. Щом Сандра изчезна, го накарах да напусне дома ни под някакъв предлог, за да го държа в неведение. Напоследък даже се карахме често, защото искаше да види дъщеря ни и мислеше, че аз му преча.
	Мила ги беше видяла, докато разговаряха разгорещено пред Студиото.
	— Добре — каза Моска и стана. После се обърна към Борис и Стърн, сочейки Роза: — Ще изпратя веднага някого, за да официализира ареста.
	Двамата агенти кимнаха. Капитанът се наведе, взе кожената си чанта. Мила го видя да слага бележника до една жълта папка: отгоре на корицата мярна няколко букви от надпис, направен с пишеща машина: „У… ън“ и „П“.
	„Уилсън Пикет“ — помисли си.
	Терънс Моска тръгна полека към изхода, следван от Горан. Мила остана с Борис, а Стърн с Роза. Двамата мъже не продумваха и избягваха да поглеждат колежката, която не им се беше доверила.
	— Съжалявам — каза тя със сълзи в очите. — Нямах друг избор… — повтори.
	Борис не отговори, едва успяваше да сдържа гнева си. Стърн само й каза:
	— Добре, но сега стой спокойна.
	Не звучеше много убедително.
	Тогава Сара Роза ги погледна умоляващо:
	— Моля ви, намерете детето ми…


	Мнозина считат — погрешно, — че серийните убийци винаги са движени от сексуален мотив. Мила също смяташе така, преди да се окаже въвлечена в случая „Алберт“.
	В действителност, съществуват различни видове — съобразно с крайните цели.
	Има „фантазьори“: те извършват убийствата, доминирани от алтер его, с което комуникират. Получават инструкции от него, понякога под форма на видения или обикновени „гласове“. Поведението им често преминава в психоза.
	„Мисионерите“ си поставят неосъзнавана цел и са доминирани от самоналожена отговорност за усъвършенстване на заобикалящия ги свят, която неизбежно преминава през премахването на някои категории хора: хомосексуални, проститутки, подлеци, адвокати, данъчни инспектори и така нататък.
	„Търсещите власт“ се отличават с ниско себеуважение. Удовлетворението им произлиза от контрола върху живота и смъртта на техните жертви. Убийството е придружавано от сексуален акт, но само като инструмент на унижението.
	Накрая, „хедонистите“. Убиват само заради удоволствието. Към тях, само като подкатегория, се причисляват онези, които са движени от сексуални мотиви.
	Бенджамин Горка влизаше и в четирите разновидности.
	Измъчваше се от видения, които го подтикваха да убива само проститутки, след като ги насилваше. Това му харесваше много, защото нямаше успех във връзките с другия пол.
	Установените му жертви бяха трийсет и шест, въпреки че пое отговорност само за смъртта на осем от тях. Опасяваха се, че е убил много повече и умело е скрил останките. Преди да го заловят, беше останал активен двайсет и пет години.
	Стигнаха трудно до него, най-вече заради разнообразието и отдалечеността на местата, където нападаше.
	Беше разкрит от Гавила и групата след три години непрекъснато преследване. Вкараха данните за различните убийства в компютър и той изработи схема на движението му. Като я наложиха върху пътната карта, се досетиха, че линиите на схемата отговарят точно на цикъла при разнасянето на стоките.
	Бенджамин Горка се оказа шофьор на камион.
	Заловиха го една коледна нощ на паркинг по магистралата. Заради грешка на обвинението по време на процеса получи частична невменяемост и местопребиваване в една лудница със съдебно отделение. Все пак място, от което едва ли щеше да излезе някога.
	От момента на неговия арест страната научи името на един от най-бруталните убийци в своята история. За Горан и неговите хора пък Бенджамин Горка щеше да остане завинаги Уилсън Пикет.
	След като двама полицаи дойдоха да арестуват Сара Роза, Мила изчака също Борис и Стърн да си отидат: искаше да остане сама в архива. После се зае да преглежда папките и намери копие от досието.
	Докато го разлистваше, не откри причината, подтикнала криминолога да нарече убиеца с името на прочутия певец. Затова пък видя снимката на момичето, забелязана вече от нея на стената в деня, когато прекрачи прага на Студиото за пръв път.
	Казваше се Ребека Спрингър, последната жертва на Горка.
	В действителност в папката нямаше много неща. Запита се как така този случай още представлява отворена рана за членовете на групата, и си спомни думите на Борис, когато го попита за обяснения.
	„Нещата се объркаха. Имаше грешки и някой заплаши, че ще разпусне групата и ще уволни доктор Гавила. Рош ни защити и настоя да останем на местата си.“
	В нещо не бяха успели, но папката в ръцете й не разкриваше никаква грешка, даже описваше операцията като „образцова“ и „напълно успешна“.
	Не трябваше да е така, щом като Терънс Моска имаше повод да се заинтересува.
	Мила откри протокола от свидетелското показание на Горан пред съда, с което характеризира серийния убиец. В случая криминологът беше определил Бенджамин Горка като „истински психопат, рядък по природа поне колкото някой тигър албинос“.
	За да добави след това: „Тези индивиди са трудни за разкриване. Отвън изглеждат напълно нормални, обикновени хора, но като разровим под обвивката на нормалността, се появява вътрешното им «аз». Онова, което много от тях наричат звярът. Горка го е захранвал със своите фантазии, засищал го е с желанията си. Понякога е трябвало да си разчиства сметките с него. Вероятно даже го е победил за определен период от живота си. Накрая обаче се е споразумял с него. Разбрал е, че има само един начин той да мълчи: да го удовлетворява. В противен случай би го разкъсал отвътре“.
	Докато анализираше написаното, Мила почти чуваше гласа на Горан.
	„После, един ден се появява разрив между реалността и ониричното. Точно тук Бенджамин е започнал да планира предишните си фантазии. Инстинктът да убиваме, е във всеки от нас, но слава богу, ние сме надарени също и с механизми, позволяващи ни да го държим под контрол, да го потискаме. Все пак винаги съществува една критична точка.“
	„Критична точка“ — замисли се Мила. Отиде нататък и се спря на друг пасаж.
	„… но много скоро актът трябва да бъде повторен. Защото ефектът изчезва, споменът вече не е достатъчен и се появява чувство на неудовлетвореност и неприязън. Фантазиите не удовлетворяват и ритуалът трябва да бъде повторен. Потребността трябва да бъде задоволявана. До безкрай.“
	До безкрай!
	Намери го отвън, седнал на едно от стоманените стъпала на противопожарната стълба. Между пръстите имаше запалена цигара, поднасяше я към устата си.
	— Само не казвай на жена ми — предупреди я Стърн, щом я видя да излиза от вратата на пожарния изход.
	— Не се притеснявай, ще остане тайна — увери го Мила и седна до него.
	— Е, какво мога да направя за теб?
	— Откъде знаеш, че съм дошла да те питам нещо?
	Стърн отговори само с повдигане на едната си вежда.
	— Никога няма да заловим Алберт, ти също го знаеш — започна Мила. — Мисля, че вече е подготвил смъртта си: тя също е част от неговия план.
	— Дори да пукне, не ме интересува. Знам, че не е по християнски да го кажа, но е точно така.
	Мила го погледна сериозно.
	— Той ви познава, Стърн. Знае много неща за вас, иначе никога нямаше да остави петия труп в Студиото. Сигурно е следил случаите ви в миналото. Знае как действате и затова винаги успява да ни изпревари. И смятам, че познава преди всичко Гавила…
	— Какво те кара да мислиш така?
	— Четох негови свидетелски показания пред съда по един стар случай, сега Алберт се държи, сякаш иска да опровергае неговите теории. Той е сериен убиец sui generis — единствен по рода си. Не изглежда да страда от нарцистично личностно разстройство, защото предпочита да привлича вниманието върху други престъпници, вместо върху себе си. Не изглежда завладян от някакъв неудържим инстинкт, успява да се контролира много добре. Онова, което прави, не му доставя удоволствие, изглежда привлечен повече от хвърленото предизвикателство. Ти как си го обясняваш?
	— Много просто: не си го обяснявам. И не ме интересува.
	— Как може да не ти пука? — избухна Мила.
	— Не съм казал, че не ми пука, а че не ме интересува. Различно е. Колкото до нас, никога не сме приемали неговото „предизвикателство“. Успява да ни държи на тръни само защото още има едно момиче за спасяване. И не е вярно, че не е нарцистична личност, защото привлича нашето внимание, а не на някого другиго: само нашето, разбираш ли? Журналистите ще си умрат от удоволствие, ако им пусне някаква информация, но за Алберт това не е важно. Поне засега.
	— Защото не знаем какво е замислил за финала.
	— Правилно.
	— Аз обаче съм убедена, че Алберт се опитва да привлече вниманието към вас в този момент. И говоря за случая Бенджамин Горка.
	— Уилсън Пикет.
	— Бих искала да ми кажеш…
	— Прочети папката.
	— Борис ми разкри, че тогава нещо се е объркало…
	Стърн захвърли остатъка от цигарата.
	— Понякога Борис не знае какво говори.
	— Хайде, Стърн, разкажи ми какво се случи! Не съм единствената, която се интересува от случая…
	И му сподели за папката, видяна в чантата на Терънс Моска. Тогава Стърн се замисли.
	— Добре. Но няма да ти хареса, повярвай ми.
	— Готова съм за всичко.
	— Когато заловихме Горка, започнахме да проучваме щателно живота му. На практика този тип живееше в камиона си, но открихме касова бележка за покупка на доста хранителни стоки. Мислехме, че си е дал сметка за затягащата се около него примка и се готви да се скрие на някое сигурно място, в очакване обстановката да се успокои.
	— Но не е било така…
	— Около месец след залавянето му излезе наяве съобщението за изчезването на една проститутка.
	— Ребека Спрингър.
	— Точно така, но станало около Рождество…
	— Тоест, когато Горка е бил арестуван.
	— Да. И мястото, където жената обикаляла, влизаше в маршрута на камиона.
	Мила направи сама заключението:
	— Горка я е държал затворена, провизиите са били за нея.
	— Не знаехме къде се намира и колко още би издържала. Затова го попитахме.
	— И разбира се, той отрече.
	Стърн поклати глава отрицателно.
	— Нищо подобно. Призна си всичко, но постави едно малко условие, за да разкрие мястото, където я държи: че ще го каже само в присъствието на доктор Гавила.
	Мила не разбираше:
	— Тогава какъв е бил проблемът?
	— Проблемът беше в това, че не намирахме доктор Гавила.
	— А Горка откъде е знаел?
	— Не го знаеше, садистичното копеле! Ние издирвахме криминолога, а времето на онази клетница изтичаше. Борис подложи Горка на всякакви видове разпит.
	— И накара ли го да проговори?
	— Не, но прослушвайки отново предишните записи, забеляза, че Горка случайно споменава един изоставен склад, където имаше шахта. Борис откри Ребека Спрингър, сам.
	— Но тя вече е била умряла от глад.
	— Не. Срязала си вените с отварачката за консерви, оставена й от Горка заедно с хранителните продукти. Но друго нещо предизвика гнева ни… Според съдебния лекар се е самоубила два часа преди Борис да я открие.
	Мила усети, че се вледенява. После все пак попита:
	— И къде беше Гавила през цялото това време?
	Стърн се усмихна — начин да прикрие истинските си чувства.
	— Намериха го след седмица в тоалетната на една бензиностанция. Автомобилисти се обадили за линейка: бил в алкохолна кома. Зарязал детето на бавачката и напуснал дома си, за да преглътне, че е изоставен от жена си. Когато отидохме да го видим в болницата, беше неузнаваем.
	В този разказ може би се криеше причината за необичайната връзка между полицаите от групата и цивилния Горан. Защото по-често човешките трагедии, а не успехите свързват хората, разсъждаваше Мила. Дойде й наум една фраза, чута точно от Горан, докато бяха в дома му, когато разкри лъжата на Рош по случая „Джоузеф Б. Рокфорд“.
	„Живеем редом с хора, за които смятаме, че всичко ни е известно, но всъщност не знаем нищо за тях.“
	Абсолютно вярно, помисли си тя. Колкото и да се напрегнеше, никога не би успяла да си представи Горан в състоянието, в което го бяха намерили. Пиян и не на себе си. В момента тази мисъл я дразнеше и тя смени темата.
	— Защо нарекохте случая „Уилсън Пикет“?
	— Симпатичен прякор, нали?
	— Доколкото разбрах, обикновено Гавила предпочита да слага реално име на обекта за залавяне, за да изглежда по-осезаем.
	— Обикновено — потвърди Стърн. — Но този път направи изключение.
	— Защо?
	Специалният агент я погледна:
	— Уверявам те, не е някаква причина, заради която си струва да си блъскаш главата. Бих могъл да ти кажа. Но ако наистина искаш да узнаеш как стоят нещата, трябва лично да направиш нещо…
	— Готова съм за това.
	— Виж, в случая с Бенджамин Горка бяхме свидетели на нещо невиждано…
	И после добави:
	— Срещала ли си човек, попаднал на сериен убиец и оцелял?


>	36

	Серийният убиец не оставя живи.
	Плач, отчаяние и молби не служат за нищо. Обратното, подхранват садистичното удоволствие на изверга. Единствената възможност за плячката остава бягството, но страхът, паниката, невъзможността тя да проумее случващото се работят в полза на хищника.
	Все пак, в редки случаи серийният убиец не стига до извършване на убийството. Става така, защото в момента, когато се готви да завърши действието, нещо — някаква спирачка, която внезапно бива задействана от жест или фраза на жертвата — го възпира.
	Ето защо Синтия Пърл беше оцеляла.
	Мила я срещна в малкия апартамент, нает от младата жена в сграда, близо до аерогарата. Скромен дом, но представляваше най-важният успех на новата Синтия. Онази, предишната, беше съвкупност от негативен опит, преповтаряни грешки и неправилен избор.
	— Проституирах, за да си купувам дрога.
	Каза го без никакво колебание, сякаш говореше за някого другиго. Мила не можеше да повярва, че младата жена пред нея вече имаше зад гърба си толкова нерадостно съществуване.
	Синтия не изглеждаше на своите двайсет и четири години. Посрещна полицайката още в работната си униформа. От няколко месеца беше касиерка в супермаркет. Скромният й вид с червеникавите коси, събрани в опашка, и лицето без следа от грим не успяваше да приглуши дивата красота, придружавана от изцяло неволното очарование.
	— Агент Стърн и жена му ми намериха този апартамент — отбеляза гордо.
	Мила се огледа наоколо, за да я зарадва. Мебелите бяха в различен стил, събрани заедно повече за да запълват пространството и да служат за най-същественото, а не като обзавеждане. И все пак, явно държеше на тях и се грижеше за къщата. Всичко беше чисто и подредено, тук-там се забелязваха украшения, най-вече порцеланови фигурки на животни.
	— Те са моята страст. Знаете ли, колекционирам ги.
	Виждаха се и снимки на едно момченце. Синтия се оказа самотна майка. Детето й било отнето от социалните работници и поверено на друго семейство.
	За да си го върне, се беше включила в програма за детоксикация. Впоследствие станала част от църквата, посещавана от Стърн и съпругата му. След доста превратности най-накрая срещнала Бог и се гордееше с новата си вяра, носеше медальонче със свети Себастиан. Единственото украшение, заедно с тъничкото пръстенче с гравирана върху него молитва на безименния пръст.
	— Госпожице Пърл, не искам да ви принуждавам да ми разказвате за случката с Бенджамин Горка…
	— О, не, вече говоря открито. В началото ми беше трудно да си спомням, но мисля, че вече съм го превъзмогнала. Даже му написах писмо, знаете ли?
	Разбира се, Мила нямаше как да знае за реакцията на Горка при получаване на посланието, но като си представяше що за тип е, беше сигурна, че го е използвал, за да се вдъхнови за среднощните мастурбации.
	— И той отговори?
	— Не, но възнамерявам да упорствам: този човек отчаяно се нуждае от Словото.
	Говореше седнала пред нея и продължаваше да придърпва надолу десния ръкав на блузката си. Мила схвана, че се опитва да прикрие някоя татуировка, вече превърнала се в част от миналото. Вероятно още не беше събрала необходимата сума, за да я изличи.
	— Какво точно се случи?
	Синтия помръкна.
	— Срещнах го заради поредица от съвпадения. Не си хващах клиенти на пътя, предпочитах да ходя в баровете. Много по-сигурно, а и бях на топло. Ние, момичетата, винаги оставяхме бакшиш на бармана.
	Направи пауза.
	— Родена съм в едно градче, където красотата може да е проклятие. Бързо разбираш, че можеш да я използваш, за да го напуснеш, докато много от приятелите ти ще си останат завинаги в него, ще се оженят помежду си и винаги ще бъдат нещастни. Затова гледат на теб сякаш си специална и те натоварват с очаквания. Ти си тяхната надежда.
	Мила я разбираше и вероятно познаваше всички последващи етапи на тази история. Синтия е заминала след лицея, после се е появила в големия град, но не е намерила очакваното. Затова пък се е запознала с много момичета като нея, изпаднали в безпътица и обзети от страх. Занаятът на проститутка не е бил непредвидена злочестина, а естествена последица от всяка извършена в миналото стъпка.
	Когато слушаше подобни разкази, най-много я огорчаваше мисълта, че само на двайсет и четири години момиче като Синтия Пърл вече беше изразходвало цялата енергия на своята младост. Тръгнала е отрано по лош път и Бенджамин Горка просто я е очаквал в края на спускането по наклона.
	— Онази вечер хванах един тип. Имаше халка на пръста, изглеждаше нормален. Усамотихме се в колата му, извън града. Накрая отказа да ми плати и даже ме наби. Свали ме насред пътя.
	Въздъхна.
	— Не можех да се върна на автостоп: никой не качва проститутка. Затова тръгнах по пътя с надеждата, че следващият клиент ще ме закара обратно.
	— И пристигна Горка…
	— Още си спомням как огромният му камион спира. Преди да се кача, се спазарихме за цената. Изглеждаше любезен. Каза ми: „Какво правиш отвън? Влизай вътре, че ще замръзнем!“.
	Синтия наведе очи. Не се притесняваше да говори за нещата, сторени, за да живее, но се срамуваше, че е била толкова наивна.
	— Преместихме се отзад в кабината, където обикновено спеше. Знаете ли, изглеждаше като истинска къща. Имаше всичко, също и от онези постери… Нищо ново, всички шофьори на камиони ги слагат, но в изображенията се долавяше нещо странно…
	Мила си спомни за тази подробност, прочетена в папката: Горка е правел снимки на своите жертви в непристойни пози, а после ги е превръщал в постери.
	Особеното на онези постери е било, че са изобразявали трупове, но Синтия не е могла да го знае.
	— Качи се отгоре ми и го оставих да действа. Миришеше доста и се надявах да свърши бързо. Държеше главата си плътно към шията ми, така можех да си спестявам малко от театъра. Стигаше само обикновеното пъшкане. Междувременно си държах очите отворени…
	Още една пауза, малко по-дълга, за да си поеме отново дъх.
	— Не знам за колко време зениците ми свикнаха с тъмнината, но когато стана, се появи онзи надпис върху тавана на кабината…
	Направен с фосфоресцираща боя, Мила го беше видяла на снимка.
	Гласеше: ще те убия.
	— Разкрещях се… Той обаче започна да се смее. Опитах да го изритам, за да го отблъсна, но беше по-едър от мен. Извади ножа и започна да ме мушка. Отбих първия удар с ръка, вторият попадна в хълбока ми, третият прободе корема. Усещах изтичащата от мен кръв и си мислех: „Ето, мъртва съм“.
	— Но той се е спрял… Защо?
	— Защото по едно време му казах нещо… Дойде ми спонтанно, може би заради паниката, не знам. Казах му: „Моля те, когато умра се грижи за сина ми. Казва се Рик и е на пет години“.
	Усмихна се горчиво и поклати глава.
	— Представяте ли си? Наистина помолих онзи убиец да се грижи за детенцето ми… Не знам какво ми е минало през главата, но тогава сигурно ми се е сторило нормално. Защото той отнемаше живота ми и аз даже бях готова да му го оставя, но после трябваше да ми се отплати по някакъв начин. Абсурдно е: мислех, че ми е длъжник!
	— Може и да е абсурдно, но е послужило да обуздае неговия бяс.
	— И все пак, не мога да си го простя.
	Синтия Пърл преглътна куп сподавени сълзи.
	— Уилсън Пикет — каза в този момент Мила.
	— Ах, да спомням си… Бях полумъртва в кабината, а той отново седна на волана. След малко щеше да ме свали на един паркинг, но аз още не знаех за намеренията му. Чувствах се замаяна и немощна заради загубата на кръв. Докато пътувахме, по радиото излъчваха онази проклета песен… В среднощен час… После припаднах и се събудих в болницата: не помнех нищо. Полицаите ме питаха откъде съм се сдобила с тези рани, а аз не знаех отговора. Изписаха ме и отидох при моя приятелка за известно време. Една вечер по телевизията чух новината за ареста на Горка. Лицето му обаче не ми говореше нищо, дори когато показаха негова снимка… Случи се един вторник, следобеда: бях сама в къщата и пуснах радиото. Чух това парче на Уилсън Пикет и си припомних всичко.
	Мила разбра, че групата е нарекла Горка с това име чак след залавянето му. И са го избрали като предупреждение и напомняне за всички техни грешки.
	— Беше ужасно — продължи Синтия. — Сякаш го видях да се появява отново. И после, все си мисля, знаете ли… Ако си бях припомнила по-рано, може би щях да помогна на някоя друга да се спаси…
	Последните й думи прозвучаха банално, Мила го усети по тона. И не защото съдбата на онези момичета беше маловажна за Синтия, а защото беше сложила нещо като преграда между случилото се с нея и участта, постигнала останалите. Един от многото прийоми да продължиш напред, които се научават след подобно преживяване.
	Почти като потвърждение Синтия добави:
	— Преди месец се срещнах с родителите на Ребека Спрингър, последното убито момиче.
	„Не е била убита — помисли си Мила. — Много по-лошо: той я е принудил да се самоубие.“
	— Заедно участвахме в служба за възпоминание жертвите на Бенджамин Горка. Те принадлежат към моята църква. Наблюдаваха ме през цялото време и се почувствах виновна.
	— За какво? — попита Мила, въпреки че го знаеше.
	— Предполагам, защото съм оцеляла.
	Мила благодари и си тръгна. Докато вървеше към вратата, си даде сметка, че Синтия мълчи странно: сякаш искаше да я попита нещо, но не знаеше откъде да започне. Тогава реши да й даде още мъничко време и помоли да използва банята. Жената я посочи.
	Беше тясна, зле вентилирана. Два чорапогащника съхнеха върху душа. И тук имаше порцеланови фигурки на животни, повечето розови. Полицайката се наведе над мивката, за да наплиска лицето си. Усещаше се уморена, измъчена. Беше си купила още дезинфектант и останалите неща, щеше да се нареже за възпоминание на смъртта на петото момиче. Отложи го, но щеше да го направи тази вечер.
	Нуждаеше се от онази болка.
	Докато си бършеше ръцете и лицето с пешкира, забеляза на една лавица бутилчица с вода за уста. Цветът на течността беше прекалено тъмен. Помириса я: бърбън. Синтия Пърл също си имаше тайна. Лош навик, останал от миналото. Мила си я представи, затворена в мъничката баня, седнала върху дъската на тоалетната чиния, докато си позволява няколко глътки с блуждаещ, върху плочките поглед. Макар и доста променена, и то към по-добро, Синтия Пърл не можеше да се откаже съвсем от тъмната си страна.
	„Това е част от човешката природа — каза си Мила. — Но моята тайна е твърде различна…“
	Когато най-накрая се приготви да си тръгва, на прага Синтия намери кураж и я попита дали биха могли да се видят отново, за да отидат на кино или по магазините. Мила разбра, че тя отчаяно се нуждаеше от някоя приятелка, и не беше в състояние да я лиши от тази малка илюзия.


	За да я й угоди, запамети нейния номер на джиесема си, макар да знаеше, че никога няма да се видят отново.
	След двайсет минути Мила пристигна в сградата на федералната полиция. Видя доста цивилни агенти да показват картите си на входа, непрекъснато влизаха и патрули: бяха ги извикали.
	Вероятно имаше някаква новина.
	Качи се по стълбите, за да не губи време на образувалата се пред асансьорите опашка. Стигна бързо до третия етаж, където преместиха главната квартира, след като откриха тялото в Студиото.
	— Моска е свикал всички — чу един детектив да казва по телефона си.
	Насочи се към залата, където щеше да се проведе заседанието. Имаше навалица около входа, опитваха се да си намерят места. Някой кавалерски я пропусна да влезе.
	Намери място на един от последните редове. Пред нея, но доста по-встрани, вече седяха Борис и Стърн. Последният я забеляза и кимна с глава. Мила се опита да му каже от разстояние какво е станало при Синтия, но той направи знак, че ще говорят после.
	Рязък звук от озвучителната уредба прекъсна за миг глъчката: един техник подготвяше микрофона на подиума и почукваше по него, за да се увери в изправността му. Светещото табло и кафемашината бяха сложени настрана, така се отваряше място за още столове, но пак не стигаха и някои полицаи вече заставаха до стените.
	Такова струпване не изглеждаше нормално и Мила веднага си помисли, че има нещо извънредно. Освен това още ги нямаше Горан и Рош. Тя си ги представи заедно с Терънс Моска, затворени в нечий кабинет, докато съгласуват версията за пред публиката.
	Очакването изнервяше. Най-накрая видя главния инспектор да се появява на прага: влезе, но не се отправи към подиума. Настани се на първия ред, един прилежен детектив му освободи място. От лицето на Рош не прозираше нищо. Изглеждаше спокоен: кръстоса крака и зачака заедно с всички.
	Горан и Моска дойдоха заедно. Агентите на входа се отдръпнаха и те се насочиха с бърза крачка към подиума. Криминологът отиде да се облегне на сложеното до стената бюро, докато капитанът измъкна микрофона от стойката, подръпна кабела и заговори:
	— Господа, моля ви за малко внимание…
	Настъпи тишина.
	— Добре… Тогава… Събрахме ви, защото имаме важно съобщение.
	Моска говореше в множествено число, но истинската звезда в момента беше той.
	— Отнася се до случая с момичето, намерено в Студиото. За съжаление, както и предполагахме, местопрестъплението е чисто. Но ние сме свикнали с поведението на нашия човек. Никакви пръстови отпечатъци, никакви телесни течности, никакви външни следи…
	Очевидно Моска печелеше време. Не само Мила го разбра, защото около нея някой започна да губи търпение. Единствено Горан изглеждаше спокоен и гледаше втренчено аудиторията със скръстени ръце. Стоеше там само за фасада. Капитанът беше поел пълния контрол над ситуацията.
	— И все пак — продължи Моска, — може би разбрахме причината, поради която серийният убиец е поставил трупа там. Свързана е с един друг случай, вие несъмнено ще си го припомните: онзи с Бенджамин Горка…
	Глъчката премина през залата като внезапна вълна. Моска разпери ръце и призова всички за тишина, за да може да довърши. Сложи една ръка в джоба и тонът на гласа му се промени.
	— Както изглежда, преди време сме сбъркали. Направена е сериозна грешка.
	Употреби общи думи, без да посочва кой е бил отговорен за грешката, но съзнателно натърти на последните две.
	— За щастие, още сме в състояние да я поправим…
	В този момент Мила забеляза нещо странно с крайчеца на окото. Стърн продължаваше да гледа пред себе си, но полека сложи ръка на десния си хълбок и дръпна закопчалката на кобура, за да може да измъкне пистолета.
	Мигновено я обзе предчувствие и тя се изплаши.
	Тогава Моска каза:
	— Ребека Спрингър, последната жертва на Горка, не е била убита от него… а от един от нашите.
	Глъчката се превърна в бъркотия и Мила забеляза, че капитанът фиксира с поглед някого в средата на залата. Оказа се Стърн. Ясно виждаше специалния агент, който се изправяше на крака и изваждаше служебното си оръжие. В плен на колебанието си и тя правеше същото, но после Стърн се обърна наляво и насочи пистолета към Борис.
	— Какво по дяволите ти става? — попита стреснат колегата му.
	— Искам да ти виждам ръцете, момче. И не ме карай да повтарям, ако обичаш.


>	37

	— В твой интерес е да кажеш какво точно се случи.
	Бяха извикали трима експерти по разпитите от армията и те непрекъснато се сменяха, за да изстискат Борис. Той познаваше всички техники за получаване на признание, но те смятаха да го изтощят с въпроси, като не му дават да се опомни. Разчитаха, че липсата на сън ще му въздейства по-успешно от всякаква стратегия.
	— Казах ти, че не знам нищо.
	Сама в малката зала, Мила наблюдаваше колегата си отвъд фалшивото огледало. До нея имаше дигитална видеокамера, изпращаща картината от разпита към затворена система: така големите клечки в Департамента — включително и Рош — избягваха да присъстват директно при заколението на един от най-добрите си хора. Можеха да го правят, седнали удобно в кабинетите си.
	Затова пък Мила поиска да присъства, защото още не можеше да повярва в това изключително тежко обвинение.
	„Борис откри Ребека Спрингър, сам.“
	Стърн й беше разказал, че в една стая за разпити, подобна на тази Бенджамин Горка, неволно е споменал за някакъв изоставен склад с шахта вътре.
	Според официалната версия, поддържана досега от него, специалният агент пристигнал на мястото сам и я намерил мъртва.
	„Срязала си вените с отварачката за консерви, оставена й от Горка заедно с хранителните продукти. Но друго нещо предизвика гнева ни… Според съдебния лекар се е самоубила два часа преди Борис да я открие“ — я осведоми.
	Два часа.
	Но Мила беше проучила досието: още тогава, докато е изследвал останките от храна в стомаха на момичето и прекъсването на храносмилателния процес вследствие на смъртта, съдебният лекар е установил, че е невъзможно да определи абсолютно точно момента на настъпването й. И че всъщност това е могло да се случи и след тези съдбовни два часа.
	Сега тази несигурност беше окончателно отхвърлена.
	Обвиняваха Борис, че се е появил още докато Ребека Спрингър е била жива. В тази ситуация той е трябвало да избира. Да я спаси и да се превърне в герой, или да осъществи най-голямата утопия на всеки убиец.
	Перфектното убийство. Онова, което винаги ще остане ненаказано, защото липсва подбуда.
	Веднъж да изпиташ опиянението от властването над живота и смъртта на някой себеподобен. И в същия момент да си сигурен, че ще се измъкнеш безнаказано, защото вината ще бъде приписана на друг. Тези съображения бяха изкушили Борис, според твърденията на сегашните му обвинители.
	В показанията си пред съда на процеса срещу Бенджамин Горка доктор Гавила беше заявил, че „инстинктът да убиваме, е във всеки от нас, но слава богу, ние сме надарени също и с механизми, позволяващи ни да го държим под контрол, да го потискаме. Все пак винаги съществува една критична точка“.
	Борис е стигнал до тази точка, когато се е озовал пред онова клето беззащитно момиче. В края на краищата само една проститутка. Но Мила не беше убедена.
	И все пак онова, което отначало представляваше само следствена хипотеза, впоследствие беше потвърдено по време на обиска в дома на Борис с намирането на един фетиш. Сувенир за младия специален агент, за да си спомня онова деяние с течение на времето: дантелените гащички на момичето, отмъкнати от съдебното хранилище след приключването на случая.
	— Нямаш алтернативи, Борис. Ако е необходимо, ще бъдем тук цялата нощ. А също и утре, и вдругиден.
	Докато говореше, агентът пръскаше слюнка. Това също служеше, за да унизява морално разпитвания.
	Вратата на стаята се отвори и Мила видя Терънс Моска да влиза. Имаше очебийно петно от мазнина по ревера на сакото, остатък от обяда с някоя гадост в заведение за бързо хранене.
	— Как върви? — попита капитанът, както винаги с ръце в джобовете.
	Мила отговори без да го погледне:
	— Засега нищо.
	— Ще се огъне.
	Изглеждаше много сигурен в себе си.
	— Какво ви кара да вярвате в това?
	— Рано или късно всички се огъват. Той също го знае. Може би ще е нужно малко повече време, но накрая ще избере по-малкото зло.
	— Защо го арестувахте пред всички?
	— За да не му дам възможност да реагира.
	Мила нямаше да забрави лесно блесналите очи на Стърн, докато слагаше белезниците на онзи, когото считаше за третото си дете. Когато разбра за резултата от обиска в апартамента на Борис, специалният агент предложи самият той да извърши ареста. И не искаше да чуе доводите на опитващия се да го разубеди Рош.
	— Ами ако Борис няма нищо общо?
	Моска изпречи масивното си тяло между нея и стъклото, извади ръце от джобовете.
	— За двайсет и четири години кариера никога не съм арестувал невинен човек.
	Мила не можа да прикрие ироничната си усмивка.
	— Божичко, тогава вие сте най-добрият полицай на света!
	— Съдебните заседатели винаги приключваха моите случаи с мнение за присъда. И не защото аз съм бил добър в работата си. Искате ли да узнаете истинската причина?
	— Нямам търпение.
	— Светът е отвратителен, полицай Васкес.
	— Убеждението ви произтича от някакъв по-особен опит ли? Защото наистина съм любопитна…
	Моска не се разсърди, той харесваше този вид сарказъм.
	— Случващото се в тези дни, онова, което правим за разкриването на вашия… как го бяхте нарекли?
	— Алберт.
	— Е, стореното от този маниак с такова умение доста напомня на един малък Апокалипсис… Вие знаете какво е Апокалипсис, нали полицай Васкес? Според Библията това е моментът на свършека на света, когато ще бъдат показани греховете на хората, за да бъдат осъдени. Този гад Алберт ни кара да присъстваме на толкова много ужасии, че сега целият свят — а не само тази нация — би трябвало да поспре и да размисли… Вместо това, знаете ли какво се случва?
	Моска не продължаваше нататък, затова Мила го попита:
	— И какво се случва?
	— Нищо. Абсолютно нищо. Хората там навън продължават да убиват, крадат, насилват себеподобните си, сякаш това е нищо! Мислите, че убийците са се спрели, или пък крадците са се подложили на съда на съвестта си? Но искам да ви дам и конкретен пример: тази сутрин двама агенти от надзора чукат на вратата на рецидивист, наскоро освободен предсрочно заради добро поведение. Там са, защото този господин е забравил да се яви в местния полицейски участък за обичайния подпис. И знаете ли какво прави онзи? Започва да стреля. Така, безпричинно. Ранява тежко единия и сега е обграден в проклетата къща, открива огън срещу всеки, който опита да приближи. Според вас защо?
	Мила беше принудена да признае:
	— Не знам.
	— Нито пък аз, но един от нашите е между живота и смъртта в болничното легло, а пък аз трябва да измисля до утре сутринта някакво оправдание за клетата вдовица, която ще ме пита защо нейният съпруг е умрял по толкова идиотски начин!
	После спокойно добави:
	— Светът е отвратителен, полицай Васкес. И Клаус Борис е виновен. Край на историята. Ако бях на ваше място, щях да се примиря с това.
	Терънс Моска й обърна гръб, сложи едната си ръка в джоба и излезе, като затръшна вратата.
	— Нищо не знам, това са пълни глупости — казваше Борис, но спокойно. След първоначалното избухване беше започнал да пести сили за предстоящите трудни часове.
	Мила се почувства уморена от всичко това. Уморена, че винаги трябва да променя мнението си за хората. Това беше същият Борис, който я ухажваше, когато пристигна. Същият, дето й носеше топли кроасани с кафе, а после й подари парката, за да не усеща студ. От другата страна на огледалото още се намираше колегата, с когото разрешиха голяма част от загадките на Алберт. Симпатичното и леко тромаво момчище, способно да се разчувства, когато говори за своите другари.
	Групата на Горан Гавила се разпадна. Заедно с нея пропадна и разследването. Отиде по дяволите също и надеждата да спасят малката Сандра: сега тя изразходваше последните си жизнени сили някъде там. Накрая щеше да бъде убита не от един сериен убиец с измислено име, а от егоизма и грешките на други мъже и жени.
	Най-добрият финал, който Алберт би могъл да си представи.
	Докато й минаваха тези мисли, Мила видя в стъклото пред нея да се появява лицето на Горан. Намираше се зад нея, но не гледаше в стаята за разпити. Търсеше очите й в отражението.
	Тя се обърна. Гледаха се дълго, безмълвно. Обединяваше ги едно и също униние, същото терзание. Естествено беше да се наклони към него, да затвори очи и потърси устните му. Да ги притисне към неговите и да усети, че отвръщат.
	Мръсна вода валеше над града. Наводняваше пътищата, задръстваше шахтите, улуците неспирно я поглъщаха и избълваха. Таксито ги закара в малък хотел близо до гарата.
	Фасадата тъмнееше от смога, а щорите винаги бяха спуснати, защото, който отсядаше там, нямаше време да ги вдигне.
	Имаше голямо движение на хора и постоянно оправяха леглата. В коридорите неуморните камериерки бутаха скърцащи колички с чаршафи и сапуни. Подносите със закуски пристигаха по всяко време. Някои се спираха колкото да се освежат и да си сменят дрехите. Други идваха да правят любов.
	Портиерът им даде ключа от 23-та.
	Качиха се с асансьора, без да си кажат дума. Държаха се за ръцете, но не като любовници. Като двама, които се боят да не се изгубят.
	В стаята — различни мебели, спрей дезодорант и застоял мирис на цигари. Целунаха се отново, но този път по-силно. Сякаш искаха да се отърват от мислите си, а не толкова от дрехите.
	Той сложи ръка върху малките й гърди, тя затвори очи.
	Светлината от фирмата на един китайски ресторант проникваше блестяща от дъжда и очертаваше сенките им в тъмнината; Горан започна да я съблича.
	Мила го остави, очакваше реакцията му.
	Най-напред разголи плоския й корем, после продължи нагоре към гърдите, като я целуваше.
	Първият белег се появи на височината на хълбока.
	Съблече пуловера й безкрайно нежно.
	И видя също и останалите.
	Но очите му не се спряха там. Задачата беше за устните.
	За голямо учудване на Мила той започна да преминава през тези стари белези по нейната кожа с бавни целувки. Сякаш искаше да ги излекува по някакъв начин.
	Когато смъкна джинсите й, повтори операцията и върху краката. Там, където раните бяха още пресни или едва заздравели. Където острието беше преминало наскоро, потъвайки в живата плът.
	Мила отново можа да усети цялото страдание, изпитано от нея всеки път, когато налагаше това наказание на душата си посредством тялото. Заедно с онази стара болка сега имаше и нещо привлекателно.
	Както сърбежа на заздравяваща рана, който едновременно е щипещ и приятен.
	После дойде нейният ред да го съблече. Направи го както се махат венчетата на някое цвете. Той също носеше върху себе си белезите на страданието. Прекалено слаб гръден кош, лека-полека хлътнал от отчаянието. Стърчащите кости, където плътта беше износена от тъгата.
	Правиха любов със странен устрем. Изпълнен с гняв, с бяс, но също и с нетърпение. Като че ли с този акт всеки от тях искаше да прехвърли в тялото на другия самия себе си. За момент даже успяха да забравят.
	Когато всичко свърши, останаха един до друг — разделени, но още свързани — да отброяват ритъма на собствения си дъх. Тогава въпросът надвисна, прикрит в тишината, но Мила можеше да го види, докато кръжеше над тях като черна птица.
	Засягаше възникването на болката, на нейната болка.
	Онази, която първо отпечатваше върху тялото, а после се опитваше да прикрие с дрехите.
	И той неизбежно се преплиташе също и със съдбата на едно момиче, Сандра. Докато те си разменяха това чувство, тя — някъде там, наблизо или надалече — умираше.
	Изпревари неговите думи и обясни.
	— Работата ми се състои в това да откривам изчезнали хора. Преди всичко деца. Някои от тях липсват години и после не си спомнят нищо. Не знам дали това е добре, или зле, но може би е аспектът от моята професия, който ми създава най-много проблеми…
	— Защо? — попита заинтригуван той.
	— Защото, когато потъна в мрака, за да измъкна навън някого, винаги трябва да намеря някаква подбуда, сериозна причина, която ще ме върне към светлината. Това е нещо като осигурително въже по пътя назад. Защото, ако съм научила нещо, то е, че мракът ни зове, съблазнява ни с омаята си. И е много трудно да устоиш на изкушението… Когато изляза навън заедно със спасения човек, усещам, че не сме сами. Винаги има нещо, което ни следва от онази черна дупка, сякаш е полепнало по обувките ни. И е много трудно да се отървем от него.
	Горан се обърна да я погледне в очите:
	— Защо ми разказваш това?
	— Защото идвам от мрака. И в мрака трябва да се връщам понякога.


>	38

	Облегнала се е на стената с ръце на гърба, в сянката. От колко ли време е там и я наблюдава?
	Решава да я повика.
	— Глория…
	И тя се приближава.
	Все същото любопитство в погледа, но този път има и нещо различно. Някакво съмнение.
	— Спомних си нещо… някога имах един котарак.
	— И аз имам: казва се Худини.
	— Красив ли е?
	— Проклет е.
	Но веднага разбира, че момичето не очаква този отговор от нея, и се поправя:
	— Да. Козината му е в бяло и кафяво, винаги спи и все е гладен. Глория мисли за миг, после отново пита:
	— Според теб защо бях забравила тоя?
	— Не знам.
	— Мислех си… ако съм забравила за него, тогава може би не си спомням и за толкова други неща. Вероятно и как се казват наистина.
	— На мен Глория ми харесва — окуражава я тя, помни нейната реакция, когато спомена истинското й име: Линда Браун.
	— Глория…
	— Да?
	— Ще ми разкажеш ли за Стийв?
	— Стийв ни обича. Скоро и ти ще го обичаш.
	— Защо казваш, че ни е спасил?
	— Защото е вярно. Направил го е.
	— Аз нямах нужда да ме спасява.
	— Не си знаела, но си била в опасност.
	— Франки ли е опасността?
	Глория се страхува от това име. Колебае се. Не знае да говори ли, или не. Преценява добре ситуацията, после се приближава до леглото и почти шепне.
	— Франки иска да ни причини зло. Търси ни. Ето защо трябва да се крием тук.
	— Не знам кой е Франки и защо би трябвало да ме мрази.
	— Не мрази нас, а родителите ни.
	— Моите? И поради каква причина?
	Не може да повярва, за нея историята е абсурдна. Докато Глория е напълно убедена.
	— Родителите ни са го изиграли, намесени са пари.
	Още веднъж от устата й излиза фраза, сякаш взета назаем от някого другиго и заучена пасивно наизуст.
	— Моите не дължат пари на никого.
	— Майка ми и баща ми са мъртви. Франки ги уби. Сега ме издирва, за да довърши започнатото, но Стийв е убеден, че той никога няма да ме открие, ако остана тук.
	— Глория, чуй ме…
	От време на време Глория се изгубва и трябва да я върне обратно, където и да е стигнала в мислите си.
	— Глория, говоря с теб…
	— Да, какво има?
	— Твоите родители са живи. Спомних си, че ги видях по телевизията преди време: бяха в едно токшоу и говореха за теб. Поздравяваха те за рождения ти ден.
	Не изглежда потресена от това разкритие, но сега започва да обмисля възможността то да е истина.
	— Аз не мога да гледам телевизия. Само касетите, които ми каже Стийв.
	— Стийв. Стийв е лошият, Глория. Франки не съществува. Той го е измислил, за да те държи затворена тук.
	— Той съществува.
	— Помисли: виждала ли си го някога?
	Тя мисли.
	— Не.
	— Тогава защо вярваш в това?
	Въпреки че Глория е на нейната възраст, изглежда на доста по-малко от дванайсет години. Мозъкът й сякаш е спрял да се развива, когато е била на девет. Тоест, когато Стийв е отвлякъл Линда Браун. По тази причина винаги трябва да обмисля малко по-дълго нещата.
	— Стийв ме обича — повтаря, но само за да се убеди в това.
	— Не, Глория, той не те обича.
	— Значи според теб, ако опитам да изляза оттук, Франки няма да ме убие?
	— Никога няма да се случи. И после, ще излезем заедно, няма да си сама.
	— Ще бъдеш с мен?
	— Да. Но трябва да намерим начин да избягаме от Стийв.
	— Само че ти си болна.
	— Знам. И не мога да си движа ръката.
	— Счупена е.
	— Как е станало? Не помня…
	— Паднахме заедно по стълбите, когато Стийв те доведе тук. Той се ядоса много: не иска да умреш. Така няма да успее да те научи как трябва да го обичаш. Много е важно, знаеш ли?
	— Никога няма да го обичам.
	Глория печели няколко секунди.
	— Името Линда ми харесва.
	— Доволна съм, защото това е истинското ти име.
	— Тогава ме наричай така…
	— Добре, Линда — изговаря го отчетливо и тя се усмихва. — Сега сме приятелки.
	— Наистина ли?
	— Когато си кажем една на друга имената, ставаме приятелки, никой ли не ти го е казвал?
	— Аз вече знаех твоето… Ти си Мария-Елена.
	— Да, но всичките ми приятели ме наричат Мила.


>	39

	Онова копеле се казваше Стийв, Стийв Смити.
	Мила произнесе името с презрение, докато Горан държеше ръката й върху хотелското легло персон и половина.
	— Беше само един тъпак, а животът му — пълен провал. Сменяше някоя глупава работа с друга и не успяваше да се задържи дори месец. Повечето време стоеше безработен. След смъртта на родителите си наследил къщата — онази, в която ни държеше затворени — и парите от застраховката „Живот“. Не много, но достатъчно, за да му позволят най-накрая да осъществи своя „велик план“!
	Каза го с прекомерна разпаленост. После отпусна глава на възглавницата, спомняйки си за онази абсурдна случка.
	— Стийв харесваше момичетата, но не смееше да ги доближи, защото имаше пенис колкото кутре и се боеше да не го вземат на подбив.
	Подигравателна и отмъстителна усмивка проясни за миг чертите на лицето й.
	— Затова започнал да се интересува от момиченца, убеден, че с тях би имал повече успех.
	— Спомням си случая „Линда Браун“ — каза Горан. — Точно бях поел първата си катедра в университета. Мислех си, че полицията е направила доста грешки.
	— Грешки? Това се оказа огромен скандал! Стийв беше некадърен негодник, оставил след себе си безброй улики и свидетели! Те не бяха в състояние да го открият веднага, а после казаха, че е много хитър. За този идиот! Идиот, но с голям късмет…
	— И все пак е успял да убеди Линда…
	— Манипулираше я благодарение на страха й. Беше измислил онзи зъл човек — Франки, и му приписваше ролята на лошия, само така минаваше за добрия, за „спасителя“. Малоумникът не проявяваше и най-малка фантазия: наричаше го Франки, с името на костенурката, която имал като малък!
	— Но е действало.
	Мила се успокои.
	— При едно ужасено и объркано момиченце. Лесно е да изгубиш чувството за реалност в такова състояние. Като си помисля, намирах се в нещо като сутерен, но аз го наричах „търбуха на чудовището“. Над мен имаше къща, построена в един краен квартал с много други къщи наоколо, всичките си приличаха, всичките обикновени. Хората минаваха наоколо и не знаеха, че аз съм там отдолу. Най-ужасното е, че Линда — или Глория, както я беше нарекъл той, с името на първото отблъснало го момиче — можеше да се движи свободно, но дори и не помисляше да излезе навън, нищо че входната врата на практика стоеше винаги отключена! Той не заключваше дори когато излизаше да прави своите обиколки, дотолкова беше сигурен в ефикасността на онази история с Франки!
	— Имала си късмет да излезеш жива.
	— Имах некроза на ръката. Дълго време лекарите не вярваха, че ще я спасят. Бях и много изтощена. Онзи мръсник ми даваше бебешки храни и ме лекуваше с лекарства с изтекъл срок на годност, прибираше ги от боклука на една аптека. Нямаше нужда да ме дрогира: кръвта ми беше толкова отровена от онези боклуци, че идвах на себе си по чудо!
	Дъждът отвън плющеше и отмиваше остатъците от сняг по улиците. Ненадейни пориви разтърсваха щорите.
	— Веднъж се събудих от това близко до кома състояние, защото чух някой да произнася името ми. Опитах се да привлека вниманието, но в този момент се появи Линда и ме убеди да престана. Така замених спасението си с дребната радост, че не съм сама. Но не бях сгрешила: горе наистина имаше двама полицаи, които претърсваха района. Продължаваха да ме търсят. Ако бях викала още, може би щяха да ме чуят. Разделяше ни само тънкият дървен под. С тях имаше една жена и, точно тя произнесе името ми, но не на глас, а мислено.
	— Никла Папакидис, нали? Така сте се срещнали…
	— Да, стана тогава, но въпреки че не й отговорих, тя пак ме беше чула. Затова се върнала след няколко дни и обикаляла около къщата с надеждата да ме усети отново…
	— Значи не ви е спасила Линда…
	Мила изпухтя.
	— Тя ли? Тя винаги отиваше и разказваше всичко на Стийв. Вече беше неговата малка и неволна съучастница. Три години представляваше целия й свят. Според нея Стийв се явяваше последният възрастен, останал на земята. А децата винаги се доверяват на възрастните. Но да оставим Линда, Стийв мислеше да се отърве от мен: убеден, че скоро ще умра, вече беше приготвил една дупка в бараката с инструменти зад къщата.
	Снимките на онази яма във вестниците останаха най-запомнящото се нещо.
	— Когато излязох от къщата, бях повече мъртва, отколкото жива. Не забелязвах санитарите, докато ме изнасяха на носилката и изкачваха същите стълби, по които онзи некадърник Стийв ме беше изпуснал, докато ме носел самичък. Не можех да видя десетките полицаи, обградили къщата. Не чувах овациите на събралата се там тълпа, която посрещна освобождението ми с радост. И все пак, придружаваше ме гласът на Никла в главата ми: тя продължаваше да ми описва всичко случващо се и ми казваше да не отивам към светлината…
	— Каква светлина? — попита учудено Горан.
	Мила се засмя.
	— Тя смяташе, че я има. Може би заради вярата си. Казваше, че когато умрем, се отделяме от тялото и след като преминем бързо през един тунел, се появява прекрасна светлина… Аз така и не й казах, че всъщност не съм видяла нищо. Само тъмнина. Не исках да я разочаровам.
	Горан се наведе над нея и я целуна по рамото:
	— Сигурно е било ужасно.
	— Извадих късмет — каза тя.
	И мислите й веднага се понесоха към Сандра, шестото момиче:
	— Трябваше да я спася, обаче не успях. Възможно ли е още да е жива?
	— Вината не е твоя.
	— Всъщност, да. Моя е.
	Мила се изправи, остана седнала на ръба на леглото. Горан протегна ръка към нея, но сега вече не можеше да я гали. Милувката остана на границата на кожата, без да я достигне, защото тя отново се бе отдалечила.
	Той я усети и я остави.
	— Отивам да си взема душ. Трябва да се връщам вкъщи, Томи има нужда от мен.
	Остана неподвижна, още гола, докато не чу водата в банята да тече. Искаше да изпразни съзнанието си от ужасните спомени и то отново да е бяла празнота за запълване с незадълбочени мисли като онези на децата — привилегия, отнета и насилствено.
	Дупката в бараката за инструменти зад къщата на Стийв не беше останала празна. Вътре в нея остана способността й да изпитва емпатия.
	Протегна ръка към шкафчето и взе дистанционното на телевизора. Включи го с надеждата, че както водата от душа на Горан незначителните приказки и картини ще отмият всички остатъци от злото в главата й.
	На екрана една жена стискаше микрофона, докато вятърът и дъждът се опитваха да й го отнемат. Вдясно от нея се виждаше логото на телевизионните новини. Отдолу вървяха надписите за извънредна емисия. В дъното, на разстояние, къща, обградена от десетки полицейски коли с проблясващи светлини, които прорязваха тъмнината.
	„… и до един час главен инспектор Рош ще направи официално съобщение. Междувременно можем да потвърдим, че новината е вярна: маниакът, тероризирал и потресъл страната с отвличанията и убийствата на невинни деца, е разкрит…“
	Мила не можеше да помръдне, държеше очите си приковани в екрана.
	„… става дума за освободения предсрочно рецидивист, който тази сутрин откри огън по двама полицаи от надзора, отишли в дома му за рутинна проверка…“
	Историята, разказана от Терънс Моска в помещението до стаята, където разпитваха Борис. Не можеше да повярва.
	„… след смъртта на единия полицай от надзора в болницата явилите се на мястото Специални части са решили да нахлуят. Чак след смъртта на рецидивиста и проникването им вътре са направили неочакваното и изненадващо откритие…“
	„Момичето, кажи ми за момичето!“
	„… припомняме го за онези, които сега започват да ни гледат: името на рецидивиста е Винсент Кларисо…“
	„Алберт“ — поправи я наум Мила.
	„… източници от Департамента ни информират, че шестото момиче още се намира в жилището зад мен: в момента лекарски екип му оказва първа помощ. Нямаме потвърждение, но изглежда, че малката Сандра още е жива.“


#	Запис от подслушване № 7
#	от 23 декември т.г.
	_Час: 3.25 сутринта_
	_Продължителност: 1 мин. И 35 сек._
#	Затворник РК-357/9:
	… да знаем, да сме готови, да се подготвяме (следва неясна за устройството дума)… достойно за нашия гняв… да направим нещо… доверие преди всичко… (неясна фраза) много добро, благосклонно… нека не ни се подиграват… да знаем, да сме готови, да се подготвяме (неясна дута) винаги има някой, който се възползва от нас… необходимото наказание… да излежи присъдата… не е достатъчно да разбираш нещата, понякога трябва да действаш впоследствие… да знаем, да сте готови, да се подготвяме (неясна дума)… също и да убиваме, убиваме, убиваме, убиваме, убиваме, убиваме, убиваме, убиваме, убиваме, убиваме, убиваме, убиваме, убиваме, убиваме.


>	40

	_Департамент по поведенчески науки_
	_25 февруари_
	Винсент Кларисо беше Алберт.
	Излязъл от затвора преди по-малко от два месеца, освободен предсрочно по присъда за въоръжен грабеж.
	Оказал се на свобода и поставил началото на плана си.
	Никакви тежки престъпления преди това. Никакви симптоми на психична болест. Нищо, което да навежда на мисълта, че е възможен сериен убиец.
	Според адвокатите, защитавали Винсент на процеса, въоръженият грабеж бил „грешка на растежа“. Глупост, проявена от едно страдащо момче с тежка зависимост от кодеин. Кларисо произхождаше от добро буржоазно семейство, с баща адвокат и майка учителка. Учил и се дипломирал за санитар. Известно време работел в клиника, отговарял за хирургическите инструменти в операционната зала. Вероятно там е придобил необходимите познания, за да поддържа живота на Сандра, след като ампутирал ръката й.
	Хипотезата на Гавила и групата му, че Алберт вероятно е лекар, се оказа близо до истината.
	Винсент Кларисо оставил всичките си подобни умения да се утаяват в зародишен пласт на неговата личност, за да се превърне после в чудовище.
	Но Мила не вярваше в това.
	„Не е той“ — продължаваше да си повтаря в таксито, докато пътуваше към сградата на федералната полиция.
	След като научи новината от телевизора, Горан говори двайсетина минути по телефона със Стърн: той го осведоми за последните разкрития. Криминологът се разхождаше напред-назад в хотелската стая пред неспокойния поглед на Мила. После се обади на госпожа Руна, за да остане с Томи през нощта, и веднага се отправи към мястото, където бяха намерили Сандра. На Мила й се искаше да отиде с него, но присъствието й вече се явяваше неоправдано. Ето защо си насрочиха среща за по-късно в Департамента по поведенчески науки.
	Минаваше полунощ, но в града имаше огромно стълпотворение. Хората се стичаха по улиците, за да отпразнуват края на кошмара, и нехаеха за дъжда. Сякаш бе настъпила Нова година, клаксоните свиреха и всички се прегръщаха сърдечно. Положението с трафика допълнително се усложняваше от контролните постове за задържане на евентуални съучастници на Кларисо по време на бягство, но също и за да държат на разстояние любопитните от горещата зона, откъдето дойде епилогът на тази история.
	Таксито напредваше с пешеходна скорост и Мила можа да чуе последните новини. Терънс Моска се оказа звездата на деня. Случаят беше разрешен благодарение на случайността, но както ставаше често, най-много се облагодетелстваше човекът начело на операцията.
	Умори се да чака колоната от автомобили да тръгне, реши да се подложи на плющящия дъжд и слезе от таксито. Сградата на федералната полиция отстоеше на две пресечки, тя си покри главата с качулката на парката и тръгна пеша, унесена в мислите си.
	Личността на Винсент Кларисо не съвпадаше с профила на Алберт, очертан от Гавила.
	Според криминолога техният човек използваше труповете на шестте момичета като някакъв вид указатели. Беше ги разположил на специфични места, за да разкрие потулени, но известни на него ужасии. Предположиха, че може да е скрит съучастник на онези престъпници, а всеки от тях да го е срещнал в течение на живота си.
	„Те са вълци, а вълците често действат в глутница. Всяка глутница има водач. Алберт ни казва точно това: той е техният лидер“ — беше казал Горан.
	Увереността на Мила, че Винсент не може да е Алберт, се засили, когато чу за възрастта на серийния убиец: трийсет години. Прекалено млад, за да познава детето Роналд Дермис в сиропиталището, а също и Джоузеф Б. Рокфорд — нали в групата стигнаха до заключението, че би трябвало да е на възраст между петдесет и шейсет години. Освен това съвсем не приличаше на описанието, дадено от Никла, след като го беше видяла в съзнанието на милионера.
	И докато крачеше под дъжда, Мила откри още една причина, която подсилваше скептицизма й: Кларисо се е намирал в затвора, докато Фелдхер е убивал Ивон Грес и нейните деца във вилата в „Капо Алто“, затова не е могъл да присъства на касапницата и да остави очертанията си в кръвта по стената!
	„Грешат, не е той, но Горан сигурно е разбрал и ще им го обясни.“
	Пристигна в седалището на федералната полиция и забеляза еуфорията в коридорите. Агентите се потупваха по раменете, доста от тях пристигаха от местопрестъплението още с униформата на Специалните части и разказваха последните новости. След това информацията минаваше от уста на уста и се обогатяваше с нови подробности.
	Една полицайка се приближи и я осведоми, че главният инспектор Рош спешно иска да говори с нея.
	— С мен? — попита учудено.
	— Да, очаква ви в кабинета си.
	Докато се качваше по стълбите, предположи, че Рош я издирва, защото са разбрали за несъответствията във фактите. Възбудата наоколо може би щеше да намалее, или да затихне съвсем.
	В Департамента по поведенчески науки видя само няколко цивилни агенти и никой от тях не празнуваше. Обстановката напомняше на обикновен работен ден, само че беше нощ и всички оставаха на разположение.
	Трябваше да почака доста, преди секретарката на Рош да я покани в кабинета. Пред вратата Мила успя да долови няколко думи на главния инспектор, вероятно говореше по телефона, но когато влезе вътре, за голяма своя изненада установи, че не е сам. С него беше Горан Гавила.
	— Елате, полицай Васкес.
	Рош я покани да се приближи с жест на ръката. Двамата с Горан бяха прави, на противоположните страни на бюрото.
	Мила тръгна напред и застана до Гавила. Той едва се завъртя към нея и кимна леко. Споделената преди час интимност окончателно беше изчезнала.
	— Точно казвах на Горан, че бих искал вие двамата също да присъствате на пресконференцията утре сутринта. Капитан Моска е съгласен с мен. Никога нямаше да го хванем без вашата помощ. Трябва да ви благодарим.
	Мила не успя да прикрие удивлението си. Видя и объркания от реакцията й Рош.
	— Господине, с цялото ми уважение… Мисля, че правим грешка.
	Рош се обърна към Горан:
	— Що за глупости говори тази тук?
	— Мила, всичко е наред — каза спокойно криминологът.
	— Не, не е. Онзи не е Алберт, има много несъответствия, аз…
	— Нима искате да кажете това на пресконференцията? — попита главният инспектор. — Ако е така, присъствието ви е изключено.
	— Стърн също ще се съгласи с мен.
	Рош взе един лист от бюрото и го размаха.
	— Специален агент Стърн си подаде оставката, считано от момента на връчването й.
	— Моля? Но какво става тук? Този Винсент не отговаря на профила — не можеше да се примири Мила.
	Горан се опита да й обясни, за кратко тя отново видя в очите му същата нежност, с която целуваше белезите й.
	— Има десетки съвпадения, доказващи, че това е нашият човек. Тетрадки, изпълнени със записки по отвличанията на момичетата и къде да разположи труповете им впоследствие, копие от схемата на охранителната система в „Капо Алто“, план на колежа на Деби Гордън и учебници по електроника и информатика, които Кларисо е започнал да изучава още в затвора…
	— Намерихте също и всички връзки с Александър Берман, Роналд Дермис, Фелдхер, Рокфорд и Борис ли? — попита разгневена Мила.
	— В къщата работи цяла група следователи, продължават да намират улики. Ще видиш, че ще изникне нещо свързано с тях.
	— Не е достатъчно, мисля, че…
	— Сандра го е разпознала — прекъсна я Горан. — Казала е, че точно той я е отвлякъл.
	Мила се успокои за малко.
	— Как е тя?
	— Лекарите са оптимисти.
	— Сега доволна ли сте? — намеси се Рош. — Ако имате намерение да ми създавате проблеми, по-добре се връщайте веднага у дома.
	В този момент секретарката уведоми по вътрешната линия Рош, че кметът го търси по спешност и е добре да побърза. Той взе сакото си от облегалката на един стол и тръгна, но първо предупреди Горан: — Обясни й, че това е официалната версия — или ще се съгласи, или да се разкара!
	После излезе, като хлопна вратата.
	Мила се надяваше, че като останат сами, Горан ще каже нещо различно. Вместо това той потвърди:
	— За съжаление, грешките са единствено наши.
	— Как можеш да кажеш такова нещо?
	— Провалихме се напълно, Мила. Тръгнахме по грешна следа и я следвахме сляпо. Аз съм главният виновник, тези предположения бяха мои.
	— Защо не се запиташ откъде Винсент Кларисо е знаел за онези, другите престъпници? Нали той ги разкри!
	— Въпросът не е в това… По-важното е как така ние не сме разбрали за тях толкова време.
	— Смятам, че в момента ти не си обективен и долавям причината. По времето на случая „Уилсън Пикет“ Рош ти е спасил репутацията и ти е помогнал да запазиш групата, когато неговите началници са искали да я разформироват. Сега ти му връщаш жеста: ако приемеш тази версия за фактите, ще отнемеш малко от заслугите на Терънс Моска и ще спасиш мястото му на главен инспектор!
	— Достатъчно! — избухна Горан.
	Няколко мига никой не каза нищо. После криминологът се насочи към вратата.
	— Кажи ми нещо… Борис призна ли вече? — едва успя да попита Мила.
	— Още не — отвърна той, без да се обърне.
	Остана сама в стаята, със стиснати юмруци, опрени в бедрата. Проклинаше себе си и този момент. Очите й се спряха на заявлението за оставката на Стърн. Взе го. В няколкото формални реда нямаше и следа от истинските причини за неговото решение, но за нея беше очевидно, че специалният агент сигурно се е почувствал предаден по някакъв начин, първо от Борис, а сега също и от Горан.
	Когато връщаше листа на мястото му, тя забеляза детайлизирана справка за телефонни разговори с името на Винсент Кларисо отгоре. Вероятно Рош беше я изискал, за да установи дали маниакът е разговарял с някоя важна клечка, нуждаеща се от закрила. Тъй като в историята се оказа замесен човек от ранга на Джоузеф. Б. Рокфорд, никога не се знаеше.
	Но серийният убиец едва ли имаше бурен социален живот, защото разговорът се оказа само един и беше проведен предишния ден.
	Мила прочете номера, стори й се странно познат.
	Извади от джоба телефона си и го набра, на екранчето се появи име и фамилия.


>	41

	Телефонът звънеше, но никой не отговаряше.
	„Хайде, хайде, събуди се, по дяволите!“
	Гумите на таксито разплискваха насъбралата се по асфалта вода, но за щастие вече не валеше. Улиците блестяха като сцената на някой мюзикъл, изглеждаше, че всеки момент отнякъде ще се появят балерини в смокинги и сресани с брилянтин.
	Линията пропадна и Мила набра отново номера. Опитваше за трети път. На петнайсетото позвъняване най-накрая някой отговори.
	— Кой, по дяволите, е толкова късно? — Синтия Пърл говореше със сънен глас.
	— Мила Васкес съм, помните ли ме? Видяхме се онзи ден…
	— Да, спомням си… но не може ли да говорим утре? Знаете ли, взех приспивателно.
	Не беше за учудване, че спасилата се от сериен убиец се нуждае, освен от алкохол и от лекарства, за да заспи. Но Мила не можеше да чака: трябваше веднага да получи нейните отговори.
	— Синтия, съжалявам, но трябва да говорим сега. Няма да отнеме много…
	— Добре тогава.
	— Вчера около осем сутринта някой ви се е обадил…
	— Да, точно тръгвах за работа. Заради онзи тип началникът ми се скара, защото закъснях.
	— Кой ви позвъни?
	— Каза, че е застрахователен агент. Знаете ли, подадох заявление за обезщетение заради случилото се с мен…
	— Каза ли си името?
	— Спенсър, струва ми се. Сигурно съм го записала.
	Безполезно, Винсент Кларисо се беше представил с измислено име и по някакъв повод, за да не я усъмни. Мила продължи:
	— Оставете това. Какво искаше от вас този човек?
	— Да му разкажа моята история по телефона. А също и за Бенджамин Горка.
	Мила се учуди: защо Винсент Кларисо е искал подробности за случая „Уилсън Пикет“? Нали точно той беше оставил петия труп в Студиото, за да разкрие на света, че не Бенджамин Горка, а Борис е истинският убиец на Ребека Спрингър…
	— Защо е искал да се запознае с вашата история?
	— Каза, че заради попълване на досието. Онези от застрахователните дружества са много педантични.
	— И не ви попита, нито съобщи нещо друго?
	Синтия не отговори веднага. Мила се уплаши да не би да е заспала отново, но тя само мислеше:
	— Не, нищо друго. Беше много вежлив. Накрая ми довери, че моята преписка е придвижена доста напред. Знаете ли, може би наистина ще получа тези пари.
	— Много се радвам за вас и се извинявам, че ви безпокоя по това време.
	— Ако казаното от мен ви послужи, за да откриете търсеното момиче, тогава не е никакво безпокойство.
	— Вероятно вече са я намерили.
	— Какво? Наистина ли?
	— Не гледате ли телевизия?
	— Вечер си лягам в девет.
	Жената искаше да узнае още нещо, но Мила нямаше време. Престори се, че има входящо повикване и затвори.
	Още преди да се обади на Синтия, в главата й започна да се промъква едно подозрение.
	Борис вероятно беше натопен.
	— По-нататък не може да минем — каза таксиметровият шофьор, извърнат към нея.
	— Нищо, аз пристигнах.
	Плати и слезе от колата. Пред нея имаше кордон полицаи и десетки коли с мигащи светлини, фургоните на различните телевизионни канали бяха наредени в редица по пътя. Операторите държаха камерите, насочени така, че къщата да е постоянно в кадър.
	Мила пристигна на мястото, откъдето бе започнало всичко. Местопрестъплението, наречено с отличителното име „локация нула“.
	Къщата на Винсент Кларисо.
	Още не знаеше как ще преодолее загражденията, за да влезе в жилището. Единствено измъкна картата си, за да я увеси на врата си. Надяваше се никой да не разбере, че няма пълномощия.
	Докато напредваше, забеляза лица на колеги, видени от нея по коридорите на Департамента. Някои се съвещаваха около предния капак на една кола. Други почиваха, докато дъвчат сандвич и пият кафе. Забеляза и фургона на съдебния лекар: Чанг пишеше доклада си седнал на стъпалото и не вдигна поглед, когато мина край него.
	— Ей, вие, къде отивате?
	Обърна се и видя един доста пълен полицай да я настига запъхтян. Нямаше подготвено обяснение, трябваше да си измисли предварително, но не го стори и сега вероятно щяха да я изловят.
	— Тя е с мен!
	Креп приближаваше към тях. Експертът от научно-техническата лаборатория имаше пластир на шията, но той не покриваше главата и шиповете на крилат дракон: вероятно последната му татуировка. Обърна се към полицая:
	— Остави я да влезе, упълномощена е.
	Полицаят прие уверението му за достатъчно, обърна се и тръгна да се връща на мястото си.
	Мила погледна Креп, не знаеше какво да каже. Той й намигна, после се зае отново с работата си. В края на краищата не беше толкова странно, дето й помогна, помисли си Мила. И двамата — макар и по различен начин — носеха отпечатана по кожата и плътта си част от своята лична история.
	Алеята, водеща към входа на къщата, беше под наклон. По каменната настилка още се виждаха гилзи от престрелката, довела до смъртта на Винсент Кларисо. Входната врата беше свалена от пантите за по-лесен достъп.
	Щом пристъпи вътре, я лъхна остра миризма на дезинфектант.
	В дневната имаше мебели от ламинирани плоскости в стил шейсетте години. Диван с тапицерия във флорални мотиви, но още с найлоново защитно покритие. Декоративна камина. Бар в тон с жълтия мокет. Тапети с огромни стилизирани кафяви цветя, наподобяващи антиринуми.
	Вместо от халогенните лампи помещенията се осветяваха от абажури. Това също беше знак за новия курс, поет от Терънс Моска. Никаква „сцена“ за капитана. Всичко трябваше да се запази естествено. Добрата стара школа на едновремешните ченгета, помисли си Мила. И зърна точно него, докато той правеше кратко съвещание с най-близките си сътрудници в кухнята. Смени посоката: трябваше да остане незабелязана възможно най-дълго.
	Всички носеха еднократни калцуни и латексови ръкавици. И тя си сложи, после се огледа наоколо и се смеси с присъстващите.
	Пред нея детектив изваждаше книгите от библиотеката, една по една. Вземаше ги, прелистваше набързо и ги оставяше на земята. Друг тършуваше в чекмеджетата на шкафа. Трети класифицираше дребните предмети и украшения. Там, където нещата още не бяха разместени и прегледани, всичко изглеждаше маниакално подредено.
	Нямаше и прашинка, всичко можеше да се обхване с един поглед, сякаш мястото, отредено за всяко нещо, беше „точно“ това.
	Мила не знаеше какво да търси. Намираше се тук само защото това беше естествената отправна точка. Движеща сила се явяваше съмнението, свързано с необичайния телефонен разговор на Винсент Кларисо със Синтия Пърл.
	Ако беше поискал да чуе историята на единствената оцеляла, Кларисо вероятно не знаеше кой е Бенджамин Горка. А щом не знаеше, може би намереният в Студиото пети труп нямаше връзка с Борис.
	Това логическо заключение нямаше да е достатъчно, за да оправдае колегата й, оставаше една тежка улика, че Борис може да е убил Ребека Спрингър: гащичките на жертвата, отмъкнати от съдебното хранилище и открити в дома му по време на обиска.
	И все пак нещо не пасваше.
	Мила откри откъде идва миризмата на дезинфектант, когато видя стаята в дъното на късия коридор.
	Стерилно помещение с болнично легло, обгърнато от кислородна палатка. Имаше огромно количество лекарства, стерилни престилки и медицинско оборудване. Операционната зала, в която Винсент е извършвал ампутациите на своите малки пациенти, после превърната в стая за престой на Сандра.
	Мина покрай друга стая и забеляза един агент да се поти над плазмен телевизор, свързан с дигитална видеокамера. Пред екрана имаше кресло, около него тонколоните на съраунд аудиосистема. Отстрани на телевизора цяла стена с мини дискове, класифицирани само по дата. Детективът ги слагаше във видеокамерата един по един, за да види съдържанието.
	В този момент на екрана вървяха кадри от увеселителен парк. Детски усмивки в ден със зимно слънце. Мила разпозна Каролайн, последното отвлечено и убито от Алберт момиче.
	Винсент Кларисо беше проучвал жертвите си педантично.
	— Ей, ще дойдете ли да ми помогнете с това нещо? Аз съм скаран с електрониката! — извика полицаят, докато се опитваше да спре записа. Когато я забеляза на прага, за момент си помисли с облекчение, че молбата му е чута. После си даде сметка, че никога досега не я е виждал. Преди да успее да каже нещо, Мила продължи нататък.
	Третата стая се оказа най-важната.
	Вътре имаше висока стоманена маса, стените бяха покрити с табла, изпъстрени с бележки, самозалепващи листчета в различен цвят и други неща. Сякаш се намираше в Мислилището. Върху тях бяха нанесени детайлно плановете на Винсент. Схеми, пътни карти, разписания, премествания. Архитектурните планове на сиропиталището и колежа на Деби Гордън. Номера на колата на Александър Берман и спирките по време на пътуванията му по работа. Снимки на Ивон Грес и нейните деца, както и общ план на сметището на Фелдхер. Изрезки от популярни списания, описващи успехите на Джоузеф Б. Рокфорд. Естествено, и снимки на всички отвлечени момичета.
	Върху стоманената маса се виждаха още диаграми, придружени от неясни бележки. Изглежда, работата е била прекъсната внезапно. Вероятно между тези листове се криеше — може би завинаги — епилогът, който серийният убиец е готвел за своя план.
	Мила се обърна и застина. Досега беше стояла с гръб към стената, изцяло облепена с фотографии на членовете на групата за разследване на тежки престъпления по време на работа. Имаше я и нея.
	„Ето, сега наистина съм в търбуха на чудовището…“
	Винсент винаги беше следил внимателно техните ходове. Само че на това място нямаше нищо, което да препраща към случая „Уилсън Пикет“, нито към Борис.
	— По дяволите! Някой ще се реши ли да ми помогне? — протестираше гласът на полицая в съседната стая.
	— Какво става, Фред?
	Най-накрая му се притекоха на помощ.
	— Откъде да знам какво гледам? И преди всичко, как ще го класифицирам, ако не знам какво е?
	— Нека погледна…
	Мила се откъсна от стената с фотографиите и се приготви да напусне тази къща. Усещаше се удовлетворена не толкова от намереното, колкото от онова, което липсваше.
	Нямаше го Бенджамин Горка. А също и Борис. Това й стигаше.
	С петото момиче бяха сгрешили. Или пък ставаше дума за насочване по фалшива следа. Когато Винсент Кларисо си е дал сметка, че следствието тръгва в посока, различна от предвидената, се е обадил на Синтия Пърл, за да научи повече — това го доказваше.
	Мила мислеше да поднесе и това като дар на Рош. Знаеше, че главният инспектор щеше да намери начин и да използва информацията, за да оправдае Борис и да намали славата на Терънс Моска.
	На минаване край стаята с телевизора забеляза нещо на екрана. Място, което полицаят на име Фред и колегата му не успяваха да установят.
	— Това е някакъв апартамент, какво повече да ти кажа?
	— Добре, но аз какво да пиша в доклада?
	— Пиши „неизвестно място“.
	— Сигурен ли си?
	— Да. Някой друг ще му мисли къде е това място.
	Мила го познаваше.
	Чак сега усетиха нейното присъствие и се обърнаха да я погледнат, а тя не успяваше да откъсне очи от екрана на течащото филмче.
	— Какво желаете?
	Не отговори и се отдалечи. Докато преминаваше през дневната с бърза крачка, потърси телефона в джоба си. Набра номера на Горан.
	Отговори, когато вече се намираше на алеята отвън.
	— Какво става?
	— Къде си сега? — Тонът беше тревожен.
	Той не забеляза.
	— Още съм в Департамента, опитвам се да организирам посещение на Сара Роза при дъщеря й в болницата.
	— Кой е у вас в момента?
	Горан започна да се безпокои:
	— Госпожа Руна е с Томи. Защо?
	— Трябва да отидеш там веднага.
	— Защо? — повтори изплашено.
	Мила премина през струпаните полицаи.
	— Винсент е имал филмче с твоя апартамент!
	— Какво означава, че е имал филмче?
	— Че е извършил оглед на мястото… Ами ако има съучастник?
	Горан замълча за момент.
	— Още ли си на местопрестъплението?
	— Да.
	— Тогава си по-близо от мен. Поискай от Терънс Моска да ти даде двама агенти и иди у дома. Междувременно ще се обадя на госпожа Руна и ще й кажа да заключи добре.
	— Тръгвам.


>	42

	— Мила, госпожа Руна не отговаря на телефона!
	Разсъмваше.
	— Не се притеснявай, почти стигнахме, малко остава.
	— На път съм, ще бъда там след няколко минути.
	Гумите изсвириха и полицейската кола спря на спокойната улица в красивия квартал. Обитателите на къщите още спяха. Само птиците вече поздравяваха новия ден, сгушени по дърветата и корнизите.
	Мила се затича към входната врата. Звънна няколко пъти на домофона. Никой не отговори. Опита на друг звънец.
	— Да, кой е?
	— Господине, от полицията сме, моля отворете веднага.
	Електрическата брава щракна. Мила бутна вратата и хукна към третия етаж, следвана от двамата агенти с нея. Не използваха товарния асансьор, който служеше за пътнически, а тръгнаха по стълбите за по-бързо.
	„Моля те да не се е случило нещо… Моля те детето да е добре…“
	Мила призоваваше божествена същност, в която беше престанала да вярва отдавна. Нищо, че беше същият Бог, освободил я от нейния мъчител, като си послужи с таланта на Никла Папакидис. Нямаше как да запази вярата си, доста пъти се беше озовавала пред някое не толкова щастливо като нея дете.
	„Направи така, че да не се случи отново, направи така, че да не се случва този път…“
	Стигнаха на стълбищната площадка и тя се зае да блъска настойчиво по затворената врата.
	„Дано госпожа Руна само да спи дълбоко. Сега ще дойде да отвори и всичко ще си дойде на мястото“ — помисли.
	Но не се случваше нищо.
	Един от двамата полицаи приближи.
	— Искате ли да изкъртим вратата?
	Липсваше й дъх да отговори, успя само да кимне. Видя ги да се засилват не много отдалече, заедно нанесоха ритник. Вратата зейна.
	Тишина, но не нормална тишина. Тишина като във вакуум, потискаща. Мъртвешка тишина.
	Мила измъкна пистолета и тръгна пред полицаите.
	— Госпожо Руна!
	Гласът й се разнесе из стаите, но никой не отговори. Направи знак на агентите да се разделят. Тя тръгна към спалните.
	Докато напредваше полека в коридора, стиснала дръжката на оръжието, усещаше дясната си ръка да трепери. Краката й натежаха, мускулите на лицето се сковаха, пареше й на очите.
	Стигна до стаичката на Томи. Вратата беше притворена. Избута я с ръка, докато всичко вътре се откри. Капаците на прозореца бяха затворени, но лампата с форма на клоун върху нощното шкафче се въртеше и прожектираше върху стените фигури на циркови животни. Под завивките в долепеното до стената легло се забелязваше телце.
	Сгушено в ембрионална поза. Мила приближи полека.
	— Томи… Томи, събуди се… — каза тихо.
	Но телцето не помръдваше.
	Стигна до леглото и постави пистолета до лампата. Чувстваше се зле. Не искаше да дръпне завивките, не искаше да открие онова, което вече знаеше. Имаше желание да зареже всичко и да излезе веднага от тази стая. Да не се изправя и пред това, по дяволите! Защото го беше виждала да се случва толкова пъти и вече се боеше, че всеки път ще е същото.
	Все пак си наложи да протегне ръка към завивката, хвана я, дръпна рязко.
	Остана няколко секунди с отгърнатия край да гледа в очите едно овехтяло плюшено мече, то се усмихваше с блажено и застинало изражение.
	— Извинете…
	Мила се стресна и подскочи. Двамата агенти я гледаха от прага.
	— Оттатък има една заключена врата.
	Точно щеше да заповяда да я разбият, когато чу гласа на влизащия в жилището Горан да вика сина си:
	— Томи! Томи!
	Тя отиде при него.
	— Не е в стаята си.
	Горан се отчая.
	— Как така не е? Тогава къде е?
	— Там има една заключена стая, нормално ли е?
	Объркан и в плен на тревогата, Горан не разбираше.
	— Какво?
	— Има една заключена стая…
	Криминологът застина…
	— Чу ли?
	— Какво?
	— Това е той…
	Мила не разбираше. Горан я отмести и се насочи бързо към кабинета.
	Когато видя сина си, скрит под махагоновото писалище, не можа да сдържи сълзите си. Сгъна се отдолу, прегърна го и силно го стисна.
	— Татко, изплаших се…
	— Знам, мъничкия ми, но сега всичко свърши.
	— Госпожа Руна си е отишла. Събудих се, и я нямаше…
	— Но сега аз съм тук, нали?
	Мила беше останала на прага, върна пистолета си в кобура, успокоена от думите на Горан, свит под писалището.
	— Сега ще ти направя закуска. Какво ти се хапва? Палачинки става ли?
	Мила се усмихна. Страхът беше изчезнал.
	Горан продължи:
	— Ела да те гушна…
	После го видя да излиза изпод писалището, изправи се с усилие.
	В ръцете му нямаше никакво дете.
	— Да ти представя една приятелка. Тя се казва Мила…
	Горан се надяваше тя да се хареса на сина му. Обикновено той се инатеше с непознати. Томи не каза нищо, само му посочи нейното лице. Тогава Горан се вгледа в нея: тя плачеше.
	Сълзите извираха незнайно откъде, неочаквани. Но този път болката, която ги беше предизвикала, нямаше механичен произход. Отворената рана не беше върху плътта.
	— Какво има? Какво става? — попита я Горан. Държеше се, сякаш наистина имаше човешка тежест между ръцете си.
	Мила не знаеше какво да му отговори. Не изглеждаше той да се преструва. Горан наистина вярваше, че носи на ръце своя син.
	Двамата полицаи, приближили се междувременно, ги гледаха смаяно, готови да се намесят. Мила им направи знак да останат на място.
	— Чакайте ме долу.
	— Но ние не…
	— Слезте долу и се обадете в Департамента, кажете им да изпратят тук агент Стърн. Ако чуете изстрел от пистолет, не се притеснявайте: това ще съм аз.
	Те неохотно се подчиниха.
	— Какво става, Мила? — в тона на неговия въпрос вече липсваха отбранителни нотки. Изглеждаше толкова уплашен от истината, че не успяваше да реагира по никакъв начин. — Защо искаш да дойде Стърн?
	Мила доближи един пръст до устните си, направи му знак да мълчи.
	После се обърна и излезе в коридора. Насочи се към стаята със заключената врата. Стреля в ключалката и тя се разхвърча на парчета, после я отвори.
	Вътре беше тъмно, но още се усещаха остатъци от трупните газове. Върху голямото брачно легло имаше две тела.
	Едното по-голямо, другото по-малко.
	Почернелите скелети, още обвити с остатъци от кожа като с плат бяха слети в прегръдка.
	Горан влезе в стаята. Усети миризмата. Видя телата.
	— Боже мой! — каза, без да разбира на кого са двата трупа в спалнята. Обърна се към коридора, за да попречи на Томи да влезе… но не го видя.
	Отново погледна леглото. Онова телце. Истината го връхлетя с безжалостна сила. И тогава си спомни всичко.
	Мила го намери до прозореца. Гледаше навън. След дни на сняг и дъжд слънцето отново грееше.
	— Това е искал да каже Алберт с петото момиче.
	Горан не отговори.
	— И ти си насочил разследването към Борис. Достатъчно е било да подскажеш на Терънс Моска къде да търси: ти си му дал досието по случая „Уилсън Пикет“, което видях в неговата чанта… И пак ти си имал винаги достъп до уликите по делото Горка, затова си откраднал гащичките на Ребека Спрингър от съдебното хранилище, за да ги оставиш в дома на Борис по време на обиска.
	Горан кимна.
	Дъхът й се превърна в стъкло, което се разбиваше всеки път, когато тя се опитваше да напълни дробовете си.
	— Защо? — попита Мила с малкото останал й глас, пресекващ в гърлото.
	— Защото, след като си отиде, тя се беше върнала в тази къща. Защото не се върна, за да остане. Защото искаше да отведе единственото нещо, което ми оставаше да обичам. И защото той искаше да отиде с нея…
	— Защо? — повтори Мила, без повече да задържа сълзите си, бликнали неудържимо.
	— Защото една сутрин се събудих и чух гласа на Томи, който ме викаше от кухнята. Отидох и го видях седнал на обичайното му място. Искаше от мен закуска. Бях толкова щастлив и забравих, че него всъщност го няма…
	— Защо? — умоляваше тя.
	Този път той помисли добре, преди да й отговори:
	— Защото ги обичах.
	И без тя да успее да му попречи, отвори прозореца и се хвърли във въздуха.


>	43

	Винаги беше мечтала да има пони.
	Спомняше си как измъчваше баща си и майка си да й вземат едно. Без да се съобразява, че в тяхната къща няма къде да го държат. Задният двор беше прекалено малък и имаше само тясна ивица земя, където дядо й отглеждаше зеленчуци.
	Въпреки това тя настояваше. Родителите й мислеха, че рано или късно ще забрави за този абсурден каприз, но на всеки рожден ден и във всяко писъмце до Дядо Коледа тази молба присъстваше.
	Когато Мила излезе от търбуха на звяра, за да се върне вкъщи, в края на своите двайсет и един дни пленничество и три месеца в болницата, в двора намери да я чака едно прекрасно пони, в бяло и кафяво.
	Желанието й беше удовлетворено, но тя не успя да се зарадва.
	Баща й трябваше да се моли и да задвижи скромните си познанства, така получи изгодна цена при покупката. Семейството й не плуваше в разкош, винаги бяха живели в лишения и тя остана единствено дете най-вече по икономически причини.
	Родителите й не можеха да си позволят братче или сестриче, но й бяха купили пони. А тя не се чувстваше щастлива.
	Много пъти си фантазираше как най-накрая ще получи този подарък. Говореше непрекъснато. Представяше си как се грижи за него, връзва му шарени панделки на гривата, вчесва го умело. Често принуждаваше своя котарак да понася тези обноски, може би затова Худини я мразеше и стоеше настрана от нея.
	Има една причина, поради която децата харесват толкова много понитата.
	Те никога не порастват, остават завинаги в магията на детството. Състояние за завиждане.
	Но след нейното освобождаване Мила искаше единствено да стане веднага голяма, за да се дистанцира от случилото се с нея. И ако имаше също и мъничко късмет, може би щеше даже и да забрави.
	Онова пони обаче, със своята абсолютна невъзможност да расте, представляваше за нея непосилен договор с времето.
	Когато я измъкнаха от зловонния сутерен на Стийв — по-скоро мъртва, отколкото жива, за нея започна нов живот. След три месеца в болницата, за да може отново да си служи добре с лявата ръка, трябваше отново да се сближава с нещата от света: не само с ежедневието у дома, но и с рутината на чувствата.
	Любимата й приятелка Грациела, с която, преди да изчезне в нищото, беше извършила обряда на кръвните сестри, сега се държеше с нея по странен начин. Вече не приличаше на онази, с която винаги си поделяше последната дъвка от пакетчето, пред която не се притесняваше да се изпишка, и с която беше разменила „френска“ целувка, за да натрупа опит, преди да дойдат момчетата. Не, Грациела изглеждаше различна. Говореше й с усмивка, застинала на лицето, а тя се боеше, че ако продължава така, сигурно ще я заболят бузите. Стараеше се да бъде мила и любезна, и даже престана да й говори цинизми, а допреди известно време дори не я наричаше по име — „уличница смрадлива“ и „курвичка луничава“ бяха обръщенията помежду им.
	Прободоха си възглавничката на показалеца с един ръждясал пирон, за да останат завинаги приятелки и никое момче или годеник да не може да ги раздели. А всъщност бяха достатъчни няколко седмици, за да зейне пропаст между тях.
	Реално погледнато, онова убождане на пръста се оказа първата рана на Мила, но й причини повече болка, когато зарасна напълно.
	— Престанете да се държите с мен, сякаш съм се върнала от Луната! — идеше й да извика на всички. И онова изражение върху лицата на хората! Не го понасяше. Накланяха глава на една страна и си кривяха устата. Даже и в училището, където никога не беше изпъквала, сега добродушно толерираха грешките й.
	Умори се от благосклонността на другите. Струваше й се, че се намира в черно-бял филм, като онези, давани късно нощем по телевизията, в които земните обитатели бяха заменени от марсиански клонинги, докато тя се беше спасила, защото се намираше в топлия търбух на онази бърлога.
	Тогава имаше две възможности. Или светът наистина се е променил, или след двайсет и един дни бременност чудовището беше родило една нова Мила.
	Никой около нея вече не споменаваше за случилото се. Караха я да живее като увиснала във въздушен мехур, сякаш е направена от стъкло и всеки момент може да се разбие на парченца. Не разбираха, че тя всъщност би искала само малко автентичност след всичките лъжи, които трябваше да изтърпи.
	След единайсет месеца започна процесът на Стийв.
	Дълго чакаше този момент. Всички вестници и телевизионни канали му отделяха внимание, но на нея не й даваха да гледа — за да я защитят, казваха родителите й. Щом успееше, тя гледаше скришом.
	Както тя, така и Линда трябваше да свидетелстват. Прокурорът разчиташе много повече на нея, защото другарката й по пленничество невъзмутимо продължаваше да защитава своя тъмничар. Отново претендираше да я наричат Глория. Докторите казваха, че Линда страда от сериозно психическо разстройство. Затова задачата да закове Стийв се падаше на Мила.
	В месеците след залавянето му Стийв се беше постарал да изглежда като човек с психическо заболяване. Измисли невероятни теории за хипотетични съучастници, на които е трябвало да се подчинява. Опитваше се да пробута на света историята, разказана на Линда. За Франки, злия му съдружник. Опровергаха го веднага след като един полицай откри, че това е само името на неговата костенурка от детството му.
	Но хората все пак искаха да вярват на тази история. Стийв беше прекалено „нормален“, за да е чудовище. Прекалено еднакъв с тях. Мисълта, че някой стои отзад, някой тайнствен човек, истинско чудовище, парадоксално ги успокояваше.
	Мила се яви на процеса, решена да върне на Стийв всичките му прегрешения, както и част от причиненото на нея зло. Щеше да го изпрати да гние в затвора и за целта беше готова даже да изиграе ролята на нещастната жертва, която дотогава упорито отказваше да изпълни.
	Седна на банката на свидетелите, пред клетката, в която държаха Стийв в белезници, с намерението да разкаже всичко, без да сваля очи от него.
	Но когато го видя — с онази зелена риза, закопчана чак до яката, прекалено широка за него, станал кожа и кости, с треперещите ръце, докато се опитваше да си води бележки в една тетрадка, с подстриганата от самия него коса, по-дълга от едната страна — изпита нещо неочаквано за нея: съжаление, но и гняв към този мизерник, точно защото предизвикваше съжаление у нея.
	Това беше последният път, когато Мила Васкес изпита емпатия към някого.
	Когато разкри тайната на Горан, се разплака.
	Защо?
	Забравен дълбоко в нея спомен й казваше, че това са сълзи на емпатия.
	Внезапно някъде се беше скъсала преграда, за да освободи изненадваща гама от емоции. Струваше й се, че даже успява да усети онова, което изпитваха другите.
	Например, когато Рош пристигна на мястото и тя долови неговия ужас от мисълта, че часовете му вече са преброени, защото най-добрият му човек, неговото „диамантено острие“ го бе накарал да преглътне най-горчивия хап.
	Затова пък Терънс Моска й се стори раздвоен между радостта от сигурното напредване в кариерата и притеснението от мотивацията си.
	Долови ясно смущението и мъката на Стърн, едва прекрачил прага на този дом. И незабавно разбра, че той щеше веднага да запретне ръкави, за да сложи ред в тази неприятна история.
	Емпатия.
	Единственият човек, към когото не успяваше да изпита нищо, беше Горан.
	Не падна в капана на Стийв както Линда: Мила никога не повярва в съществуването на Франки. Затова пък се поддаде на измамата, че в тази къща живее едно дете, Томи.
	Чуваше го да говори за него, но беше присъствала и на телефонните разговори с бавачката му, за да се увери, че е добре и да я моли за подкрепа. Дори повярва, че го вижда, докато Горан го слага да спи. Все неща, които не можеше да му прости, защото я караха да се чувства глупачка.
	Горан Гавила беше оцелял при дванайсетметров полет, но сега се бореше за живота си в отделението за интензивна терапия.
	Сложиха под охрана апартамента, но само отвън. Вътре действаха само двама души. Специалният агент Стърн, временно оттеглил оставката си, и Мила.
	Не търсеха нищо, само се опитваха да подредят събитията в хронологичен ред, за да открият отговорите на единствено възможните въпроси. В кой момент един уравновесен и спокоен човек като Горан Гавила е узрял за своя смъртоносен план? Кога в него е щракнала пружината на отмъщението? Кога е започнал да превръща своя гняв в замисъл?
	Мила се намираше в кабинета и чуваше Стърн да проверява в съседната стая. Беше извършила много обиски в своята кариера. Изглеждаше невероятно колко много неща можеха да разкрият дреболиите в нечий живот.
	Докато преглеждаше убежището, където Гавила е размишлявал, се опитваше да стои на разстояние, запомняше особеностите и дребните навици, които внезапно биха могли да разкрият нещо важно.
	Горан пазеше кламерите в един стъклен пепелник. Подостряше моливите направо в кошчето за хартиени отпадъци. Държеше празна фоторамка върху писалището.
	Тази празна рамка беше прозорец към разрухата на човека, когото Мила бе повярвала, че може да обича.
	Отмести поглед, едва ли не се боеше, че може да бъде погълната. Затова отвори едно чекмедже на писалището. Вътре имаше папка. Взе я и я постави отгоре на вече разгледаните. Изглеждаше различна, защото от датата, се разбираше, че става дума за последния случай на Гавила, преди да излезе наяве историята с изчезналите момичета.
	Освен документи съдържаше и няколко аудиокасети.
	Зачете се в съдържанието на документите; ако си струваше, щеше да прослуша и касетите.
	Ставаше дума за преписката между директора на един затвор — някой си Алфонс Беринджър — и Канцеларията на прокурора. Отнасяше се до странното поведение на лишен от свобода, споменаван само със затворническия си номер.
	РК-357/9.
	Преди месеци двама полицаи открили субекта, докато се скитал по междуселските пътища през нощта, сам и без дрехи. От самото начало отказал да разкрие самоличността си. При проверката на пръстовите му отпечатъци установили само, че не е картотекиран. Но един съдия го осъдил за възпрепятстване на правосъдието.
	Още излежаваше присъдата си.
	Мила взе една аудиокасета и я погледна, опитваше се да си представи какво съдържа. На етикетчето се виждаха само час и дата. После извика Стърн и набързо му резюмира прочетеното.
	— Виж какво пише директорът на затвора… „От момента, в който е при нас, затворникът РК-357/9 винаги се е държал дисциплинирано и е спазвал правилника за вътрешния ред. Освен това той има саможив характер и не е склонен да общува… Може би по тази причина никой не е разбрал за странното му поведение, забелязано едва наскоро от наш надзирател. Затворникът РК-357/9 почиства многократно с филцов парцал всеки докоснат предмет, събира всички косми, които губи ежедневно, лъска до блясък приборите за хранене и тоалетната чиния след всяко използване…“ Как ти се струва?
	— Не знам. Жена ми също се е вманиачила в почистването.
	— Но чуй как продължава: „Това означава, че или е обзет от мания за чистота, или много по-вероятно този индивид се стреми на всяка цена да не остави следи от «органичен материал». Като следствие, храним сериозни подозрения, че затворникът РК-357/9 е извършил някое особено тежко престъпление и се стреми да осуети вземането на ДНК проба, за да не го идентифицираме…“. Какво мислиш?
	Стърн взе листа от нея и го прочете.
	— Случило се е през ноември… но не пише дали накрая все пак са успели да открият нещо за неговата ДНК?
	— Както изглежда, не са могли да го принудят да се подложи на тест, нито пък да го извършат своеволно, защото това е щяло да наруши конституционните му права…
	— И какво са направили?
	— Опитали са да се доберат до някой негов косъм с внезапни проверки в килията му.
	— Държали са го в изолация?
	Мила прелисти, за да открие мястото, отнасящо се до въпроса. Намери го.
	— Ето тук, директорът пише: „До днес субектът споделяше килията с друг затворник и това, разбира се, му помагаше в усилията да смесва своите биологични следи. Сега Ви уведомявам, че като начална мярка прекратихме съжителството му, като го сложихме в единична килия“.
	— Добре де, успели ли са да вземат материал за ДНК, или не?
	— Както изглежда, затворникът е бил по-хитър от тях и килията му винаги се е оказвала чиста. После разбрали, че си говори сам и поставили скрит микрофон, за да разберат какво казва…
	— А доктор Гавила какво общо има?
	— Вероятно са искали от него експертно мнение, не знам…
	Стърн помисли за миг.
	— Може би трябва да прослушаме аудиокасетите.
	Върху една от мебелите в кабинета имаше стар касетофон, който Горан вероятно бе използвал, за да си води бележки на глас. Мила подаде една от касетите на Стърн и той се приближи до уреда, вкара я вътре и щеше да натисне бутона за пускане.
	— Почакай!
	Стърн изненадано се обърна да я погледне: беше пребледняла.
	— По дяволите!
	— Какво става?
	— Името!
	— Кое име?
	— Онова на затворника, с когото е делил килия, преди да го сложат в единична…
	— Е, й?
	— Казвал се е Винсент… Бил е Винсент Кларисо.


>	44

	Алфонс Беринджър се оказа на шейсет, имаше детински вид. Руменото му лице беше като осеяно с гъста плетеница от капиляри. При всяко усмихване свиваше очи, докато заприличат на два процепа. Управляваше затвора от двайсет и пет години и му оставаха няколко месеца до пенсия. Обичаше риболова, в един ъгъл на кабинета му имаше въдица и кутия с кукички и блесни. Скоро това щеше да е основното му занимание.
	Считаха Беринджър за опитен човек. През годините на неговото управление в затвора никога не бяха отчитани сериозни случаи на насилие. Държеше се човешки с лишените от свобода и надзирателите рядко прибягваха до използването на сила.
	Алфонс Беринджър четеше Библията и беше атеист. Вярваше в повторно дадената възможност и винаги казваше, че ако го иска, всеки човек има право да заслужи опрощението си. Каквато и да е била неговата вина.
	Носеше му се славата на почтен човек, разбираше се с другите. И все пак, от известно време не успяваше да заспи нощем. Съпругата му казваше, че е заради предстоящото пенсиониране, но грешеше. Измъчваше го мисълта, че ще трябва да пусне на свобода затворника РК-357/9, без да разбере кой е и дали е извършил някое ужасно престъпление.
	— Този тип е… абсурден — каза на Мила, докато преминаваха през една от решетъчните врати, запътени към крилото с единичните килии.
	— В какъв смисъл?
	— Той е абсолютно невъзмутим. Спряхме му течащата вода с надеждата, че ще престане да мие. Продължи да почиства всичко само с парцали. Прибрахме и тях. Започна да използва униформата си. Принудихме го да се храни с приборите на затвора. Той престана да яде.
	— И вие?
	— Не можехме да го оставим да гладува! На всеки наш опит винаги отвръщаше с обезоръжаваща твърдост… или със смирена решителност, вие си изберете.
	— Ами експертите?
	— Прекараха три дни в онази килия, но не откриха достатъчно органичен материал, за да извлекат неговата ДНК. И аз се питам: как е възможно? Всички ние губим милиони клетки ежедневно под формата на миглички или люспички кожа…
	Беринджър беше приложил цялото си търпение на опитен рибар с надеждата това да е достатъчно, но напразно. Последният му шанс беше тази полицайка. Появи се сутринта и разказа една толкова невероятна история, че изглеждаше правдоподобна.
	Минаха по дългия коридор и стигнаха пред боядисана в бяло желязна врата. Изолационна килия номер 15.
	Директорът погледна Мила:
	— Сигурна ли сте?
	— След три дни този човек ще излезе и аз имам чувството, че повече няма да го видим. Затова да, напълно сигурна съм!
	Тежката врата се отвори и незабавно хлопна зад гърба й. Мила направи първата крачка в малкия свят на затворник РК-357/9.
	Не изглеждаше както си го бе представяла и според словесния портрет, очертан от Никла Папакидис, след като го видя в спомените на Джоузеф Б. Рокфорд. Освен по една особеност. Сивите очи.
	Нисък на ръст. Тесни рамене, изпъкнали ключици. Оранжевият затворнически гащеризон му беше голям дотолкова, че да навие и ръкавите, и крачолите. Нямаше много коса, само отстрани на главата.
	Седеше на леглото с метална чиния на коленете. Търкаше я с жълт филцов парцал. На леглото до него имаше подредени прибори, четка за зъби и пластмасов гребен. Вероятно ги беше излъскал току-що. Едва вдигна глава, за да я погледне. Не преставаше с търкането.
	Мила се убеди, че човекът знае защо тя е тук.
	— Здравейте — каза. — Дали бих могла да поседна за малко?
	Той кимна вежливо и посочи столчето до стената.
	Мила го взе и се настани.
	Непрестанното равномерно търкане на парцала върху метала беше единственият звук в това ограничено пространство. Характерните шумове на затвора не проникваха в отделението за изолация и правеха самотата на разума още по-тягостна, но затворникът РК-357/9 май не съжаляваше.
	— Тук всички се питат кой сте вие — започна Мила. — Мисля, че се е превърнало в нещо като фиксидея. Така е за директора на затвора, а също и за Канцеларията на прокурора. Другите затворници си разказват измислици за вас.
	Той продължи да я гледа невъзмутимо.
	— Аз не се питам. Аз знам. Вие сте човекът, когото нарекохме Алберт. Човекът, когото преследваме.
	Той не реагира.
	— Вие сте седели върху креслото на Александър Берман, в неговата педофилска бърлога. И сте срещнали Роналд Дермис в сиропиталището, още като дете. Присъствали сте във вилата на Ивон Грес, докато Фелдхер е убивал жената и нейните деца: очертанията по стената от кръв са вашите. Били сте заедно с Джоузеф Б. Рокфорд, когато е убил за пръв път в онази изоставена къща… Те са се явявали ваши ученици. Подстрекавали сте тяхната ненавист, вдъхновявали сте злобата им и винаги сте се спотайвали в сянка…
	Човекът търкаше, без да губи ритъма дори за миг.
	— После, преди по-малко от четири месеца, се оставяте да ви арестуват. Направили сте го нарочно, не се съмнявам. В затвора срещате Винсент Кларисо, вашия съкилийник. Имате почти месец да го обучите, преди той да излежи присъдата си. Едва излязъл навън, Кларисо започва да следва вашия план: Да отвлече шест момичета, да ампутира лявата им ръка, да разположи труповете, за да разкрие всички онези ужасии, които никой преди това не е бил в състояние да разбули… Докато Винсент е изпълнявал задачата, вие сте били тук. Затова никой не може да ви обвини. Тези четири стени са перфектното ви алиби… Но вашият шедьовър си остава Горан Гавила.
	Мила извади от джоба си една от двете аудиокасети, намерени в кабинета на криминолога, и я метна на леглото. Човекът проследи нейната парабола, преди да се приземи на броени сантиметри от левия му крак. Не помръдна, не направи жест да я избегне.
	— Доктор Гавила никога не ви е виждал, не е знаел кой сте. Но вие сте го познавали.
	Усещаше, че пулсът й започна да се ускорява. От гняв, негодувание и нещо друго.
	— Намерили сте начин да влезете във връзка с него оттук. Това е гениално, когато са ви сложили в изолация, сте започнали да говорите като някой клет слабоумник: знаели сте, че ще поставят микрофон и после ще покажат записите на експерт. И не на кой да е, а на най-добрия в неговата област…
	Мила посочи касетата.
	— Чух всичко, знаете ли? Доста часове подслушване в килията… Онези послания не са хвърлени на вятъра, адресатът им е бил Горан… „Убивай, убивай, убивай…“ Той им е повярвал и е убил жена си и детето. Било е търпелива работа върху неговата психика. Кажете ми едно нещо: как го правите? Как успявате? Вие сте изключителен.
	Човекът не схвана сарказма, или не му обърна внимание. Затова пък изглеждаше любопитен да узнае остатъка от историята, защото не отместваше очи от нея.
	— И все пак, не само вие умеете да прониквате в подсъзнанието на хората… Напоследък научих много за серийните убийци. Разбрах, че се разделят на четири категории: фантазьори, мисионери, хедонисти и търсещи власт… Но има и пети вид, убийците, работещи с подсъзнанието.
	Потършува в джобовете си, измъкна сгънат лист и го разгърна.
	— Най-известният е Чарлз Менсън, той подтиква членовете на неговото прочуто „Семейство“ да извършат клането в Сиело Драйв. Но според мен има два още по-емблематични случая…
	Започна да чете.
	— През 2005-а един японец на име Фуджимацу успява да убеди осемнайсет души, познати му само от интернет чата и живеещи в различни страни, да се самоубият в деня на свети Валентин. Различни по възраст, пол, материално състояние и социален произход, тези мъже и жени били напълно нормални, без видими проблеми.
	Вдигна очи към затворника:
	— И досега е загадка как е успял да ги застави… Но чуйте това, то ми е любимото: „В 1999-а Роджър Блест, от Акрън, щата Охайо, убива шест жени. Когато го арестуват, разказва на разследващите, че му е «подсказвал» някой си Рудолф Мигби. Съдията и заседателите мислят, че иска да мине за душевноболен и го осъждат на смъртоносна инжекция. В 2002-ра в Нова Зеландия един неграмотен работник на име Джери Хувър убива четири жени и после заявява пред полицията, че му е «подсказвал» някой си Рудолф Мигби. Психиатърът на обвинението си спомня за случая от 1999-а и тъй като е невъзможно Хувър да знае за онази история, открива, че колега от работата на човека всъщност се казва Рудолф Мигби и през 1999-а е живял в Акрън, Охайо“.
	Отново го погледна:
	— Е, какво ще кажете? Намирате ли прилики?
	Той не отговори. Чинията блестеше, но още не изглеждаше удовлетворен от резултата.
	— Убиецът, действащ чрез подсъзнанието, не извършва престъплението физически. Не може да бъде обвинен, нито наказан. За да заведат дело срещу Чарлз Менсън, прибягнали до юридическа уловка, а пък смъртната му присъда била заменена с доживотна… Някои психиатри ви наричат шепнещите, заради вашата способност да влияете върху по-слабите личности. Аз предпочитам да ви наричам вълци… Вълците действат в глутница. Всяка глутница има водач и често пъти другите вълци ловуват за него.
	Затворникът РК-357/9 престана да лъска чинията и я постави до себе си. После сложи ръце на коленете си в очакване на останалото.
	— Но вие превъзхождате всички — разсмя се Мила. — Нищо не доказва вашето участие в извършените от учениците ви престъпления. Без уликите, необходими, за да ви разобличат, скоро ще сте на свобода… И никой не ще може да ви направи нищо.
	Мила въздъхна дълбоко. Гледаха се втренчено.
	— Жалко: ако знаехме истинската ви самоличност, щяхте да станете прочут и да влезете в историята, уверявам ви.
	Наведе се към него и тихо, със заплашителен тон каза:
	— Все пак ще открия кой си!
	Докато се изправяше на крака, изчисти ръцете си от несъществуващ прах и се забърза да излезе от килията. Все пак си позволи да остане още няколко секунди с този човек.
	— Твоят последен ученик се провали: Винсент Кларисо не успя да осъществи докрай плана ти, защото шестото момиче още е живо… Това означава, че ти също си се провалил.
	Следеше реакцията му: стори й се, че нещо потрепна за миг върху това невъзмутимо досега лице.
	— Ще се видим навън.
	Протегна му ръка. Той се изненада, не очакваше. Доста време не сваляше очи от нея. После вдигна вяло ръка и стисна нейната. При досега с тези меки пръсти Мила изпита отвращение.
	Той я остави да измъкне дланта си.
	Обърна му гръб и се насочи към желязната врата. Почука три пъти и изчака, знаеше, че погледът му още е върху нея, между лопатките й. Някой отвън започна да отключва. Преди вратата да се отвори, затворникът РК-357/9 най-после проговори.
	— Момиче е.
	Мила се обърна към него недоумяващо. Затворникът отново беше хванал парцала и старателно бършеше друга чиния.
	Излезе, желязната врата се затвори зад нея и Беринджър се появи насреща. С него беше и Креп.
	— Как е, успя ли?
	Мила кимна. Протегна му ръката, с която беше стиснала онази на затворника. Експертът от научно-техническия отдел извади пинсета и внимателно отлепи от дланта й тънкото прозрачно фолио, върху което бяха останали клетки от епидермиса на човека. Веднага го сложи във ваничка с алкален разтвор, за да ги запази.
	— Сега ще разберем кой е този кучи син!


	_5 септември_
	В небето плуваха редки бели облаци и подчертаваха необикновената му синева. Събрани заедно, сигурно биха затъмнили безвъзвратно слънцето, но вместо това вятърът ги отнасяше.
	Сезонът продължи дълго. Зимата беше отстъпила място на лятото и то не си отиваше. Жегата продължаваше.
	Мила шофираше със спуснати странични стъкла и се наслаждаваше на бриза в косите. Дългите коси, една от промените в последно време. Другата новост беше в облеклото. Джинсите липсваха, сега носеше пола на цветя.
	На седалката до нея имаше кутия с голяма червена панделка. Избра подаръка, без да му мисли много, защото вече правеше всичко само като се осланяше на инстинкта.
	Беше открила благодатната непредсказуемост на съществуването.
	Новият ход на нещата й харесваше, но сега проблемът се състоеше в капризите на нейната емоционална сфера. Понякога се случваше да замлъкне по средата на разговора или, докато върши нещо, да избухне в сълзи. Някаква странна и пленителна носталгия я завладяваше безпричинно.
	Доста време се питаше откъде изникват тези емоции, които редовно я обземаха: ту на вълни, ту спазматично.
	Сега знаеше, но въпреки това не пожела да узнае пола на детето.
	„Момиче е.“
	Избягваше да мисли за това, опитваше се да забрави онази история. Сега приоритетите й бяха други. Апетитът й се обаждаше често и неочаквано върна малко женственост в нейните форми. Имаше внезапни и неотложни позиви да уринира. И после, от известно време усещаше слаби подритвания в корема.
	Благодарение на тях се учеше да гледа само напред.
	От време на време неизбежно си спомняше за онези събития.
	Затворникът РК-357/9 излезе от затвора един вторник през месец март. Без име.
	Трикът на Мила обаче успя.
	Креп извлече ДНК от неговите епителни клетки и я изпратиха във всички възможни бази данни. Сравниха я също и с неидентифицирани органични материали, отнасящи се до нерешени случаи.
	Нямаше резултат.
	„Може би още не сме разкрили целия му план“ — си казваше Мила и я обземаше страх от това предположение.
	Когато човекът без име излезе на свобода, отначало полицаите го контролираха постоянно. Живееше в къща, предоставена му от социалните служби, и по ирония на съдбата започна да работи като чистач в един голям склад. Освен известните за него факти не изникваше нищо ново. Така с времето надзорът на агентите започна да отслабва.
	Началниците им вече не бяха склонни да отпускат средства за извънредния труд, а доброволното патрулиране продължи само няколко седмици. Накрая зарязаха всичко.
	Мила продължи да го държи под око, но после и за нея стана трудно. След като разбра за бременността си, разреди проверките.
	После той изчезна, в средата на май.
	Не беше оставил следи след себе си, нито пък можеха да предположат накъде е тръгнал. Отначало Мила се ядоса, но после даже усети някакво странно облекчение.
	Полицайката, която откриваше изчезнали хора, се надяваше онзи човек да изчезне.
	Пътният знак отдясно показваше отбивката към жилищния квартал. Тя зави.
	Красиво място: отстрани на алеите имаше дървета и те повтаряха все една и съща сянка, сякаш за да не обидят някого. Къщите бяха еднакви, приближени една до друга и с доста голямо парче земя отпред. Указанията на листчето, дадено й от Стърн, свършваха до кръстопътя пред нея. Намали и се огледа наоколо.
	— Стърн, къде сте, по дяволите? — обади се по телефона.
	Още преди той да отговори, го видя с долепения телефон: правеше й знак с вдигната ръка.
	Паркира колата на посоченото от него място и слезе.
	— Как е?
	— Като изключим гаденето, отеклите крака и непрекъснатото висене в тоалетната… бих казала добре.
	Той я прегърна с ръка през раменете:
	— Ела, всички са отзад.
	Изглеждаше странно без сако и вратовръзка, със син панталон и риза на цветя, разкопчана на гърдите. Ако го нямаше неизбежното ментово бонбонче, едва би го разпознала.
	Мила се остави да я води към градината в задния двор, където жената на бившия специален агент слагаше масата. Изтича да я прегърне.
	— Здравей Мари, изглеждаш чудесно!
	— И как не — сега, когато съм по цял ден вкъщи! — възкликна Стърн през смях.
	Мари тупна мъжа си по гърба:
	— По-добре отивай да приготвяш!
	Докато Стърн се отдалечаваше към скарата, готов да метне отгоре наденичките и мамулите, към нея се приближи Борис с бутилка бира в ръка, вече изпита наполовина. Стисна Мила с яките си ръце и я повдигна.
	— Леле, колко си надебеляла!
	— Виж кой ми го казва!
	— И колко време ти трябваше, за да пристигнеш?
	— Тревожеше се за мен ли?
	— Не, само съм гладен.
	Разсмяха се. Борис винаги се държеше дружески с нея, и не само защото тя го спаси от затвора. В последно време беше напълнял заради заседналия живот и повишението, което получи от Терънс Моска. Новият главен инспектор веднага пожела да зачеркне онова „дребно недоглеждане“, свързано с него, и му направи предложение, на което не може да се откаже. Рош подаде оставка веднага след официалното приключване на случая, но преди това договори с Департамента оттеглянето му да е придружено от церемония по връчването на медал за заслуги и публична похвала. Говореше се, че преценява възможностите за влизане в политиката.
	— Ама че съм глупава, забравих кутията в колата! — спомни си изведнъж Мила. — Би ли я донесъл, ако обичаш?
	— Разбира се, отивам.
	Щом Борис отмести своето туловище се откри гледка към другите присъстващи.
	Под едно черешово дърво видя Сандра, седнала в инвалидна количка. Не можеше да ходи. Беше се случило месец след изписването й от болницата. Докторите казваха, че неврологичната дисфункция е в резултат на шока. Сега следваше сериозна рехабилитационна програма.
	На мястото на липсващата лява ръка имаше протеза.
	До нея седеше баща й Майк. Мила се запозна с него по време на посещенията при Сандра в болницата и го намери за симпатичен. Въпреки раздялата с жена си продължаваше да се грижи всеотдайно за детето. Сара Роза беше с тях. Изглеждаше много променена. Доста отслабнала, с побелели за краткия престой в затвора коси. Наложиха й тежка присъда: седем години плюс позорно уволнение, заради което губеше правото на пенсия. Сега се намираше тук благодарение на специално разрешение. Наблизо стоеше Дорис, придружаващата я полицайка от Надзора: тя поздрави Мила с кимване на глава.
	Сара Роза стана и приближи. Насилваше се да й се усмихва.
	— Как си? Всичко наред ли е с бременността?
	— Най-голямото неудобство са дрехите: мерките ми постоянно се променят, а не печеля достатъчно, за да обновявам гардероба си толкова често. Някой ден ще ми се наложи да тръгна по халат!
	— Повярвай ми: наслаждавай се на тези моменти, защото най-лошото предстои. Първите три години Сандра не мигна. Нали, Майк?
	Майк се съгласи.
	Вече се бяха срещали и друг път, но никой не попита Мила за бащата на детето. Как ли щяха да реагират, ако научеха, че носи в себе си детето на Горан?
	Криминологът още не излизаше от комата.
	Мила отиде да го види само веднъж. Зърна го зад едно стъкло, но не издържа повече от няколко секунди и веднага си тръгна.
	Последното нещо, което чу от него, преди да скочи във въздуха, беше, че е убил жена си и детето, защото ги е обичал. Необоримата логика на хората, оправдаващи злото с любовта. Мила не можеше да я приеме.
	Друг път Горан бе казал: „Живеем редом с хора, за които смятаме, че всичко ни е известно, но всъщност не знаем нищо за тях“.
	Мислеше, че се отнася за жена му, и си спомняше тази фраза като банална истина, далече от висотата на неговата интелигентност. Докато не се оказа въвлечена в такава ситуация. А точно тя би трябвало да го е разбрала. Тя, която му беше казала: „Защото идвам от мрака. И в мрака трябва да се връщам понякога“.
	Горан също е бил много пъти в същия онзи мрак. Но веднъж, когато е излязъл оттам, сигурно нещо го е последвало. Нещо, от което повече не се е избавил.
	Борис й донесе подаръка.
	— Къде се забави?
	— Не успявах да заключа онази таратайка. Трябва да си вземеш нова кола.

	Мила взе кутията от ръцете му и я занесе на Сандра.
	— Ей, честит рожден ден!
	Наведе се над нея, за да подаде подаръка. Момичето винаги се радваше на срещите им.
	— Мама и татко ми подариха айпод.
	Показа й го.
	— Чудесен е! Сега трябва да го напълним със здрав, разтърсващ рок.
	Майк не беше съгласен:
	— Аз бих предпочел Моцарт.
	— По-добре „Колдплей“ — каза Сандра.
	Разопаковаха заедно подаръка на Мила. Кадифено яке, украсено с различни орнаменти и капси.
	— Ау-у! — възкликна рожденичката, когато разпозна марката на един известен стилист.
	— Това „ау-у“ означава ли, че ти харесва?
	Сандра усмихната кимна, без да откъсва очи от якето.
	— Яденето е готово! — провикна се Стърн.
	Седнаха на масата, в сянката на една беседка. Мила забеляза, че Стърн и жена му се търсеха и докосваха често, като влюбена двойка. Изпита лека завист. Сара Роза и Майк изпълняваха ролята на примерни родители пред детето, но той изглеждаше много грижовен също и със Сара. Борис разказа доста вицове и всички се смяха толкова много, че полицайката Дорис дори се задави с една хапка. Прекрасен ден, непомрачен от никакви мисли. Поне за малко Сандра сигурно забрави за състоянието си. Получи много подаръци и духна своите тринайсет свещички върху кокосовата торта с шоколад.
	Свършиха обяда след три следобед. Излезе лек ветрец, който предразполагаше да се изтегнат на моравата за кратка дрямка. Жените раздигаха масата, но жената на Стърн освободи Мила заради бременността й. Тя се възползва от това, за да поседи със Сандра под черешата. С малко усилия даже се настани на земята, до нейната количка.
	— Тук е много красиво — каза момичето. После погледна майка си, докато отнасяше вътре мръсните чинии, усмихна й се:
	— Така ми се иска този ден да не свършва! Мама ми липсваше много…
	Използването на глагола в минало несвършено време изглеждаше показателно: Сандра не страдаше за това, че майка й трябва да се върне в затвора. Възкресяваше случилото се с нея.
	Мила разбираше, че тези кратки загатвания са част от усилието, което момичето правеше, за да сложи ред в миналото. Трябваше да подреди емоциите си и да се справи със страха. Макар и всичко да бе свършило, той щеше да й устройства засади още много години.
	Някой ден те двете щяха да си поговорят за случилото се. Мила мислеше първо да й разкаже своята история. Това сигурно щеше да й помогне. Свързваха ги толкова много неща.
	„Първо намери всички думи, мъничката ми, времето е пред нас…“
	Усети огромна нежност към Сандра. След един час Сара Роза трябваше да се върне в затвора, а всеки път майка и дъщеря страдаха заради раздялата.
	— Реших да ти разкрия една тайна — каза й с намерението да я разсее от тази мисъл. — Но ще го споделя само с теб…
	Искам да ти кажа кой е бащата на моето дете.
	Сандра я погледна присмехулно:
	— И без това вече всички знаят…
	Мила се вцепени от изненада, после и двете избухнаха в смях.
	Борис ги изгледа отдалече, без да разбира какво се случва.
	— Жени! — възкликна по посока на Стърн.
	Когато най-накрая успяха да се овладеят, Мила се чувстваше много по-добре. Още веднъж беше подценила хората, които я обичат, като си създаде излишни проблеми. А нещата винаги се оказваха толкова прости…
	— Той очакваше някого… — каза сериозно Сандра. Мила разбра, че говори за Винсент Кларисо.
	— Знам — отвърна.
	— Трябваше да дойде, за да се присъедини към нас.
	— Този човек беше в затвора. Само че ние не знаехме. Даже му измислихме име, знаеш ли? Наричахме го Алберт.
	— Не, Винсент не му казваше така…
	От порива на топлия вятър листата на черешата прошумоляха, но това не попречи на Мила да усети внезапния хлад, пълзящ нагоре по гърба й. Обърна се полека към Сандра и срещна нейните големи очи, които я гледаха и не съзнаваха смисъла на изреченото.
	— Не… — повтори спокойно момичето. — Той го наричаше Франки.
	Слънцето сияеше в този вълшебен следобед. Птиците по дърветата пееха своите песни, въздухът беше наситен с полени и аромати. Тревата на моравата примамваше. Мила никога нямаше да забрави точния миг, в който разкри, че между нея и Сандра има много повече общи неща, отколкото си е представяла. При това тези сходства винаги са били наблизо, пред очите й.
	Отвличал е само момичета, а не момчета.
	Стийв също харесваше момиченцата.
	Избрал е семействата.
	Тя беше единствено дете в семейството, както и Сандра.
	Отрязал е лявата ръка на всичките.
	Тя си беше счупила лявата ръка, падайки от стълбите със Стийв.
	Първите две са били сестри по кръв.
	Сандра и Деби. Както тя и Грациела преди много години.
	Веднъж Горан каза: „С действията си серийните убийци се опитват да ни разкажат една история“.
	Но тази история беше нейната история.
	Всяка подробност я запращаше отново в миналото, принуждаваше я да гледа в очите ужасната истина.
	„Твоят последен ученик се провали: Винсент Кларисо не успя да осъществи докрай плана ти, защото шестото момиче още е живо… Това означава, че ти също си се провалил.“
	А всъщност нищо не е ставало случайно. Ето го истинският финал на Франки.
	Всичко това е било заради нея.
	Едно движение вътре в корема й я върна в реалността. Наложи си да не се запита дали това също не е част от плана на Франки.
	„Господ е безмълвен, дяволът, нашепва“ — помисли си.
	А слънцето продължаваше да сияе в този вълшебен следобед. Птиците по дърветата не се уморяваха да пеят своите песни, въздухът все така беше наситен с полени и аромати. Тревата на моравата още примамваше.
	Около нея и навсякъде околният свят носеше в себе си все същото послание.
	Че всичко беше същото както преди.
	Всичко.
	Даже и Франки.
	Завърнал се, за да потъне отново в необятните простори на мрака.


>	Благодарности

	Доста хора мислят, че писането е самотно приключение. Всъщност много хора съдействат за създаването на историята, дори несъзнателно. Те са онези, които ме захранваха с идеи, подкрепяха и окуражаваха през месеците, когато пишех романа, и по един или друг начин са част от моя живот.
	С надеждата, че ще останат до мен задълго, искам да им благодаря.
	На Луиджи и Даниела Бернабе: за времето и всеотдайността, посветени на тази история и нейния автор. За техните ценни съвети, позволили ми да съзрея като писател, за помощта им при изработката на стила и убедителността на тези страници. А също и за тяхната сърдечност. Ако тези думи са пред очите ви, то го дължа преди всичко на тях. Благодаря. Благодаря. Благодаря.
	На Стефано и Кристина Маури — за всичко, вложено в мен, и за непоколебимата им вяра.
	На Фабрицио, моя „шепнещ“ — за неговите безмилостни съвети, за вежливата твърдост, за силната му любов към всяка страница и дума.
	На моя приятел Отавио: надявам се да е близо до мен през целия ми живот. На Валентина, която наистина е необикновена. На малките Клара и Гая, заради обичта, с която ме изпълват.
	На Джанмауро и Микела, с надеждата да са близо до мен във всички важни моменти. И на Клаудия, моето щастие.
	На Масимо и Роберта, за подкрепата, помощта и искреното приятелство.
	На Микеле. Моят най-добър приятел. Чудесно е да знам, че когато имам нужда, винаги ще е наблизо. Чудесно е да знае, че аз също ще се отзова.
	На Луиза, за нейния заразителен смях и за песните, изпети на висок глас нощем, в колата по улиците на Рим.
	На Дария. И на съдбата — защото ми я подари. Заради това как вижда света и задето ме кара да гледам на него през нейните очи.
	На Мария де Белис, съхранила моите детски мечти. Ако съм писател, то го дължа също и на нея.
	На Уски, моята несравнима „съдружничка“.
	На Алфредо, неуморимия другар в хиляди приключения.
	На Акиле, който вече го няма… но е винаги тук.
	На Пиетро Валсеки и Камила Несбит, както и на всички от „Таодуе“.
	Благодарност на всички сътрудници от агенция „Бернабе“, които се постараха този роман да се появи. И на всички приятели, прочели предварително книгата и помогнали ми да я подобря с ценните си съвети.
	На цялото ми голямо семейство. На тези, които ги има, на онези, които са били… и на онези, които ще бъдат.
	На брат ми Вито. Първия, прочел тази история, както и много други. Дори да не чуете музиката вътре в тези страници, тя му принадлежи. На него и на Барбара, която го прави щастлив.
	На родителите ми. За онова, на което са ме научили, и за онова, което са ми позволили да науча самостоятелно. За това, което съм, и което ще бъда.
	На сестра ми Киара. Тя вярва в своите мечти, както и в моите. Без нея животът ми щеше да е ужасно пуст.
	Благодаря на онези, стигнали до края на тези страници. Надявам се да съм ви развълнувал.
@	Донато Каризи


>	Бележки на автора

	Криминологичната литература започна да се занимава с „шепнещите“ във връзка с развитието на феномена на сектите. Неприятна тема, разкриваща множество проблеми. Най-голямата трудност е да се даде определение на „шепнещия“, което да бъде приемливо от процесуална гледна точка, защото засяга пряко понятията „виновност“ и „наказуемост“.
	Всъщност там, където не съществува причинна връзка между действията на престъпника и подбудителя, хипотезата за някакъв вид престъпление, извършено от втория, не е възможна. Прибягването към формулировката „подбудителство към извършване на престъпление“ много често не води до издаване на присъда. Това е така, защото в случаите на „шепнещите“ става дума за нещо повече от обикновеното поставяне в зависимост. Активността на тези индивиди засяга подсъзнателно ниво на комуникация, което не добавя престъпни намерения в психиката на извършителя, а само изтласква на повърхността тъмната й страна — присъстваща повече или по-малко латентно във всеки от нас — и впоследствие тя довежда субекта до извършване на едно или повече престъпления.
	В тази връзка случаят „Офелбек“ от 1986-а е показателен: домакиня получава анонимни обаждания по телефона и после внезапно изтребва семейството си, като слага отрова за мишки в супата.
	Към това трябва да добавим, че хората, опетняващи се с жестоки престъпления, често са склонни да поделят моралната отговорност с някакъв глас, видение или въображаеми лица. Поради това е особено трудно да бъде различено кога подобни прояви са плод на психотично поведение и кога могат да бъдат свързани със скритите действия на „шепнещия“.
	Освен учебници по криминалистика, съдебна психиатрия и текстове по съдебна медицина, сред използваните източници за написването на книгата са и изследванията на специалисти от ФБР, тяхна е заслугата за създаването на най-полезната база данни по темата за серийните убийци и жестоките престъпления.
	Много от цитираните в тези страници случаи са действителни. Имената и названията на населените места при някои са променени, тъй като провежданите следствени и процесуални действия още не са приключили напълно.
	Описаните техники на следствието и експертите от научно-техническата лаборатория са реални, макар че в някои случаи авторът си е позволил да ги пригоди към изискванията на разказа.
