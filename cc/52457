P>
	В палата си Абдул Хамид
		на бяла книга пише
	и често мръщи се сърдит
		и писаното брише.

	Какво той пише този ден?
		Преписува корана.
	Това е, казват, дълг свещен
		за всекиго султана.

	Той дращи, пише мълчалив,
		наведен и намусен;
	не е имал, откак е жив,
		труд повече безвкусен.

	Най-после спря изнемощял
		и каза: „Толкоз стига!
	Защо пророкът е писал
		такваз голяма книга?

	Ней краят още е далеч,
		а време не остая…
	Ще я допиша друг път веч
		когато ида в рая.“

	Но изведнъж се стресна он,
		вратата се отвори,
	везирът прави му поклон
		и плахо му говори:

	— Гази-Султан! Беда! Беда!
		Аллахът ни остави
	и царството ни завлада
		неверникът лукави!

	Гази-Мухтар се победи,
		смазаха го московци,
	Османпашовите войски
		ги карат като овци!

	— Що думаш бре? — извика той
		и бледен се изправи: —
	От толкова беди безброй
		веч кой ще ме избави?

	Софтите пак ще станат днес,
		глава ми ще пострада
	и аз ще имам една чест
		с Азиза и с Мурада.

	Тоз свят е, вай, непостоян:
		днес жив съм, утре се не чувам,
	затуй, доде съм йощ султан,
		бари да посветувам!

	И като хвърли там сърдит
		корана и калема,
	Гази-Султан Абдул Хамид
		отиде във харема!
@@	Свищов, 18 януари 1877
P$
