	[* Английски консул в Одрин, който подбуди фанатизма на турците да опустошат Тракия.]
P>
	Блънт! Проклето име! Ето
	тоз човек червенолик.
	Подъл той е във сърцето,
	във душата е кръвник.

	Тъй, Блънт, ти днес между нази
	мълчешката сееш смърт,
	от змията, дето лази,
	по` си хитър тоя път.

	Ти на тигъра показваш
	жъртвата, ти викаш: дръж!
	Ти си гнусен, ти доказваш,
	че си бил достоен мъж!

	Твойта слава се почена,
	даде вече добър плод…
	По нърава си хиена,
	по душа си Елиот*.
	[* Английски тогава посланик в Цариград, омразен на българите по своите симпатии към турците и покриването зверствата им.]

	И тъй, ти видя с усмивка
	как земя ни запустя,
	и майката без покривка,
	и децата без баща.

	Тържествувай! С много жертви
	ти из праха изпълзя,
	с наште мъки, с наште клетви
	твойто име се свърза`!

	И занапред в Българи`я,
	името на таз помия
	кой го каже или чуй —
				ще да плюй.
P$
