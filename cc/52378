>	Първа глава

	Денят, който промени живота на Делси Съмърс, започна като всеки друг.
	Слънцето блестеше не по-ярко от обикновено и когато тя се събуди, не изпитваше ни най-малко предчувствие, че оттук нататък нейният живот ще се превърне в куп неразбории, а зад ъгъла вече я чакаха опасности и романтични приключения.
	В седем часа Делси отвори очи с мъчително главоболие. Застави се да стане от леглото, наметна тъмносиния хавлиен халат, запали огън, сложи чайника и събра косата си на кок — както беше присъщо на девойка, започнала да се превръща в стара мома.
	Изпи чаша чай, изяде сандвич със сирене, облече дрехата с пелерина и взе тъмната шапчица. Вече беше късна есен. Небето сивееше и тя едва ли щеше да се върне преди очаквания дъжд.
	Делси вече беше слязла на втория етаж в благопристойния дом на госпожица Фриск, но се върна за тетрадките, които постоянно забравяше. Тя смяташе, че причината за нейната разсеяност е необяснимата й неприязън към учителската професия. Понякога направо й се искаше да изгори омразните тетрадки, а заедно с тях да хвърли в огъня и господин Амптън, директора на училището. Делси се усмихна, представяйки си как тлеят обувките му, как димят и внезапно избухват в ярък пламък. Може би тогава най-после ще му стане топло!
	Докато крачеше бързо по тясната улица към енорийското училище „Сейнт Мери“, тя си помисли, че директорът пак ще се оплаква от студа и зиморничаво ще търка ръце. За нея неговите оплаквания звучаха като музика. Но наистина ставаше все по-студено. Във въздуха вече миришеше на зима, а беше едва началото на ноември.
	На кого бе хрумнало да построи селско училище на километър от селото? Естествено, тя разбираше, че земята там е по-евтина — пред този факт това, че учениците и двамата учители трябва да ходят пеш до училището в студ, дъжд и сняг, нямаше особено значение. Най-вероятно това беше идея на господин Амптън, който не искаше родителите да виждат как учениците се мотаят „на чист въздух“, докато той се занимава със своите ангажименти.
	— Голяма работа! — подхвърли той веднъж на Делси, за което може би по-късно горчиво съжаляваше. — Малко четене, малко писане, малко аритметика, после кралете и кралиците на Англия! Учениците и това не могат да запомнят, пък и едва ли някога ще им потрябва!
	Проблемът беше, че самият директор не знаеше повече от това, макар да преподаваше в горните класове. Още преди началото на часовете с господин Амптън всички ученици вече притежаваха тези знания, а някои дори бяха успели да научат и повече.
	— Най-важното е да се затвърдят знанията! — поучително вдигна показалец директорът, когато Делси спомена, че със своите ученици е преминала вече втора книга за четене. — Повторението е майка на знанието. По-добре да знаят малко, отколкото много, но повърхностно! Много материал не е достъпен за тях!
	Някои от най-способните деца, на които им втръсваше да предъвкват едно и също, в отчаянието си или напускаха училище, или след часовете идваха при Делси за допълнителни занимания. Но те бяха малко. Повечето посещаваха училището само заради безплатните часове. Родителите ги караха да учат — което, разбира се, беше по-лесно, отколкото да вадят камъни на полето или да помагат на бащите си във фермите.
	Веднъж Делси деликатно намекна на господин Амптън, че желае да размени класовете си с неговите, разбира се, „насаме, строго между нас“, без да уведомяват попечителския съвет.
	Отговорът беше ревнив поглед и остър укор.
	— Ако не ви харесва нашето училище, госпожице Съмърс, аз лесно ще ви намеря заместник! — заяви господин Амптън.
	Като директор на училището той спокойно би могъл да го направи.
	— Не, не, тук ми харесва — отговори тя и повече не засегна този въпрос, защото отчаяно се нуждаеше от работа.
	Животът на Делси беше труден.
	Родена на борда на кораб, който се завръщаше от Антилските острови, тя винаги се беше чувствала като скитница. Майка й произхождаше от благородно, но обедняло семейство. Когато се омъжи за бащата на Делси — най-малкият син в аристократично семейство, и отиде с него на Антилските острови, сумата от зестрата едва стигна да купят къща и мебели.
	Главата на баща й винаги беше пълна с блестящи идеи. Ако имаше десет хиляди фунта, щеше да спечели милион. Но понеже започна с хиляда, той надцени възможностите си, загуби всичко и остана длъжник на кредиторите. Причината беше амбрата — вещество, което, както разказваше майка й, се добиваше от китове и се използваше в производството на парфюми. Семейството на нейната майка се занимаваше с добив на амбра и доставката й в Англия. По време на едно от тези морски пътешествия на бял свят се появи Делси.
	По-късно баща й се опита да стане адвокат, но и в това успя не повече, отколкото в бизнеса с амбра.
	Отново заеха пари от родителите на майка й, този път, за да купят коне за ферма в Ирландия. Но и това начинание завърши с провал. Баща й умря в Ирландия, а майката с Делси се завърна в Англия.
	Но търпението на роднините се изчерпа. Сто и петдесет фунта годишно за вдовицата — това беше всичко, на което двете можеха да разчитат. С такива пари можеше да се живее само като се полагат големи усилия. Майка й постепенно продаваше домашното имущество, за да може Делси да получи образование, достойно за млада лейди. Отначало среброто, сетне портретите, накрая перлите и два пръстена. Майка й настояваше за това. В продължение на четири години Делси учеше в семинарията в Бат. Двете живееха под наем. Всички тези жертви се правеха с надеждата Делси да бъде добра партия за женитба — но как да стане това, когато нямаше и едно пени зестра?
	— Не забравяй, че във вените ни тече благородна кръв! — повтаряше майка й, докато се увиваше в износения, но някога скъп кашмирен шал, който пазеше добре от течението. — Моят чичо Фостър е маркиз Стротингам. Ако го бях потърсила, щяхме да живеем съвсем различно!
	— Може би трябва да му разкажеш за нас, мамо! — неведнъж предлагаше Делси.
	— Възможно е някой ден да го направя — винаги отговаряше майка й.
	Но тя никога не потърси чичо си, защото беше горда като паун. Виж, бащата на Делси можеше да пълзи пред роднините си.
	По-късно Делси прочете във вестниците, че маркиз Стротингам е умрял на седемдесет и осем години от сърдечен удар, оставяйки ипотекираното си имение на някакъв племенник. Делси нямаше сърце да каже това на майка си. Дядо Фостър беше символ — през изминалите години Делси разбра това. Името на наследника бе споменато мимоходом в друг разговор, но майката никога не беше чувала за него.
	Тя умря, когато Делси беше на седемнайсет години. Отиде си тихо. Горката гаснеше цяла година, последният месец не се вдигна от леглото и почти не докосваше храната. Местният лекар каза, че има течност в черния дроб. Това беше най-често срещаната диагноза в града, където по неизвестна причина обясняваха всяка смърт по този начин.
	Госпожица Делси Съмърс остана сама на света, без пари, без роднини, които тя и майка й никога не бяха посещавали и които дори не отговориха на съобщението за смъртта й. Нямаше къде да отиде. Беше получила възпитание, подходящо за дама — но не разполагаше нито с пиано, на което да свири, нито трапезария, където да дава обеди. Нямаше не само приятелка, с която да говори на френски, но даже акварели, за да рисува полските цветя, които толкова обичаше!
	Трябва да се търси работа, реши девойката и откри у себе си практичност, за която сама никога не беше подозирала. Разгледа внимателно вестниците. Отговори на три обяви за гувернантки, получи две покани и прие първата. В продължение на две щастливи години беше бавачка на две момиченца с розови бузки, дъщери на заможен търговец на кожи от Бат. Семейство Джонсън, където работеше Делси, бяха добри и въпреки че не се държаха с нея както със своя дъщеря, все пак отношението им беше топло и приветливо.
	При раждането на третото дете дойде на гости сестрата на госпожа Джонсън. Раждането премина благополучно, но със спокойствието в къщата беше свършено. Сестрата намрази Делси и превърна живота й в такъв ад, че тя напусна, без да чака официално уволнение.
	Но благодарение на своята изобретателност девойката вече си беше намерила нова работа. В енорийското училище „Сейнт Мери“ на добре познатото й село Кестнау имаше нужда от учител. Търсеха мъж, но Делси отговори на обявата и с помощта на викария получи работата. Вероятно роля изигра и съгласието й да получава скромната заплата от сто фунта годишно. Мъж щеше да иска поне сто и петдесет.
	И така, тя се завърна в Кестнау, сънливо малко селце край морето, където се бяха заселили с майка й след завръщането им от Ирландия и живяха до заминаването й да учи в Бат.
	— Сега с теб сме в търсене, Делси. В търсене на мир и щастие. Надявам се, че ще го намерим тук. Аз обичам морето. Ти си родена в морето и също трябва да го обичаш — говореше тогава майка й.
	Те намериха донякъде спокойствие — но не и истинско щастие. Пък и може ли момиче да бъде щастливо, ако постоянно му напомнят за благородния му произход и му забраняват да дружи с децата, живеещи на същата улица, с дъщерите на рибари, дюкянджии и даже контрабандисти? Какво ти щастие, когато гледаш през прозореца как отвън весело играят на топка или на „тегли въже“ — а на теб са разрешени само разходки в малкия заден двор?
	Когато порасна, Делси разбра, че щастието е по-добре да се търси на хълма, който наричаха просто Хълмът на Де Вин.
	Собственик на хълма и околностите бе шестият барон Де Вин. Той често се появяваше в Кестнау в разкошна карета или изискана двуколка — в такива мигове всички погледи се обръщаха към него. Обикновените хора, които бяха по един или друг начин свързани с барона, имаха деца на служба при него или се ползваха от благотворителността му, почтително му сваляха шапки.
	Но Делси Сомърс никога не се поклони, защото смяташе, че с нищо не му е длъжна.
	— Нашата кръв не е по-лоша от неговата! — казваше гордо майка й.
	Кръвта си е кръв, но равенството свършваше дотук. Домът, файтоните, дрехите, дори лицето и фигурата на барон Де Вин бяха неподражаеми! Той беше висок, добре сложен, мургав мъж — и само високомерният му поглед пречеше да бъде съвършен.
	Дамите, които го придружаваха в селото, също предизвикваха неизменен интерес. Вдовица, приятелка или роднина — всички бяха елегантни и изискани, тънеха в разкош, който е много по-силен от красотата. Изящни шапчици, умопомрачителни рокли, звънлив сребрист смях — всичко говореше за богатство и охолен живот.
	Те идваха в Кестнау понякога с приятелки, понякога сами, често с деца и кученца, винаги носеха със себе си аромат на лукс и забавление, като изпълваха с възмущение тъгуващото сърце на Делси Съмърс.
	Тя ги знаеше по лице, а майка й се познаваше с лелята на Де Вин — лейди Джейн, която заедно със съпруга си, сър Харолд, живееше на Хълма в наследствена къща. Сестрата на Де Вин, Луиз, се беше омъжила за богатия господин Грейшот, който обаче не беше аристократ. Тази двойка виждаха само през лятото, когато идваха в къщата си, наричана просто „Вилата на Грейшот“. Старата вдовица лейди Де Вин отдавна беше починала.
	Хората разглеждаха любопитно всяка нова красавица, която идваше в селото с барона, и се чудеха дали в края на краищата това ще бъде новата лейди Де Вин, чието място засега беше вакантно.
	Понякога Делси се опитваше да си представи какъв е животът там, на хълма, в луксозното имение. Балове, чести събирания, коне, пътувания до Лондон, красиви мебели, паркове и фонтани.
	Говореше се, че в покоите на барон Де Вин само на последния етаж има повече от четиридесет стаи. Направо си беше престъпление един човек да живее в толкова помещения, докато тя и майка й се приютяваха в три малки стаички!
	— В имението на Стротингам има петдесет спални! — хвалеше се майка й.
	Но как можеше да им помогне това?
	Времето в Кестнау течеше бавно. Делси постепенно се превърна в млада дама и замина за Бат, без да се срещне нито веднъж с Де Вин. Тя и майка й бяха твърде бедни, а благородният им род не беше чак толкова известен, че да общуват свободно с местната аристокрация — пък и не бяха обеднели чак толкова, че да просят милостиня.
	Семейство Де Вин не посещаваха местните сбирки, а двете дами Съмърс не изпадаха до унизителното положение да ходят на Хълма в приемните дни — когато там беше пълно с фермери наематели и рибари. По този начин годините минаваха, без да се срещнат.
	Но Грейшот, който живееше на Хълма, понякога срещаше тихата млада дама, която не се кланяше на Де Вин, спокойно се разхождаше сама и не проявяваше интерес към никого. Като я видя за пръв път по време на разходка, той почти загуби ума и дума.
	Докато живееше в Бат, Делси не знаеше, че госпожа Грейшот е умряла при раждане. Когато завърши образованието си и се прибра в Кестнау, господин Грейшот от една година беше вдовец.
	Тогава Делси вече се беше превърнала в красива, образована млада дама с ясни, надменни сиви очи и буйна кестенява коса. Влюбеният до уши Грейшот ходеше до селото под всякакъв предлог, само и само да я види. Той прекарваше всяка своя сутрин при местния хотел, за да не пропусне нейните отбивания до пощата или в магазина.
	Накрая я посети.
	Тогава хазяйката госпожица Фриск започна да ахка от възторг, щом видя Грейшот, зетя на Де Вин. Тя разреши на Делси да го посрещне в гостната, като сметна, че понеже той има малка дъщеря, вероятно ще предложи на Делси да стане гувернантка. Какво щастие за девойката! Майка й беше починала неотдавна и парите на момичето намаляваха. Делси вече беше споменала, че търси работа.
	Когато видя Грейшот, Делси отбеляза за себе си промените във външния му вид. Лицето му бе набраздено от бръчки, очите му бяха уморени, ъгълчетата на устата му — унило отпуснати. Да, госпожица Фриск бе споменала, че е загубил съпругата си… навярно това обясняваше всичко.
	Тя бързо забеляза и друг важен детайл. Грейшот беше пил! Миризмата на вино, нестабилната походка и доста несвързаните му думи показваха това така красноречиво, сякаш държеше бутилка в ръка.
	— Съжалявам, че дойдох тук, без да се познаваме — каза той и се усмихна официално. — Казвам се Грейшот. Живея на хълма — махна неясно към прозореца.
	— Здравейте, господин Грейшот! Предполагам, че ви води важна работа, щом сте решили да се видим.
	Делси си направи същите заключения относно целта на посещението му, до които беше стигнала и госпожица Фриск. Отначало я обзе радостна възбуда. И как не — добрата работа сама идваше при нея, щеше да живее на Хълма! Но когато разбра, че гостът й е пиян, се зачуди дали пък това не е постоянното му състояние? Ако беше така, щеше да откаже да работи при него.
	— Нима госпожица Съмърс не е позната в цял свят? — попита той и в гласа му се появи игрива нотка.
	— Не мисля — смутено отговори тя.
	— О, каква скромност! Трябва да знаете, че аз ви се възхищавам.
	— Наистина ли, Грейшот? — Делси го погледна тревожно и се озърна към вратата, в случай че се наложи бързо да излезе.
	— Простете! Изпълват ме силни чувства, понеже за пръв път ви виждам толкова отблизо. Вие сте толкова красива… дори още по-красива, отколкото си мислех. Откакто почина бедната ви майка, аз започнах да се надявам, само да се надявам, госпожице Съмърс… — Гостът се запъна и започна да пристъпва от крак на крак с глуповата усмивка.
	Момичето стана и отиде до вратата.
	— Какво искате от мен? — попита, като реши веднага, че ще отхвърли предложението, което той се канеше да й направи.
	— Искам да станете моя жена.
	— О! Сериозно ли говорите? — Делси го погледна удивено.
	— Напълно сериозно. Станете моя съпруга, госпожице Съмърс, и аз ще сторя всичко, за да ви направя щастлива. Обикнах ви веднага, щом се завърнахте в Кестнау! Не можех да повярвам, че вие сте същото момиче, което напусна нашите места преди няколко години. Предлагам ви ръката и сърцето си!
	— Налага се да ви откажа! — отговори тя, като започна да се ядосва на дързостта му.
	— Смилете се! Кажете „да“! — помоли той със сълзливи нотки в гласа.
	— Съжалявам. Невъзможно е!
	Тя отвори вратата и се втурна нагоре към стаята си, без дори да се сбогува. Седна в края на леглото, като трепереше, сякаш току-що бе избягала от кошмарна участ…
	Делси още дълго се чудеше на необичайното посещение. Но след като получи мястото на бавачка в семейство Джонсън, започна усилено да се подготвя за заминаването и почти забрави за това произшествие. После й бе смешно да си спомня деня, когато горкият Грейшот, пийнал за храброст, й беше направил предложение.
	Срещна го веднъж на улицата, седмица след завръщането си. Забеляза, че много се е занемарил. В момента беше пиян. Дрехите му бяха поизносени, косата му разчорлена, отдавна не се беше бръснал. Въобще не изглеждаше никак представително. Тя премина на другата страна на улицата, за да не се срещнат.
	Но той се оказа упорит и отново дойде при нея с абсурдното си предложение, което този път направи с още по-високопарни изрази. И отново получи рязък отказ.
	— Моля, идете си и повече не ме безпокойте! — каза студено тя.
	Делси беше станала по-зряла, по-самоуверена и Грейшот не я интересуваше. Нямаше защо да се колебае по въпроса.
	Той не се появи повече. Когато се срещаха случайно на улицата, хвърляше страстни погледи към нея, но не я заговаряше — а след няколко месеца въобще изчезна.
	Животът й навлезе в стабилно русло: преподаване в училище, вечер четене или игра на карти с госпожица Фриск, с която се бяха сприятелили.
	От време на време ходеше на гости у някои от жителите на селото, което никога не би си позволила, ако майка й беше жива. Но в края на краищата, девойката се нуждаеше от компания, защото й беше толкова самотно в този свят!


>	Втора глава

	Барон Де Вин седеше неподвижно в гостната, вперил невиждащ поглед през прозореца към последните вехнещи рози, и чакаше появата на лейди Джейн.
	Той добре разбираше защо леля му иска да го види. Скоро забеляза високата й, суха фигура с нелепа виолетова шапка. Жената бързо крачеше по пътеката. „Горката леля остарява“ — помисли си.
	Поздрави я приветливо, пое шала й и нареди на слугата да донесе чаша шери.
	Хлътналите бузи на лейди Джейн порозовяха от удоволствие, когато взе чашата. Тя имаше прошарена коса и орлов нос, сега леко зачервен от студа. Заради ярките сини очи повехналото й лице изглеждаше по-младо.
	— Точно това, което ми трябва — каза с ниския си глас, изпи виното наведнъж и протегна чашата за още. — Хубава напитка. Да преминем към деловия въпрос. Кажи ми, Макс, какво мислиш за него?
	Де Вин явно разбра за какво става дума:
	— Трябва незабавно да се направи нещо. Снощи той отново се напи. Госпожица Милн, която наехте за гувернантка на Роберта, се втурна тук в девет часа почти в истерия. Беше оставила детето в къщата с пияния му баща. Аз, разбира се, веднага отидох и я взех. Сега са в класната стая. Не мисля да върна Роберта, защото Грейшот е пиян всеки три дни от четири. Един бог знае какво може да направи. Като нищо ще запали къщата и всички ще изгорят. Госпожица Милн вече намекна, че може да напусне — и аз не мога да я упрекна.
	— Господи, каква затруднителна ситуация! Наистина трябва да се стори нещо. Той е станал алкохолик. Съдът безусловно ще подкрепи нашия иск.
	— Съдът ще отнеме момиченцето от него, но то има чичо, който ще му стане настойник. А аз не искам дъщерята на моята сестра да се възпитава в дома на Кланси Грейшот сред търговци на коне, контрабандисти и друга съмнителна публика. Това не е място за член на рода Де Вин, защото има два дома, където могат да я приемат.
	— Поне няма да е по-зле, отколкото при баща й — предположи лейди Джейн.
	— Уверен съм, че ще бъде по-добре. Женитбата на Луиз ни сблъска с цялата тази мръсотия. Когато снощи помагах на Самсон да сложи Грейшот в леглото, бях ужасен от състоянието му. Стаята е пълна с всякакви лекарства. Поговорих за него със Самсон и той каза, че, съдейки по думите на доктора, Андрю няма да живее дълго. В завещанието си той иска Роберта да бъде дадена под настойничеството на Кланси. Напук на нас! Защото по силата на брачния договор имуществото на Луиз остава за детето. Кланси иска да го присвои и да го пропилее, както пропиля собствените си пари. От неговото солидно състояние за три години не остана нито пени. Пък и Кланси винаги ни е мразел. Няма да ни позволяват дори да виждаме Роберта. Вече съвсем се обърках как да решим този проблем — въздъхна баронът.
	— Горката Луиз! Ако беше жива, всичко щеше да е наред. Грейшот просто се побърка след смъртта й, защото безумно я обичаше. Една умна жена ще направи от него всичко, което поиска. Много жалко, че младата учителка не иска да приеме предложението му.
	— Мислиш ли, че й е направил предложение? Спомням си, че само хвърляше нежни погледи към нея.
	— Ако вярваме на местните клюки, той й предложил два пъти и получил два отказа. Беше ми много неприятно да чуя, че се интересува от нея, но оттогава неведнъж съжалих, че му е отказала. Странно, защо е толкова упорита, щом едва свързва двата края? Според мен да се омъжиш за пияница е по-добре, отколкото да преподаваш за жалки пари в енорийско училище. А тя по природа е строга… Обзалагам се, че щеше да му стегне юздите — предположи лейди Джейн.
	— Да, жалко. Но какво да се прави? — вдигна рамене баронът.
	— Смяташ ли, че е твърде късно? Вече цяла година тя се разправя с опърничави ученици. Не бих се изненадала, ако сега приеме предложението му. Времето минава, обстоятелствата се променят.
	— Напоследък той много се е изоставил! Щом му е отказала, когато е бил сравнително нормален, не мисля, че сега ще бъде привлечена от алкохолик — скептично поклати глава Де Вин.
	— Но лекарят смята, че няма да живее дълго… Пък и сам знаеш, че е почти прикован към леглото. Това ще бъде само формален брак. Тя ще бъде по-скоро болногледачка, отколкото съпруга. Може би тази особа с удоволствие ще замени незавидното бъдеще, което я очаква като бедна учителка, срещу шест месеца търпение и обезпечен живот на уважавана вдовица? Тя ще стане добра майка на Роберта. Ако Грейшот се ожени за нея, вероятно ще я направи настойница на момиченцето. Роберта ще живее с нея, а не с Кланси. Необходимо е да й представим нещата в такава светлина, Макс! Това ще ни спаси от продължителна и скъпа битка за Роберта, особено след като не съм сигурна, че ще спечелим делото. Разбира се, Кланси е долен старец, но той няма да бие момичето или да направи нещо нередно с нея. Просто тя ще получи лошо възпитание и после ще се омъжи за някой негодник…
	— А дали ще й бъде по-добре с учителка? В края на краищата, тази жена може да се окаже каква ли не. Тя е приятелка на госпожица Фриск — собственица на квартира под наем, и такива като нея. Пфу!
	— Господи, нямам предвид, че момиченцето Боби ще живее с нея при госпожица Фриск! Те ще живеят в къщата на Андрю, под носа ни, а ние ще се погрижим да наемем помощница на учителката. Доколкото чух, тази госпожица Съмърс е от добро семейство. По майчина линия е свързана с рода Стротингам.
	— Тя не може да бъде свързана със Стротингам! Маркизът не би позволил негова роднина да живее в стаи под наем и да преподава в училище. Цялата тази история е измислена, за да се омъжи успешно!
	— Не знам. Не бърза да се омъжва за Андрю, нали? Предполагам, че родството им не е близко, но така или иначе е аристократка. Госпожица Фриск разказваше, че е учила в семинария, говори френски и свири на пиано… С една дума, получила е образование, достойно за дама.
	— Госпожица Фриск, разбира се, е запозната много добре с всичко — изкриви устни Де Вин.
	— Поне знае, че произходът на момичето е по-висок от нейния! Не можеш да отречеш, че влиянието на госпожица Съмърс ще бъде положително. Тя не ходи никъде, освен в църквата и библиотеката.
	— Може би си струва да опитаме — неохотно процеди Де Вин, доведен вече до отчаяние. — Но можем ли да накараме Андрю да изтрезнее и да се появи пред нея в приличен вид? Щом заговорихме за това: той ставал ли е тези дни от леглото? Не съм го виждал няколко седмици.
	— Господи, съвсем не разчитам Андрю да я ухажва. Той толкова се е отпуснал, че горката ще повърне само от външния му вид.
	— Но тя ще трябва да общува с него, ако се съгласи да му стане съпруга!
	— Ти ще отидеш при нея и ще й обясниш ситуацията. Той е болен, всъщност умира. Моля, напълни чашата ми, Макс! По отношение на пиенето ставам достойна съперница на Андрю, но на моята възраст това едва ли има значение! Превъзходно шери! — Тя отпи предпазливо глътка. — Госпожица Съмърс ще се грижи за него на смъртното му легло, ще стане мащеха на Роберта и ще живее във вилата. Това е много по-добре, отколкото да работи в училище до припадък. Ще трябва да сключим сделка с нея и да й предложим възнаграждение… Мисля, че няколко хиляди фунта ще бъдат достатъчни.
	— Та аз никога не съм разговарял с това момиче! Как ще му направя такова предложение? Тя прилича на монахиня, докато се разхожда в неделя с неизменната си черна рокля и черна кръгла шапчица. Вие лесно ще намерите подход към нея, лельо Джейн! Такова деликатно предложение е по-лесно да се приеме, ако се направи от жена.
	— Опомни се, Макс! Ти имаш известно влияние в селото. Хората са свикнали да изпълняват твоите желания.
	— Само не и госпожица Съмърс. Никога не съм имал работа с нея.
	— И все пак твоята репутация… Самият факт, че ще отидеш лично при нея, работи в наша полза. Може да използваш целия си чар. Например нищо няма да ти стане, ако се усмихнеш!
	— За да я накарам да мисли, че самият аз не съм безразличен към нея? Такива срамежливки се плашат най-много от това.
	— Защо говориш така? Не си чак такъв ухажор.
	— Според мен, ако тя сметне, че й предлагам да стане или моя любовница, или съпруга на Андрю, може да избере първото. Или въобще да ме прати по дяволите.
	— Е, преувеличаваш. Не си представяш реакциите на младите госпожици. Ако една девойка носи тъмни рокли и обикновени шапки, това не означава, че е лишена от романтика. В края на краищата, в библиотеката винаги взема любовни романи. Знам, защото обикновено ме изпреварва за новите книги. Чудя се дали е върнала „Евелина“? Нямам търпение да я прочета. Осмелявам се да предположа, че именно ти си героят на нейните девически мечти!
	— Глупости! — отговори той, подразнен от това предположение.
	— Е, ти никога няма да го разбереш, това е проблемът. Момичетата избират в своите мечти най-богатите и красиви джентълмени. И колкото по-недостъпен е техният обект на обожание, толкова повече искат да го получат. Усмихни се, кажи й един-два комплимента — и ще я въртиш на малкия си пръст. Ще видиш, че ще успееш.
	— Не смятате ли, че ми предлагате да постъпя доста непочтено с това момиче?
	— За кого ни е грижа повече: за някаква си учителка или за Роберта? Освен това, когато тя види какъв си досаден темерут, най-вероятно ще поиска да се удави!
	— Благодаря ви, скъпа лельо! Все се чудех кога ще престанете да ме хвалите и ще пристъпите към обичайните си обвинения. Наистина ли смятате, че този план има шансове за успех? Но добре: ще похабя половин час и ще се правя на глупак заради бъдещето на Роберта.
	— Какво ще загубиш?
	— Половин час — повтори баронът и допи своята чаша. — Кога свършват часовете в училище? Дали ще я заваря там?
	— През есента, когато денят е кратък, свършват в три и половина. Облечи новия си син дълъг втален жакет и вземи каретата с герб. Изложи й ситуацията във всички подробности. И не забравяй да се усмихваш!
	— Не, няма да я заблуждавам, но ще опиша какви предимства ще получи. Ако е толкова разумна, както говорят, тя ще обмисли предложението. И тогава, разбира се, ще трябва да изпълня трудната задача да разбера от Грейшот дали все още я харесва. Не съм чул той да хвърля нежни погледи на някоя друга.
	— Аз ще направя това вместо теб! И ще го сторя сега, преди ти да отидеш в училището и преди той да се напие. — Лейди Джейн стана и сложи виолетовата си шапка. — Ще се отбия при него на път за дома.
	Лятната къща, построена за Луиз и Андрю Грейшот, беше симпатична дървена вила на тухлена основа. Откакто Луиз умря, тя беше в упадък. Градината обрасна с плевели, а ливадата се превърна в пасище. Сградата се нуждаеше от боядисване, прозорците бяха мръсни. Подобно на собственика си, тя се рушеше пред очите на всички.
	Лейди Джейн смръщи нос, щом видя колко прашно и мръсно е вътре. Но въпреки неприятната обстановка, срещата премина успешно. Грейшот все още беше запленен от госпожица Съмърс. Докато се клатушкаше пиян из къщата, той често мислеше за нея и Луиз — в болния му мозък те се сливаха в една идеална жена. И двете бяха красиви, приличаха си външно. Именно външната красота го привличаше от самото начало към Делси. Той не съзнаваше, че е на прага на смъртта. Нещастникът все още се надяваше да спечели сърцето на госпожица Съмърс.
	Със слаб глас Грейшот увери лейди Джейн, че ще престане да пие, ако девойката стане негова съпруга. Да, да, с радост ще я направи настойничка на Роберта, ако, да не дава Господ, с него се случи нещо, докато детето порасне. Но такъв развой на събитията смяташе за съвсем невероятен. Той никога не беше харесвал Кланси и го беше направил настойник на Роберта само за да натрие носа на високомерния Де Вин.
	Лейди Джейн се втурна обратно към барона:
	— Успех! Готово! Той все още иска да се ожени! Боже, но аз се съмнявам, че тя ще иска, когато види жениха. Неговата коса вече пада по раменете му, сякаш е луд! Трябва да получиш твърдо обещание от нея, Макс! Иначе тя ще избяга! Но той няма да изкара дълго. Само кожа и кости е. Отивай веднага! А после ми кажи какво е отговорила, чуваш ли?


>	Трета глава

	Барон Де Вин нямаше избор, наложи се да побърза със своята част от сделката. В три часа той заповяда да приготвят каретата с герб, за по-голяма важност нареди на двама лакеи в ливреи да застанат отзад, облече новия си скъп син жакет и придаде на лицето си тържествен израз.
	Пристигна точно навреме. През училищните врати се втурнаха ученици, които крещяха възторжено. Децата наобиколиха каретата, възхищаваха се от нея и конете, след което хукнаха да разкажат на родителите си за посещението на „самия барон Де Вин“.
	Господин Амптън, който видя пръв барона, изтича да го поздрави и го придружи до класа на госпожица Съмърс.
	Никога в живота си баронът не беше изпадал в такава глупава ситуация. Как да излага в толкова неподходяща обстановка нелепия план пред жената със сиви очи, която го гледаше с далеч не приятелско учудване? Той не знаеше откъде да започне.
	— Харесва ли ви да преподавате тук? — попита, за да спечели време.
	— Благодаря. Много ми харесва — отговори спокойно Делси, без да разбира какво иска той от нея.
	Все пак вътрешно се сепна. Съвсем наскоро беше признала на господин Амптън, че се занимава с ученици след часовете. Сега барон Де Вин, изглежда, щеше да я уволни!
	— Радвам се за вас — каза той, макар да се надяваше да чуе съвсем друго. Щом й харесваше в училището, значи не гореше от желание да го напусне. — И все пак, признайте, че за една млада лейди такава работа е доста тежка!
	Де Вин без никакво колебание я нарече така. Беше приятно изненадан, че госпожица Съмърс съвсем очевидно беше истинска лейди. Владееше книжовна реч, излъчваше достойнство и дори беше хубавичка. Освен това въпреки евтините дрехи притежаваше вродена елегантност.
	— Работата ми изисква много време и усилия, но я харесвам. Защо искате да ме видите? — попита тя, докато баронът се чудеше как да обясни по-деликатно същността на въпроса.
	От нейния поглед не се изплъзна нито един детайл от великолепния му външен вид. Отлично ушит жакет, който му стоеше безупречно. Скъпа вратовръзка, изправена стойка, тъмни очи, орлов нос, фино лице. Впечатлението за известно високомерие се създаваше повече от чертите на неговото лице, отколкото от израза. През прозореца се виждаше разкошна карета с лакеи.
	— Въпросът засяга моето семейство. — Той се прокашля. — Моят зет, господин Грейшот… — Де Вин забеляза как девойката застана нащрек при споменаването на това име. — Предполагам, че го познавате? — Той въпросително повдигна вежди.
	Делси разбра, че това не е просто разговор от любезност. Посещението имаше някакво отношение към Грейшот.
	— Едва-едва го познавам — отговори тя.
	— Моля?
	— Виждала съм го два пъти за много кратко.
	— Но аз мислех… Предполагах, че вашето познанство е по-тясно!
	— Не. Разговаряла съм с него само два пъти в живота си.
	— Ясно.
	Де Вин се обърка. Оказа се, че тя едва познава Андрю, а той си мислеше, че между тях е имало любовен роман! Предложението, което се канеше да направи, очевидно беше не на място. Безполезна идея!
	— А пък аз останах с впечатление, че имате по-близки отношения. Мислех, че той ви е направил предложение за женитба.
	— Да, така е. Два пъти.
	Баронът я погледна внимателно с проницателните си тъмни очи.
	— Два пъти се е срещал с вас и два пъти ви е правил предложение? На напълно непознато момиче?
	— Да, на мен също ми се стори странно — съгласи се тя. — Още първия път, когато се срещнахме, той ме помоли да стана негова съпруга. Предполагам, че беше пиян. Може би това обяснява всичко?
	— Напълно възможно — промърмори баронът и бързо започна да мисли какво да говори по-нататък.
	— Но как е господин Грейшот? Вашето посещение има ли нещо общо с него?
	Девойката определено направи благоприятно впечатление на Де Вин. Затова, макар той вече да не се съмняваше, че ще отхвърли неговото предложение, реши да изложи същността му, щом така или иначе разговорът беше стигнал дотук. Не виждаше друг начин да се измъкне от ситуацията.
	— Виждате ли, той е много зле.
	— Вече няколко месеца не съм го виждала в селото.
	— Болен е. Много е болен.
	— Много съжалявам.
	— Всъщност той умира.
	— О, боже, много ми е жал. Дъщеря му ще остане сираче!
	„Значи, ето защо е дошъл — помисли Делси и се окуражи. — Вероятно ще ми предложи мястото на гувернантка. Този път, ако Грейшот наистина умира, ще приема предложението!“
	— Да, дойдох при вас именно по повод на неговата дъщеря Роберта.
	Делси леко се усмихна в приятно очакване.
	— След смъртта на баща й неин настойник ще стане чичо й Кланси Грейшот. А ние никак не искаме това.
	— Но може би вие, бароне, ще бъдете най-добрият й настойник? Нали сте неин вуйчо?
	— Мисля, че наистина така ще е най-добре. Но между мен и Грейшот има известни разногласия. Откакто почина жена му, моята сестра, вече няколко години не сме в добри отношения. Семейни недоразумения. Затова след смъртта на баща си Роберта ще трябва да се премести да живее при Кланси Грейшот, а семейство Де Вин се стреми да не допусне това.
	— Но как мога да ви помогна? Не разбирам какво общо имам аз?
	Понеже самата тя явно желаеше да узнае за какво става дума, той реши да разкаже всичко и да приключи.
	— Вие бихте могли да се омъжите за Андрю Грейшот! Той все още иска да се ожени за вас. Ставайки негова съпруга, вие, като мащеха, ще бъдете настойница на момиченцето. Ние няма да ви оставим сама. Аз… Пък и цялото семейство с радост ще ви окажем всякаква подкрепа. Ще живеете във вилата… Надявам се, знаете къде живее Грейшот?
	— Да. Очарователно място! Но преди да продължите, бароне, трябва да ви кажа, че този план не ми харесва. Аз два пъти лично отказах на господин Грейшот и изобщо не съм заинтересована да се омъжа за него.
	— Той е много болен. Умира.
	— Да, но все още не е на смъртно легло. Кой може да каже, че няма да се излекува?
	— Тази възможност също не може да се изключи. Сега Андрю стремително се пропива, но ако започне трезв живот, може да се оправи. Не мога да гарантирам, че скоро ще умре — призна той.
	— Божичко, изобщо не исках да кажа това! Надявам се, разбира се, да не умре. Но аз не мога да стана негова съпруга!
	— Той много ви харесва. Казва, че ви обича.
	От страна на Де Вин това беше непростима грешка. Делси неволно се отдръпна и сега той трябваше непременно да смекчи думите си:
	— Много е впечатлителен. Когато харесва жена, той се опитва също да й се понрави. Беше добър съпруг на сестра ми Луиз. Започна да пие едва след смъртта й. Ако се омъжите за него, може би ще се съвземе и ще ви бъде добър съпруг.
	— Не, това е невъзможно. Много ми е неприятен.
	— Само помислете за предимствата! Вашият живот коренно ще се промени! Казвате, че харесвате работата си — но признайте, че е трудно да работите всеки ден от тъмно до тъмно за малка заплата и да се ограничавате във всичко. Когато станете съпруга на Грейшот, ще водите безгрижен живот, съвсем различен от сегашния. Неговият прекрасен дом скоро ще бъде ваш по право. Ще станете уважаван член на семейството, ще имате своя собствена карета и ще се движите в добро общество!
	Делси бързо и категорично отхвърли предложението:
	— Предимствата са ми ясни. Много по-ясни, отколкото на вас. Но аз не искам да се омъжвам за господин Грейшот! Животът, който водя сега, не ми е чак толкова противен. Ако ми бяхте предложили да стана гувернантка на вашата племенница, с радост щях да приема. Но не мога да стана съпруга на човек, когото никак не обичам и не уважавам. Изградила съм си твърдо мнение за него и решението ми е категорично!
	— Като се има предвид състоянието му, бракът ще бъде обикновена формалност! Лекарят предполага…
	— Да, вече говорихме за това. Но все пак той може да живее още много години и не искам да се омъжа за него.
	— Разчитах да сключим сделка.
	Тя се изправи гордо.
	— Благодаря ви много, бароне, но аз не се продавам! — отсече Делси и стана, за да го изпрати до входа.
	Той неохотно се изправи и я последва. Беше ядосан, че последната дума е нейна. Не бе свикнал с подобни препятствия, но в този случай и не очакваше и особен успех, макар да се надяваше отказът да е в по-мека форма.
	— Ако промените решението си… — изправен до вратата, каза баронът, но Делси поклати глава.
	— Решението ми е окончателно — заяви тя и така плътно сви устни, че той реши да се оттегли, за да не я разсърди още повече.
	— Довиждане, госпожице. Радвам се, че се запознахме — каза Де Вин, поклони се и излезе, за да се качи в каретата и да се завърне у дома с празни ръце.
	Делси стоеше на прага и с иронична усмивка гледаше подире му. След трудния работен ден тя вече се чувстваше уморена. Краткото посещение на барона окончателно я изтощи. Едва събра сили да се прибере. Навярно, ако беше приела предложението му, той щеше да я откара до квартирата й…
	Девойката стигна до къщата на госпожица Фриск и се хвърли на леглото. „Ето ти и нов обрат на съдбата“ — помисли тя. Грейшот изпраща свои роднини с предложение за женитба! Какво ли ще последва: свещеник с пръстен, нает хор, бял воал? Тя поклати глава и се усмихна: бива си ги тези богаташи! Винаги са сигурни, че могат да купуват хората.
	Делси за пръв път се замисли за барон Де Вин. Беше си го представяла по различен начин. Обикновено, когато той минаваше покрай нея, тя се обръщаше на другата страна, за да покаже безразличието си. Но се оказа, че е пропуснала много интересни неща. Например косата му — не беше забелязала, че се сресва напред. Това се наричаше „като Брут“. Ами златният медальон във формата на птича кост на часовниковата му верижка? Кой би помислил, че Де Вин е суеверен? Очите му бяха тъмносини, по-тъмни, отколкото бе очаквала. В него се чувстваше властност, придавана от богатството му.
	Може би този път идеята за предложението идваше от самия барон? Значи той беше чувал за нея, щом допускаше, че при тези обстоятелства може да се омъжи за Грейшот? Но когато се срещаха на улицата, никога не я беше поглеждал, явно преструвайки се, че няма представа коя е тя. Само като си помисли човек: тя, Делси Съмърс, е станала обект на разговори на Хълма! Наистина забавно…
	След като размишлява по въпроса половин час, стигна до извода, че посещението е било съвсем сериозно. Баронът знае какво прави. А тя, Делси Съмърс, намери сили да се противопостави на самия Де Вин! Навярно е единственият човек в селото, който някога му е казал „Не!“. Това също я забавляваше, дори я накара да изпадне във възторг: да надделее над човек, който се вози във великолепна карета с два лакея — това си го биваше! Тя се поздрави с победата. Онези, които живееха на Хълма и на които толкова дълго и тайно беше завиждала, сега се нуждаят от нея — но тя няма да отиде при тях!
	Разбира се, тя не можеше да не мисли как ще се промени животът й, ако приеме да се омъжи за Грейшот.
	Никакви упорити деца, които изпитват постоянна неприязън към училището. Никакво подчиняване на господин Амптън. Никакво събуждане в седем часа! Освен това щеше да живее на знаменития Хълм, а в неделя да ходи на църква, съпроводена от знатно семейство. Щеше да слиза с аристократи в Кестнау, където в магазините ще й се кланят. И това беше само външната страна на евентуалния й нов живот! Как да отхвърли всичко това?
	В един момент тя почти съжали за решението си. Но тогава пред очите й се появи образът на Грейшот — пиян, с мръсни дрехи, стар, с похотлив поглед. Беше сигурна, че е луд.
	Не, тя взе правилното решение.
	Но то беше най-трудното от всички, които някога й се беше налагало да вземе!

	* * *

	Де Вин спря каретата пред къщата на леля си. Тя вече го чакаше, взряна през сводестия прозорец на гостната.
	— Е, какво каза тя? — попита лейди Джейн, преди той да успее да свали шапката си.
	— Отказа! Даже не иска да чуе за това! Дори не започна да го обсъжда. Очевидно беше шокирана, впрочем, и аз също. Знаеш ли, че се е срещала само два пъти с Андрю?
	— Знаех, че той не я е ухажвал в обичайния смисъл на думата. Надявам се, че си се усмихвал и не си опитвал да я ласкаеш грубо?
	— Тя не се поддава на такива трикове. Гледаше ме строго и се почувствах отново на десет години! Определено знае какво иска и говори за това без колебание.
	— Човек може само да се чуди защо Андрю внезапно е пламнал от страст по нея!
	— Ако се вгледаш, тя е много привлекателна — отбеляза Де Вин, когато влязоха в дневната и седнаха. — Очите й въздействат странно. Те са много красиви, но едва ли могат да се нарекат страстни. По време на целия ни разговор блестяха от гняв. Андрю винаги е разбирал от жени. Луиз също не беше глупава.
	— И какво да правим? Ще се наложи да вкараме Андрю в лудница и незабавно да започнем формалностите по настойничеството на Роберта!
	— Жалко. Тя щеше да бъде добра настойница на Боби. Истинска дама! Момичето щеше да попадне в добри ръце!
	— Това дете не е свикнало със строго отношение. Не искам да го травмирам.
	— Не мисля, че тя ще е прекалено твърда. Има много приятна усмивка.
	Джейн се вгледа в племенника си.
	— Виждам, че и теб не е оставила равнодушен!
	— В никакъв случай. Не е това, което си мислите. Тя реши, че искаме да й предложим място за гувернантка и щеше да се съгласи. Мисля, че е готова да напусне това училище. Да изчакаме малко, лельо Джейн, и да видим какво ще се случи!
	— Андрю ще умре скоро, това ще се случи!

	* * *

	През следващите три седмици госпожица Съмърс се измъчваше от съмнения дали е постъпила правилно. Всяка сутрин ставаше в седем часа, слагаше чайника и съжаляваше, че не е в легло в имението на Хълма и не й сервират закуската в леглото. Там нямаше да пие втръсналия й чай — а какао!
	Докато бързаше по пътя, мислеше: „Ако бях приела, нямаше да ходя пеш, а щях да се возя в карета“.
	Когато получи тримесечната си заплата от двайсет и пет фунта, се сети: „Де Вин спомена за пари. Интересно, за колко ставаше дума?“. Но всичко това бяха празни мисли. Дълбоко в себе си Делси беше уверена, че е взела разумно решение.
	Директорът бе проявил жив интерес към посещението на Де Вин в училището. Нямаше как да му обясни истинската причина, затова Делси измисли, че е получила предложение да стане гувернантка на Роберта. Амптън не повярва на нито една нейна дума и започна да се отнася към нея със силни подозрения, което направи живота й в училище почти непоносим. Може би смяташе, че тя иска да заеме мястото му.
	Ако някой от учениците се смееше или говореше твърде високо, той веднага изникваше отнякъде и се оплакваше от шума. Правеше забележки, че учениците от нейния клас се учат слабо, не могат да четат нито дума и едва събират две и две.
	Той говореше неодобрително за нея с учениците, което беше непростима обида. Децата започнаха да я гледат с презрение. Онези, които обикновено идваха на занимания след часовете, вече не се явяваха.
	Амптън постоянно подмяташе, че е направил грешка, като е взел жена на мъжка работа.
	— Следващия път ще бъдем по-умни — заявяваше, давайки да се разбере, че „следващия път“ наближава.
	Идваше краят на есента.
	Времето ставаше все по-студено, дните по-кратки, вятърът се усилваше и споменът за посещението на Де Вин постепенно избледняваше.
	Всеки ден Делси със съжаление си мислеше колко хубаво би било, ако търсеха гувернантка, а не съпруга!


>	Четвърта глава

	В последната неделя на ноември Делси сложи обикновена кръгла шапка и се огледа в огледалото, за да се увери, че й стои добре.
	Предпочиташе по-елегантна шапка, поне в неделя, но една учителка трябва да се облича скромно. Внушаваха й, че за нея са подходящи само тъмни дрехи. Никакви къдрици, пудри, парфюми. Въобще без финтифлюшки, заяви веднъж господин Амптън, гледайки неодобрително златното й колие.
	„Съвсем като бабичка съм“ — помисли сега тя, сбърчи нос, погледна пак отражението си и изтича надолу, за да тръгне към църквата заедно с госпожица Фриск…


	Когато Де Вин влязоха в храма, всички обърнаха глави към тях. Днес са почти без роднини, отбеляза за себе си Делси. Само барон Де Вин, лейди Джейн, сър Харолд и малкото момиченце Роберта, което рядко се появяваше с тях. Те седнаха на запазените си семейни места пред Делси и госпожица Фриск.
	Службата премина както обикновено, прозвучаха химните и тогава дойде време за съобщения. Викарият се прокашля, за да прочисти гърлото си, и се огледа, преди да заговори:
	— Днес бих искал да помоля енориашите да се молят за господин Андрю Грейшот, който е добре познат на всички ни…
	„Господи, умрял е“ — помисли Делси и хвърли поглед към Де Вин. Толкова скоро! Сякаш едва вчера баронът й беше предложил да се омъжи.
	„Щях да живея с него само един месец. Определено си струваше!“
	Всичко това прелетя за миг през главата й.
	Свещеникът продължи:
	— … и който е тежко болен. Да се помолим също за упокой на душите на…
	Барон Де Вин обърна глава и погледна многозначително Делси, която го гледаше въпросително. Очите им се срещнаха и макар никой от тях да не каза нито дума, тя не изпита съмнение, че днес ще се видят отново.
	След църквата отиде направо в квартирата и се качи в стаята си. Днес никакви разговори с госпожица Фриск.
	Няколко минути по-късно — той явно дори не беше придружил роднините си до вкъщи, а направо от църквата бе тръгнал към нея, на вратата се почука.
	Делси едва бе успяла да свали шапката и да закачи пелерината си. Предположи, че хазайката е дошла да й съобщи невероятната новина как баронът я чака долу — но сгреши.
	Самият Де Вин, с шапка в ръка, се появи на прага на стаята й.
	— Мога ли да вляза? — попита той.
	— Не ми е позволено да приемам господа! — отговори Делси. — Можем да слезем в гостната.
	— Аз се уговорих с госпожица Фриск.
	— Аха… В такъв случай…
	От покана нямаше нужда. Той вече разглеждаше жилището й.
	Малките стаички никога не й се бяха стрували толкова жалки, както днес. Какви ли бяха в очите на човек, свикнал с лукса? Вехтият, протъркан килим, който бе съхранил спомен за някогашни ярки цветове, домашно ушитите перденца, възглавниците от ярък плат на сини и жълти ивици, както и старото канапе, към което тя го заведе — всичко говореше за крайни ограничения.
	На масичка до канапето самотно стоеше ваза с увехнали цветя, които вече напомняха бурени. Ако пък погледнеше в кухнята, щеше да види немити съдове след закуската, защото в неделя тя ставаше по-късно и почистваше след завръщането си от църквата.
	— Моля ви, бароне, седнете! — покани го.
	Де Вин седна на канапето, а Делси в креслото отсреща.
	— Вероятно се досещате защо дойдох? — попита той.
	— Чух съобщението в църквата. Господин Грейшот е болен… Предполагам, че му е станало по-зле?
	— Той умира. Пневмония. Няма никаква надежда да оздравее. Аз идвам при вас със същото предложение, както преди три седмици. Може би ще промените решението си?
	Делси поклати глава:
	— Това не би било хубаво. Не мога да се омъжа за умиращ човек!
	— Миналия път отказвахте под предлог, че не мога да гарантирам неговата смърт. Сега ви я гарантирам!
	— Не съм казала такова нещо!
	— Но имахте предвид точно това? Вие казахте, че не искате да се омъжите за него, защото може да оздравее. Сега състоянието му е безнадеждно. Всички изгоди, които ви описах, остават валидни. Вие ще се преместите от тази… къща. — Жестът на красивите му ръце показа, че е заменил думата „колиба“ с по-деликатна. — Вече няма да се налага упорито да работите, за да си изкарвате прехраната. След няколко дни брак с господин Грейшот ще получите независимост.
	— Това е лошо. Брачните връзки са свещени. Трябва да обичаш човека, с когото създаваш семейство. Не мога да се омъжа само заради по-високо положение в обществото.
	— Бракът е преди всичко юридически договор. Помислете за това! Бихте ли се съгласили да се грижите за Роберта срещу дом и финансова сигурност? Какво може да е по-лошо от сегашното ви положение?
	— Вие не разбирате. — Тя смутено поклати глава. — Какво ще кажат за мен хората от селото? Днес се омъжвам за него, а утре той умира…
	— Нека селяните не ви притесняват. Когато видят, че сте под моята защита, в близки отношения с нас, никой няма да се осмели да ви обиди. Разбира се, не ще успеем да избегнем напълно клюките, но това бързо ще се забрави.
	_В близки отношения с нас._ Без барон Де Вин да знае, това беше най-мощният аргумент, който можеше да приведе.
	Цялото същество на Делси жадуваше да приеме предложението, но съвестта й не позволяваше да го стори. Това не беше хубаво. Да се омъжи за господин Грейшот би било чудовищен грях.
	Тя се опита да изрази с думи съмненията, които я измъчваха. Но баронът само нетърпеливо кимаше и се мръщеше:
	— Да, да, аз разбирам вашите угризения. Това, разбира се, не е бракът, за който си мечтае една млада дама — но все пак не е чак толкова зле за вас. Не бива да смятате, че се продавате, както казахте миналия път. Това ще бъде нещо като работа… Ще станете настойница на Роберта. Тя се нуждае от майка. Никой не се грижи за нея. Тя има нужда от вниманието на добросъвестна жена като вас, която ще проявява истински и постоянен интерес към нейното благополучие. Сега едва й е позволено дори да ни посещава. Днес бяхме с нея само защото баща й е много болен. Разбира се, от ваша страна това е акт на милосърдие, а не на зъл умисъл. Всички ние зависим от вашето съгласие, а вие нищо не губите. Кланси Грейшот ще се радва да се отърве от момиченцето. Той я държи само за да не я даде на мен и няма да се огорчи, ако тя отиде при трето лице като вас. Роберта ще получи майка, вие — добро положение, а и ще ме спасите от продължителна, скъпа съдебна битка.
	Баронът говореше бързо, настойчиво и убедително, но Делси все още се колебаеше:
	— Трябва ми малко време да помисля. Сигурна съм, че тук нещо не е наред. Изглежда някак неприлично.
	— Лошото е, че не разполагаме с време. Андрю умира. Докато седим тук и разговаряме, той може би изпуска последния си дъх. — Де Вин се приведе напред, погледна я властно и сякаш я притисна към креслото с настойчивия си глас: — Помислете за себе си! Такъв шанс може вече да не получите, госпожице Съмърс! Вие сте самотна, живеете в малка, мизерна стая. Какво общество може да има в едно село за жена като вас? С кого се виждате вечер? С рибари и техните жени? Как се забавлявате, как прекарвате свободното си време? Вие сте образована, културна дама, достойна за по-добър живот от бедното съществуване, което водите сега. Тук си пропилявате живота. А аз ви предлагам общуване с хора от вашия кръг и нормален живот. Има ситуации, когато трябва да се действа бързо и решително. Сега е именно такъв момент, госпожице Съмърс! Елате с мен сега! Мисля, че в противен случай ще съжалявате до края на живота си.
	Колко добре знаеше той върху какво да наблегне! Разбира се, тя щеше да съжалява, ако откаже.
	Делси въздъхна и неуверено, с колебание, погледна барона.
	— Да вървим, не бива да губим нито миг! — настоя той и стана.
	— Е, какво да се прави… — каза тя и също се изправи.
	Беше почти в състояние на хипноза от неговите думи и повелителния му глас; пък и от самото присъствие на този господар на селото.
	— Съберете си нещата — нареди Де Вин.
	— Но… Това ще отнеме време. Може ли да се върнете по-късно?
	— Ще изчакам. Къде са куфарите ви?
	Тя имаше само една сламена кошница под леглото. Влезе в спалнята и за пет минути извади от гардероба всичките си рокли и други дрехи. Бързо притича до малката си гостна, за да прибере някои дреболии и книги, които така и не се бяха оказали полезни в работата й.
	След десет минути беше готова.
	— Аз ще взема багажа ви. — Баронът вдигна голямата правоъгълна сламена кошница с такава лекота, сякаш беше празна. В интерес на истината, с нея изглеждаше доста странно.
	— Трябва да се сбогувам с госпожица Фриск — каза Делси.
	— Има време. Можете да я посетите по-късно. Дължите ли й нещо?
	— Не. Плащах един месец предварително.
	„Платила съм и за декември, но вероятно ще се върна“ — добави наум тя.
	Застанал на прага, баронът с жест повика каретата. Един от лакеите се спусна към него и взе кошницата.
	— Придружи госпожица Съмърс до каретата. Аз ей сега ще дойда — добави той, като се обърна към Делси.
	После влезе обратно в къщата. След малко отново се върна.
	— Обясних всичко на госпожица Фриск — подхвърли.
	— Само за две минути? — учуди се Делси.
	— На вас щеше да ви отнеме десет минути, затова предпочетох да го направя сам. Казах й, че скоро ще я посетите.
	— Вие се ангажирате прекалено, бароне!
	Беше много неприятно, че той й заповядва. Високомерният му тон започна да й омръзва. Вижте го само, той ще обяснява вместо нея на госпожица Фриск! Той ще решава кога ще я посети отново!
	— Извинете — без сянка от разкаяние изрече Де Вин. — Обстоятелствата са извънредни. Невинаги ще бъда толкова властен с вас.
	Той покри коленете й с пухкава кожа и конете тръгнаха. Все пак интересно беше да седи в карета и да вижда как селяните я гледат с ококорени очи. Тя почти четеше по устните им: „Та това е госпожица Съмърс, учителката!“.
	— Отиваме направо във Вилата — каза баронът. — Така наричаме къщата на господин Грейшот. Сватбата трябва да стане веднага, докато той все още е в съзнание.
	— Не… Не толкова бързо! Исках да помисля известно време!
	— Имахте един месец да мислите, госпожице! Нима не съжалявате за предишния си отказ? Признайте си честно: когато вървяхте към училището рано сутрин или лежахте в студеното легло вечер, нима не съжалявахте, че сте избързали с решението си? Сега, при новите обстоятелства, когато смъртта на Андрю е неизбежна, не сте ли съгласна да се омъжите за него?
	Нима този човек можеше да чете мисли? Тя го погледна, удивена от неговата проницателност, и попита объркано:
	— А роднините ви как са се прибрали? Нали не сте ги оставили в Кестнау?
	— Не, сър Харолд беше със своя карета. Знаех, че моята ще ми потрябва, за да докарам вас и багажа ви.
	— Тоест, вие сте знаели предварително, че ще се съглася? — с възмутена ирония попита тя.
	— Надявах се — поправи я той. В гласа му нямаше никакъв срам, нито пък разкаяние за неотдавнашното му високомерие.
	— Навярно вече сте поканили и викария, защото сте били сигурен, че ще потрябва?
	— Разбира се. Бракосъчетанието е невъзможно без него. Той пътува с каретата на сър Харолд. Адвокатът също ще бъде там, за да се погрижи за завещанието.
	— Забравихте за един доста важен детайл, бароне. Не са направени никакви съобщения, а в такъв случай не можем да се оженим без разрешение! — тържествуващо заяви тя.
	— Вие, разбира се, вече сте на повече от двайсет и една година? — попита той.
	— Аз съм на двайсет и две, но ако не греша, все пак се изисква разрешение.
	— Само на двайсет и две? Какъв силен характер имате за толкова млада…
	— А разрешението?
	— Имам разрешение, госпожице Съмърс! Предвидливо го взех преди два дни, когато Андрю се разболя от пневмония и разрешението се окаже спешно необходимо.
	— Да се осмеля ли да предположа, че и златните венчални халки вече са в джоба ви? — попита тя.
	— А наистина ли искате златна халка, скъпа? Избрах доста красив пръстен с диаманти. Надявам се правилно да съм улучил размера.
	Тя вече не се съмняваше, че той е предвидил всичко!
	— Кои ще бъдат шафер и шаферка? — попита Делси, като едва се сдържаше да не се разсмее.
	— Лейди Джейн и аз. Надявам се, че нямате възражения?
	— Ни най-малко. Къде ще отидем за медения месец?
	— Страхувам се, че меденият месец е невъзможен — предпазливо обясни той. — Но вие сте все още млада. Излишно е да казвам, че дълго време можете да не встъпите в истински брак, ако сама не пожелаете.
	— Аз определено предоставям на вас да уредите живота ми — каза Делси и изведнъж се сепна, защото почувства, че се държи твърде свободно с всемогъщия барон Де Вин.
	— Вие постъпихте по най-добрия начин — отговори веднага той без никаква обида, смущение или срам, както очакваше тя. Сетне продължи спокойно, сякаш двамата си правеха обикновена неделна разходка: — В тази работа ще има много досадни подробности по този въпрос. Понеже аз ви склоних за брака, ще се погрижа за всичко, за да имате колкото може по-малко проблеми.
	— Това е много мило от ваша страна, бароне. Но аз съм свикнала сама да се грижа за себе си.
	— Това се забелязва. Но не мислете, че ви критикувам. Напротив.
	— Ще ви бъда много признателна, ако ме запознаете с подробностите, които пряко ме засягат.
	— Ще помня това, скъпа — кимна той в знак на съгласие.
	— Трябва да уведомя господин Амптън, че утре няма да съм в училище.
	— И в останалите дни също.
	Какви хубави думи! Най-после се беше освободила от господин Амптън и учениците!
	А баронът продължаваше, очевидно без да подозира какви чувства изпитва тя:
	— Доколкото разбирам, господин Пъркинс, братовчед на господин Амптън, се интересува от това място. Да се свържа ли с Амптън?
	— Благодаря, бъдете така любезен! — кротко рече тя.
	Делси не успя да се огледа, когато каретата вече беше изкачила хълма и пред очите й се простря блестящата морска повърхност. Гледката беше почти невероятна, но днес нямаше време да й се любува. Те се приближиха към дървена къща с тухлена основа — жилището на болния Грейшот. Де Вин огледа неугледните двор и сграда и се обърна към Делси.
	— Много скоро ще въведем ред тук — увери я той.
	Каретата на сър Харолд и двуколката на адвоката вече бяха там. С всеки изминал миг на Делси й оставаха все по-малко възможности да оттегли решението си и да се откаже от женитбата.
	Нямаше повече време да мисли. Де Вин я въведе в къщата, където я блъсна неприятна миризма. Преди да успее да се огледа, той вече я беше завел на горния етаж, като със светско бърборене я разсейваше от тягостните мисли за бъдещето.
	Баронът почука на затворената врата и получи разрешение да влезе. Господин Грейшот лежеше на възглавници в легло с балдахин на четири колонки, над него беше приведен камериер.
	Младоженецът беше готов за церемонията: косата му беше подстригана, лицето — избръснато, върху раменете му беше наметнат халат в синьо-зелен „паунов“ цвят.
	Но за своята годеница той изглеждаше като ужасна карикатура. Да, угасването беше стигнало толкова далеч, че нямаше надежда за оздравяване.
	Грейшот протегна ръка и със слаб глас ги покани. Тя неохотно влезе, с нея и Де Вин.
	— Оставете ни, Макс. Вие също, Самсон — обърна се към камериера.
	Делси хвърли пронизващо умолителен поглед към Де Вин. Той стисна здраво ръцете й, преди да излезе.
	Младата жена остана сама с жениха си.
	— Елате по-близо — каза умиращият.
	Тя се приближи до края на леглото. Той протегна ръка към нея и Делси смутено я хвана.
	— Госпожице Съмърс… Сега мога да ви наричам Делси. — Тя предположи, че Грейшот има предвид брака им. — Вие ме накарахте да чакам толкова дълго — каза тъжно. — И все пак най-после сте моя и ние имаме пред нас поне няколко месеца съвместен живот.
	Сърцето й потрепери от това мрачно предсказание, но тя разбираше, че това са само думи. Грейшот беше на прага на смъртта. Вероятно, за да се съгласи да се ожени, го бяха накарали да вярва, че има повече време. Сега вече се страхуваше, че нещастникът ще затвори очи и ще предаде богу дух точно пред очите й.
	Той въздъхна, но стисна по-силно ръката й — и тя разбра, че все пак го чака още живот.
	— Имам да ви кажа толкова много неща — започна Грейшот, като затвори очи. — Вие ще бъдете мила с моята малка Боби. Знам това. Обещайте ми, че ще се грижите за нея.
	— Да, обещавам.
	Грейшот отново стисна пръстите й, а тя гледаше изпитото му лице.
	— Няма да съжалявате за това — продължи със слаб глас болният. — Къщата и делът на бившата ми съпруга ще останат за дъщеря ми. Всичко това уреди Де Вин. Но другото ви принадлежи. Като заплащане за услугата, която ми правите. Пари. Аз имам пари! — С известно усилие той отвори очи и я погледна втренчено.
	— Аз не правя това за парите — заяви тя, като знаеше от Де Вин, че Грейшот е пропилял състоянието си.
	— От любов? — попита той и болезнена усмивка докосна тънките му устни.
	Тя не отговори. Лицемерието щеше да стигне твърде далеч. Не можеше да каже, че го обича. Той поднесе ръката й към устните си и я целуна, а тя стоеше объркана, пламнала от срам и гняв.
	Болният се задави в пристъп на кашлица.
	— Да започнем — каза той, когато дойде на себе си. — Поканете Де Вин!
	Делси излезе да търси барона, което не отне много време. Той стоеше пред вратата с викария, лейди Джейн и сър Харолд. Адвокатът без съмнение също беше наблизо, макар че не го видя. Всички, освен сър Харолд, влязоха в стаята на Грейшот.
	Булката застана до легналия младоженец. Викарият разтвори книгата, която носеше, и започна напевно да произнася тържествените думи на брачната церемония. Колко неподходящо звучаха те: „Да обичаш, да почиташ… В скръб и в радост… Докато смъртта ви раздели…“.
	Никой не можеше да каже със сигурност дали младоженецът ще живее до края на церемонията. Грейшот държеше здраво ръката й и повтаряше думите на ритуала:
	— Аз, Андрю Грейшот, вземам теб, Делси Съмърс…
	„По-добре да мисля за нещо друго. След пет минути всичко ще приключи… После мога да си тръгна. Сега госпожица Фриск готви обяд. Никакво училище нито утре, нито в следващите дни. Де Вин днес явно не блести с обичайния си чар. Жалко, че и аз също. Боже, какво правя! Май ще се побъркам. Къде ще отида, когато сватбата приключи? Ще остана ли тук, в тази къща? Де Вин, разбира се, вече е уредил всичко.“
	Делси повтори като папагал своите думи и Андрю й сложи пръстен с диамант.
	Той сякаш тежеше като скала и макар да беше красив, тя беше завладяна от силно желание да го свали и изхвърли през прозореца. Сетне подписаха документите, стискаха й ръка. Какви глупости… викарият й пожела щастие.
	Боже мой, какво го е накарало да участва в този фарс? Какъв натиск бе оказал Де Вин, за да накара свещеника да мине през всичко това?
	— Сега ни оставете — помоли Грейшот. — Искам да остана насаме с жена си.
	Делси уплашено огледа лицата на присъстващите.
	— Не се безпокойте, Макс, след пет минути можете да изпратите адвоката. Дайте ми тези пет минути с моята съпруга — каза Грейшот с отпаднал глас.
	Всички излязоха. Церемонията беше изтощила Грейшот и петте минути се оказаха не толкова мъчителни, колкото очакваше тя. Тя седеше до него, а той държеше ръката й със затворени очи и се усмихваше с някак плашеща усмивка.
	— Поговорете с мен! — изрече рязко.
	Какво да кажеш на човек, който лежи на смъртното си легло, за когото току-що си се омъжила и ти е напълно безразличен? Реши да говори за дъщеря му.
	— Ще се грижа добре за Роберта — започна тя. — Ще се опитам да стана нейна майка. Свикнала съм с деца. Спомняте си, нали? Аз бях учителка.
	Той кимна, явно доволен от този отговор, и тя продължи безсмисленото и ненужно говорене.
	След известно време той отвори очи и каза:
	— Вие ще успеете. Парите… Ще ви кажа къде са. Не е лесно да бъдат намерени. Ще ви обясня по-късно, когато поне малко се закрепя. Аз ги съхраних за вас, защото…
	Той отново получи пристъп на кашлица и стана ясно, че краят не е далеч. Влезе Де Вин, а след него и адвокатът.
	— Сега мога ли да си вървя? — попита тя.
	Де Вин кимна.
	— Върнете се, Делси — чу се подире й тих глас откъм леглото. — Ще ви кажа къде…
	— Съпругата ви ще се върне при вас след обяда — каза Де Вин. — Тази сутрин беше заета и не успя да закуси.
	— След обяда — кимна Грейшот.
	Делси излетя като куршум от стаята и побягна по стълбата към гостната, където лейди Джейн и сър Харолд разговаряха с викария. Всички се обърнаха към нея.
	— С него останаха барон Де Вин и адвокатът — каза тя и седна, твърде разстроена, за да участва в каквито и да било разговори.
	Викарият се обърна към нея.
	— Беше много романтична сватба — усмихна се той. — Жалко, че чакахте толкова дълго, госпожице Съмърс!
	Делси го погледна смутено, но преди да успее да отговори, лейди Джейн се приближи и сложи в ръката й чаша вино.
	— Изпийте това, веднага ще се почувствате по-добре — каза тя.
	Сър Харолд започна разговор на религиозна тема с викария, а лейди Джейн се приведе към Делси и обясни полугласно:
	— За викария трябваше да измислим романтична история. Той мисли, че двамата с Андрю се обичате отдавна.
	Делси кимна и отпи от виното. Изпита облекчение. Поне към свещеника беше проявен такт в сегашната ситуация.
	Скоро Де Вин слезе с адвоката. При умиращия дойде лекар, а адвокатът предложи на викария да отидат в Кестнау.
	— Трябва ли да се върна при него? — попита Делси веднага, щом другите излязоха.
	Тя нямаше как да види пепелявосивото си лице с големи тъмни кръгове под очите.
	— Само за кратко — отговори Де Вин. — Не съм уверен, че е в съзнание. Боя се, че с него вече е свършено, госпожо Грейшот!
	Делси тежко въздъхна. За пръв път я нарекоха с новото й име и в интерес на истината, това й беше неприятно.
	— Да се махаме оттук! — бързо предложи лейди Джейн. — В тази прашна стая човек може да се побърка!
	Всички се изправиха, без да възразят. Де Вин хвана Делси под ръка и я поведе към каретата си, а лейди Джейн, сър Харолд и адвокатът тръгнаха към двуколката, запрегната с две пъргави кончета.
	Скоро всички бяха в голямата къща.
	Делси просто нямаше сили да оцени размерите и подредбата на просторната гостна, където влязоха. Тя почти се затича към камината, спря пред танцуващите огнени езици и протегна ръце към тях.
	Тримата й нови родственици се спогледаха въпросително, сякаш се питаха взаимно: а сега какво да правим с нея?
	Де Вин наля в голяма чаша бренди, лейди Джейн го разреди с малко вода и го подаде на Делси.
	— Изпийте това! — каза тя с почти заповеднически тон.
	Делси покорно отпи глътка и едва не се задави, защото не беше свикнала с такива силни питиета. Но след като допи чашата си, се почувства малко по-добре. Брендито я сгря по-бързо от топлината на камината. На смяна на физическото чувство за студ дойде емоционално облекчение.
	— Ако искаме да се върнем във Вилата, трябва да закусим — предложи Де Вин.
	— Тя трябва ли да дойде с нас, Макс? — попита лейди Джейн, която съчувстваше на Делси. — Според мен днес изпита достатъчно сътресения!
	— Обещах му! — заяви твърдо Делси. — Ще отида.
	Тя остави празната чаша, упорито вдигна брадичката си и пое подадената ръка на Де Вин, за да отидат в трапезарията.


>	Пета глава

	Закуската на малката компания от четирима души сервираха в трапезарията, където решиха да отпразнуват сватбата без особена помпозност. Сребърните и порцелановите съдове бяха безупречни. В средата на масата имаше голям букет от късни червени рози. Сервираха разнообразни месни ястия, които Делси нямаше желание дори да докосне, но с благодарност прие чаша вино. Тя обикновено не пиеше повече от една чаша вино на ден; тази сутрин вече беше изпила три. Почувства се замаяна и премина на вода. Това и беше цялата й закуска — чаша вино и чаша вода. Впрочем, и останалите нямаха особен апетит.
	— Е, всичко мина добре! — каза доволно лейди Джейн.
	Сър Харолд посъветва Делси:
	— Оставете всичко на Макс! — и вдигна чаша.
	Разговорът се насочи към други теми. Какво мисли Макс за труда на сър Харолд за Гьоте? Делси чуваше само една дума от десет и се учуди, че сър Харолд говори само за философия и вечните неща, а жена му, напротив, неспирно бъбреше за цветя, рокли или слугини и не вмъкна нито дума в разговора на съпруга си.
	„Каква странна двойка… — усмихна се в себе си. — Но все пак не толкова странна, колкото господин Грейшот и аз!“
	След обяда отново я откараха във Вилата. Делси мълчеше по целия път, като се отдаваше на мрачни мисли и въртеше пръстена си. Впрочем той много й отиваше.
	— Положението е трудно. Скоро всичко ще свърши — опита се да я ободри Де Вин, когато каретата спря пред входната врата.
	Всичко беше свършило по-бързо, отколкото допускаха. На прага ги посрещна лекарят, който съобщи, че господин Грейшот е починал тихо в съня си преди половин час.
	Сякаш камък падна от раменете на Делси. Чак й се зави свят от облекчение. Изглежда, без сама да си дава сметка, наистина много се беше страхувала, че той ще оздравее и ще й се наложи да живее с този пияница.
	— Тогава ще заведа госпожа Грейшот у дома — реши Де Вин, без да крие задоволството си.
	— Сега това е моят дом — рече тя, като погледна Вилата.
	— Не е нужно да оставате през нощта. Засега не си струва да живеете тук. Лейди Джейн взе вашия багаж. Вие с Роберта ще нощувате при нея, а утре ще дойдете тук. Не бива да сте сама тази вечер.
	Но на Делси никак не й се искаше да прекара нощта в непозната къща с непознати хора.
	— А може ли да се върна в селото? — попита тя.
	— Ние и без това постъпихме така недипломатично с вас, че повече няма и накъде — ласкаво, но твърдо отбеляза баронът. — Онзи живот е свършил за вас. Не се обръщайте назад!
	Делси помисли, че този съвет е добър. Досега често беше съжалявала, че не спазва това правило.
	Тя се върна при каретата, с която май вече започваше да свиква. Не изпитваше гордост, но се радваше, че се е озовала в сигурно убежище, където да не се страхува от пронизващите ноемврийски ветрове.
	Къщата, наследена от лелята на Де Вин, беше висока, триетажна и каменна, в готически стил. Беше заобиколена от красива чугунена ограда с наклонени полуотворени врати, през които каретата не можеше да мине. Наложи се да вървят пеш до дома. Но това беше единственото дребно неудобство.
	За разлика от Вилата, тук всичко блестеше от чистота. Де Вин придружи Делси до лейди Джейн. Сър Харолд беше в кабинета си и четеше някакъв латински ръкопис, който беше взел от Бодлианската библиотека*.
	[* Бодлианската библиотека — библиотеката на университета в Оксфорд. Наречена на името на сър Томас Бодли (1545–1613), събирач на старинни ръкописи на служба при кралица Елизабет I. — Бел.прев.]
	— Да отидем в гостната — любезно я покани лейди Джейн, като се опитваше да разбере дали тяхната нова роднина се е съвзела от преживените вълнения.
	Гостната беше обзаведена в златисти тонове, които преливаха по кадифеното канапе и старинните мебели. Хризантемите в букета на масата приятно се съчетаваха с листа папрат. Погледът на Делси се задържа върху цветята.
	— Какво е прието да се говори в такива случаи? — риторично попита лейди Джейн.
	Младата жена я погледна в живите сини очи и направи усилие да се усмихне.
	— Мисля, че е най-добре без никакви съболезнования — продължи да бъбри възрастната дама. — Вие би трябвало да изпитвате огромно облекчение, че той си отиде толкова скоро. Добра смърт, казвам ви, и Господ да ми прости, ако греша!
	Госпожа Грейшот изпита облекчение. Нямаше да й се наложи да се представя за неутешима вдовица.
	— Сигурно е ужасно, но ни най-малко не тъгувам — призна тя.
	— И не бива да тъгувате! Защо да говорите шепнешком и да ходите с унило лице, сякаш сте истинска вдовица? Нали, скъпа? Разбира се, че е излишно. Всичко това са глупости! Нека да седнем до камината, да побъбрим, да се опознаем, нали сега сме роднини! Много е хубаво, че ще имаме нов член в семейството. При това жена, с която може да се говори! Вече много години, откакто съм лишена от този лукс! Вие трябва да се радвате, че отсега нататък не трябва да преподавате в енорийското училище. Това е убийствена работа за една дама!
	— Смъртта на господин Грейшот е ужасно събитие, но аз не мога да се преструвам, че скърбя за него.
	— Оставете всички грижи на мъжете. Те получават от живота сума ти удоволствия, нека за разнообразие да свършат и нещо неприятно. Да поръчам ли чаша кафе? — попита лейди Джейн и доволно кимна, одобрявайки своята идея. — Забелязах, че на обяда не хапнахте нищо. Жалко, защото аспержите бяха много вкусни. Ще помоля Макс да ви изпрати от тях. Той има отлични готвачи. Тук никога не ни липсват пресни плодове — най-вече портокали и ананаси. Така че, госпожице Съмърс… о, боже мой, вече не е така! Вие сте госпожа Грейшот. Макар да мисля, че това име не ви харесва особено. Може ли да ви наричам Делси? Струва ми се, че така се казвате?
	— Моля ви, милейди, наричайте ме Делси!
	— Добре, Делси, сега трябва да обсъдим нещо. Въпреки че entre nous note*, няма да се преструваме на много тъжни, на публично място се налага да спазваме приличие. Имате ли траурни дрехи?
	[* Entre nous note (фр.) — между нас казано. — Бел.прев.]
	— Да, остана това-онова след смъртта на майка ми. Сега, когато аз съм… тук, ще ми трябват още няколко рокли. — Тя не знаеше как да изрази възхищението си от обстановката, сред която се намираше.
	— Мисля, че ще трябва да си поръчате няколко вечерни рокли. У дома е прието да се преобличаме за обяд, макар да не мисля, че с Боби ще спазвате нашите правила, когато сте сами във Вилата. Но ние нямаме намерение да ви изоставим! Всички заедно сме едно голямо щастливо семейство. Обикновено Макс обядва с нас, или пък ние при него. Иначе би трябвало да общувам сама със себе си, защото съпругът ми е много саможив, а както разбирате, не би трябвало да оставяме Макс сам в онзи голям замък. Това би било твърде жестоко. Андрю не участваше в нашите събирания, но сега се надяваме, че вие ще се присъедините към нас!
	Делси харесваше вечери с приятни хора и щом се сети за скромния си гардероб, разбра, че наистина трябва да го попълни.
	— С удоволствие ще ви правя компания — усмихна се тя.
	— След като приведем Вилата в ред… защото сега тя прилича на развалина, ние на свой ред ще можем да ви гостуваме! А сега, ето какво… Следващите дни тук ще се съберат много хора. По принцип това не се прави преди погребението, но всички, които познаваме, ще дойдат. Всеки ще си въобразява, че е единственият, който ще ни подкрепи в нашата скръб. Затова трябва да решим къде ще ги приемаме. Или вие изобщо не искате да се срещате с тях? Макс смята, че е най-добре да разкрием тайната. Аз бих рекла: „да съобщим за сватбата“, но в дадените неприятни обстоятелства е по-правилно да се каже: „да разкрием тайната“. Макс смята, че това трябва да се направи сега. Нека селяните да преглътнат изненадата възможно най-скоро. Погребението ще отвлече вниманието им. Освен това за вас самата ще е по-прилично да се срещате с хора на траурни приеми. В такава ситуация те трябва да спазват благоприличие и да изразяват съболезнования към вас като вдовицата на Андрю. А на вдовица не се задават прекалено много любопитни въпроси. Ако пък отидат твърде далеч, винаги можете да извадите носна кърпичка и да я притиснете към очите си. С Макс ще дадем рязък отпор на първия, който се опита да прояви прекалено любопитство. Вие умеете ли да давате отпор, Делси?
	Делси се засмя:
	— Справях се отлично с моите ученици, но признавам, че не ми се е налагало да давам отпор на други хора.
	— Аха… Това ме учудва! Макс ми разказа как сте го поставили на място, когато за пръв път дошъл при вас.
	— Стана неволно. Как обикновено правите това, милейди? — попита Делси и почувства, че настроението й се подобрява.
	Тя дори не можеше да си представи, че ще се разбира толкова лесно с лейди Джейн, която й се струваше доста надута.
	— Макс е довел това до нивото на изкуство! Повдигне черните си вежди, сбърчи нос и пита сухо: „Наистина ли?“. Трябва да видите лицето му, когато казва това. Тъй като аз не мога да постигна неговата ирония, просто гледам виновния право в очите и си мисля за плъх. Не мога да понасям плъхове. След това леко напевно питам: „Наистина ли?“ или: „Мислите ли?“. Или нещо подобно, в зависимост от казаното преди това. Но, така или иначе, не ми е трудно да поставя всеки на мястото му. Знаете ли, имам план. Първата стъпка вече е предприета. В селото е известно, че Андрю мечтаеше да се ожени за вас, защото този глупак говореше това на всеки и всички. Честно казано, скъпа Делси, почти всички познати се интересуваха защо не приемате предложението му. Затова възнамерявам да пусна слуха, че сватбата е била планирана за Коледа. Това ще обясни защо не сте уведомили директора на училището, а след това всичко е трябвало да се ускори поради болестта на Андрю. Смея да мисля, че викарият вече е разказал на всички енориаши.
	— Е, напълно е възможно — съгласи се Делси, възхищавайки се на новата си приятелка.
	— Обожавам да правя планове и да решавам чужди проблеми — призна лейди Джейн. — Това помага да минава времето. Разбира се, ще се намерят подозрителни хора, които ще мислят, че сте се омъжили за Андрю, когато той е бил на смъртния одър, за да постигнете по-висока позиция в обществото. Но те не ще посмеят да кажат това на глас, а пък и не можеш да запушиш устата на хората!
	Колко прекрасно беше да не мисли какво клюкарстват за нея в селото! За селска учителка това е крайно важно. Една непредпазлива дума може да означава загуба на работа.
	— После трябва да изберем място — продължи лейди Джейн. — Предполагам, че хората най-напред ще дойдат в Замъка, за да изкажат съболезнования на Макс. Може би е най-добре да ги приемаме там? Дотогава няма да успеят да подредят Вилата — затова или в Замъка, или тук.
	— А как желае барон Де Вин? — попита Делси.
	Тя не можеше да се обвинява, че отказва да вземе решение. Разбира се, такъв въпрос трябваше да бъде решен от семейството, от истинското семейство — а не от все още външен човек като нея.
	— Той винаги предпочита Замъка — последва уверен отговор. — У Макс личи кръвта на баща му. Сега нека всички да видят, че бракът е приключен не само с одобрението му, но и с негова помощ.
	— Той е обмислил внимателно всичко — съгласи се Делси. — Въобще не знаех през какво трябва да мина, преди да дойда тук и да видя свещеника.
	— Сигурна съм, че не сте знаели. Щях да падна, когато видях, че дори е приготвил сватбен пръстен и това не е пръстенът на Луиз. Племенникът ми е съобразил дори, че не бива да го купи в селото. Намерил е време да отскочи до друг град. Макс е предвидлив, това трябва да му се признае. Ако реши нещо, непременно ще го направи. Не може да му се отрече упоритост. Всичко това го замислих аз, а Макс само осъществи моята идея. Той винаги охотно се вслушва в разумни предложения. Баща му, моят братовчед Пиер, беше истински деспот. Той беше женен за сестра ми.
	— Съдейки по името Де Вин, във вашето семейство тече френска кръв?
	— Предполагам, че преди няколко века са се появили някакви нормански прадеди. Никога не говорим за това. Както споменах, моят братовчед Пиер беше истински тиранин. За всеки грях наказваше Макс с колана! Но сега няма време за семейни истории, да ги отложим за друг път! Трябва да се опознаем. Макс разбира тънките намеци, но те трябва да се правят разумно.
	— На ваше разположение съм, лейди Джейн.
	— Добре. А сега, имате ли някакви въпроси? Смея да вярвам, че са милион, и всичките объркани. Те ще се появят един след друг и вие трябва веднага да ми ги задавате!
	— Аз съм твърде смутена, за да съм последователна. Единственото, което много ме интересува, е дъщерята на господин Грейшот. Доколкото разбирам, тя е тук с вас. Бих искала да се запозная с нея. Що за момиченце е?
	— О, Боби, нашето детенце! — възкликна лейди Джейн. Изразът й забележимо се смекчи и по блясъка на очите й Делси разбра, че за тази жена момиченцето е като светлина в прозорец. — Тя е на шест години, но повече от три години расте без майка. Луиз умря по време на второто раждане и това нещастие много сериозно засегна цялото семейство. Ще се уверите, че Боби може да бъде различна — неочаквано каза тя. — Имаше много гувернантки, а наскоро наех госпожица Милн, добро момиче. Боби е умна, но за съжаление не изпъква с красота. По форма и цвят на очите тя много прилича на баща си. Косата й е кестенява, но има приятната усмивка и притежава характера на Луиз. Не може да се похвали и с добри маниери, но аз съм сигурна, че вие ще се погрижите за това. Днес ще се запознаете с нея. Макс сам ще й съобщи новината. Това няма да бъде толкова страшно за нея, колкото може да изглежда на пръв поглед. Тя не обичаше кой знае колко баща си. Но вие сама знаете как изглеждаше той напоследък… За вас двете е добре да поживеете тук няколко дни, докато тя свикне с вас. За нея е доста трудно да остане в такъв момент с напълно непознат човек.
	— Аз не помислих за това. Твърде съм погълната от собствените си проблеми. За нея ще е трудно, но се надявам да се разбираме.
	— Непременно. Момичетата, които се грижеха за нея напоследък, не оставаха дълго заради поведението на Андрю. Тя растеше, без някой да я наглежда. Аз, доколкото можех, се опитвах да заместя майка й. Но когато исках да я доведа тук, Андрю смяташе, че съм съучастничка на Макс и целя да отнема дъщеря му. Затова я виждах само във Вилата, което не ми харесваше. Но се надявам, че вие ще ми позволите понякога да я вземам за ден-два? Така приятно ще бъде нас — три жени от различни възрасти, да седим и да сплетничим заедно! Аз съм голяма клюкарка, обичам това. Впрочем, вярно ли е, че месарят бие жена си?
	Скоро сър Харолд, барон Де Вин, лейди Джейн и Делси се събраха на трапезата. Разговорите за смъртта и последвалите я събития не бяха чак толкова мрачни, колкото можеше да се очаква.
	Сър Харолд изрецитира откъс от „Лисида“ на Милтън, стихотворение, посветено на смъртта на приятел, а неговата съпруга и Де Вин го прекъснаха с по-светски теми. Тримата, които не се интересуваха от Милтън, решиха, че Де Вин ще се заеме с организацията на погребението, а съболезнованията ще се приемат в Замъка.
	— Ако сте съгласни, няма да публикуваме никакви официални съобщения за смъртта му — каза Де Вин. — Струва ми се, че това сега е съвършено неуместно. В местно оповестяване ще кажем, че господин Грейшот е оставил съпруга, госпожа Грейшот, в моминство Делси Съмърс, както и дъщеря Роберта. Това е достатъчно. Вас ще ви представят като госпожа Грейшот, а както мъдро отбеляза леля Джейн, по време на траурно посещение не е прилично да се пита за подробности.
	— Делси и Боби ще останат у нас за няколко дни — заяви лейди Джейн. — Нека детето свикне с новата си майка, докато е заобиколено от познати лица, за да не се плаши.
	— Чудесна идея! — съгласи се баронът. — На Боби ще й бъде трудно. Трябва да наемем хора, за да подредят Вилата!
	— Ще трябва да наемем цяла армия! — усмихна се лейди Джейн.
	— Искате ли да съобщите за брака си на някого от вашето семейство? — попита Макс.
	— Няма на кого да съобщя — отговори тихо Делси.
	— Трябва да съобщите на Стротингам — напомни сър Харолд.
	Лейди Джейн доста се изненада, защото сър Харолд обикновено не се интересуваше дори от важни събития в семейството. Значи слуховете бяха стигнали и до него.
	— Не познавам моя роднина Стротингам — обясни Делси. — Честно казано, никога не съм го виждала!
	— И все пак той е глава на вашия род! Трябва непременно да му се съобщи! — настоя сър Харолд. — Ще го направя сам, госпожо Грейшот! Не сме познати с младия Стротингам, но бяхме приятели с чичо му. Дори веднъж му обещах, че ще ви навестявам? Но идвал ли съм ви някога на гости? — Той се намръщи озадачено.
	— Според мен, не — отговори Делси и го погледна внимателно като странен чудак.
	— Опазил ме Бог! Що за памет имам? Ужас! — каза спокойно той и отново се зае с храната.
	Лейди Джейн и Макс се спогледаха смутено.
	— Трябва да ви запозная с Роберта! — каза Макс. — Ще доведа детето, то е на горния етаж с госпожица Милн. А за Вилата ще поговорим по-късно, госпожо Грейшот!
	Делси сви устни при това име, но после си спомни какво каза сър Харолд. Значи той познаваше Стротингам, знаеше, че тя му е роднина и дори бе обещал да ги посети. Ако беше изпълнил обещанието си, целият живот на Делси можеше да се развие другояче…
	След обяда лейди Джейн тръгна за Боби, но Делси помоли сама да се качи при момиченцето. Искаше първата им среща да бъде неофициална, без свидетели, така че детето да не се притеснява от погледите на роднините си. Опитът от работата с деца й подсказваше, че така най-лесно се установяват приятелски отношения.
	— Добра идея! — одобри Макс. — Тъй като вече ви разказвах за нея, аз ще ви запозная, ако нямате нищо против?
	„Той с прекалена готовност изпълнява всичките ми желания“ — помисли Делси, но отговори:
	— Нямам нищо против.
	Те се качиха в стаята, където се настаняваше Роберта, когато гостуваше на лейди Джейн.
	Външността на момиченцето се стори на Делси съвсем обикновена. Тъмнокестенява коса на плитчици, до болка напомняща за баща й, и чаровна усмивка, на която липсата на две предни зъбчета придаваше умилителна откритост.
	— Роберта, това е дамата, за която ти разказвах! — започна Макс. — Твоята нова мама госпожа Грейшот!
	Делси със съчувствие и известно учудване забеляза как момиченцето стисна силно пръстите на Де Вин, усмихна се плахо и хвърли бърз поглед към нея.
	— С теб ще станем добри приятелки! — ласкаво каза Делси и подаде ръка на момичето.
	В отговор към нея се протегна малка розова ръчичка.
	— Вие зла мащеха ли сте? — зададе въпрос детето.
	— Надявам се, че не!
	— Явно напразно преди използвах думата „мащеха“ — каза с угризения Де Вин.
	— А думата „зла“ тя сама ли е измислила?
	— Всички мащехи са зли! — неочаквано рече Боби. — Те не обичат чуждите дъщери. А вие няма ли да ме обиждате?
	— Аз ще се опитам да не бъда зла, каквито са повечето от тях! — увери я Делси, заведе момиченцето към леглото и седна, за да премахне разликата в ръста им. — Аз никога не бия момиченца, не ги моря с глад и не ги заключвам в тъмни помещения, ако се държат добре!
	— Макс има тъмница! Той никога няма да ме затвори там!
	— Някой ден непременно ще ми я покажеш! Никога не съм виждала тъмници!
	— Ще я покажа! Там има големи дебели врати и нито един прозорец! И е тъмно като нощ!
	— Това е много интересно!
	— Да. Но аз не искам да ме заключите там завинаги! И вие не можете да настроите татко срещу мен, защото той умря! — заяви компетентно Боби.
	— Изглежда, мога да ви оставя да обсъждате своите лоши черти — усмихна се Макс и ги остави сами.
	Слизайки надолу, той съобщи на леля си, че запознанството се е състояло.
	— Тя ще успее да намери общ език с момиченцето! — доволно заключи лейди Джейн.
	Тъй като Роберта не започна разговор за смъртта на баща си, Делси радостно избягна тази тема и весело обсъди с момиченцето планове за бъдещето. Детето обеща да й покаже тъмницата, ходеща кукла и куче с бълхи. Това за кучето не я ентусиазира особено, но подкрепи предложението за тъмницата и ходещата кукла.
	Когато гувернантката дойде да сложи Боби в леглото, Делси предложи да стори това сама, за да може да остане с детето по-дълго. Тя виждаше, че то се нуждае от майчина грижа. Всички дрехи на момиченцето вече му бяха омалели и отдавна би трябвало да й купят нови.
	С две думи, те общуваха добре, защото новата майка почувства у детето същата самота, каквато изпитваше и тя, а и страстно желание да се привърже към някого…
	Около час по-късно Де Вин се приготви да върви.
	— Днес ще нощувам във Вилата — каза той.
	— Във Вилата? Защо? — учуди се лейди Джейн. — Там са семейство Бристком!
	— Те са суеверни — отговори Макс. — Забелязах, че госпожа Бристком сложи солница върху ковчега, за да не излезе мъртвецът от него. Тъй като спазва старите обичаи, тя най-вероятно ще запали свещи за умилостивяване на дявола. Не искам къщата на госпожа Грейшот да изгори.
	Делси добре познаваше народните обичаи, но нямаше да съжалява, ако Вилата изгори. Не й се искаше да живее там.
	След заминаването на Де Вин сър Харолд й предложи да играят шах. Това беше по-добре, отколкото да слуша литературни анализи на Милтън, затова с удоволствие се съгласи. Освен това шахът я изморяваше и после лесно заспиваше.


>	Шеста глава

	Следващите няколко дни преминаха в радостна неразбория и безоблачно настроение. Никой не скучаеше.
	Атмосферата се разваляше само от срещите с посетители, които поднасяха съболезнования и внасяха известно напрежение. Никой не отричаше факта на бързото бракосъчетание. Но въпреки подкрепата на семейството Делси се чувстваше в доста глупаво положение, когато я представяха за вдовица на мъж, подходящ да й бъде баща.
	Но все пак, както беше предсказала мъдрата стара лейди Джейн, досадните въпроси бяха сведени до минимум. Делси се усмихваше вътрешно, докато наблюдаваше как Де Вин прави каменна физиономия, бърчи нос и пита: „Наистина ли?“, щом някоя съседка започваше да разказва колко била потресена, щом прочела за този случай във вестниците. Делси знаеше, че в такива моменти лейди Джейн мислено си представя плъхове.
	Няколко въпроса бяха отправени непосредствено към нея и тя с наведени очи отговаряше удачно, макар и без подготовка, още повече че питащите не бяха прекалено натрапчиви.
	Делси получаваше искрено удоволствие от общуването с Боби. Какво щастие беше вместо куп момчета, които я обкръжаваха в училище, да си има работа с възпитано момиченце! Боби вече започваше добре да смята, а освен това тичаше при нея да споделя своите тайни и проблеми.
	Делси имаше достатъчно време да общува със заварената си дъщеря и следобед, когато след визитите на посетителите семейството се събираше в гостната на лейди Джейн. Там разговаряха, споделяха различни неща и което беше най-невероятно, дори понякога се смееха! Делси много харесваше тези часове. След като изпълнеше дневните си задължения, тук тя се отпускаше, а душата й си почиваше.
	Тя стана близка приятелка с лейди Джейн, а и с Де Вин започна да се чувства много по-спокойна, въпреки че двамата все още се обръщаха помежду си официално и това „госпожо Грейшот“ сериозно я дразнеше.
	После сервираха обяда, чието великолепие тя оцени едва сега, а не в ужасния за нея сватбен ден.
	Делси се беше омъжила в неделя. Погребението се състоя в четвъртък.
	В петък идилията свърши. След закуска Де Вин дойде, за да я отведе във Вилата, която беше нейният нов дом.
	— Ще помоля госпожица Милн да събере багажа на Боби — каза тя и се качи при детето.
	— Жалко, че си отиват! — оплака се лейди Джейн. — С тях беше много приятно. Колко умно постъпихте, Макс, че уредихте този брак.
	— Да, изглежда, че за нас всичко върви добре. Но в интерес на истината, не мога да си представя, че във Вилата госпожа Грейшот ще бъде толкова щастлива, както тук.
	— А беше ли щастлива в Кестнау? Какъв скучен, самотен живот е водила тази девойка! Знаеш ли, даже дреболиите я издават: тя казва колко й е приятно да обядва с компания. Предполагам, че след смъртта на майка си винаги се е хранела в самота. Представи си само: моят полупобъркан Харолд познавал Стротингам и нищо не ни е казал! Можехме да се запознаем с нея преди много години!
	— А в каква бедност живееше! Изумително как е успяла да запази подобна изтънченост!
	— Аз бях приятно изненадана от нейната бодрост при такъв старомоден и оскъден гардероб. Тя е много разговорлива и ми харесва.
	Де Вин настани Делси с момиченцето и слугинята в каретата и ги откара до Вилата.
	— Тук ще има с какво да се занимавате — каза той, като оглеждаше мрачното помещение. — Но аз няма да ви съветвам нищо, защото познавам способността ви сама да вземате решения.
	Това беше казано шеговито, но на Делси не й беше до смях. Беше потисната, а и дебелата слугиня с мрачно лице и мръсна престилка пред нея не подобряваше настроението й.
	— Е, аз ще вървя, госпожо Грейшот! — поклони се баронът и улови бравата.
	Делси се озърна към Боби и слугинята, като съжаляваше, че не може да избяга от Вилата и да се завърне в дома на лейди Джейн.
	— Не се отчайвайте — каза ласкаво той. — Преди няколко години, докато сестра ми беше жива, тази къща бе добре поддържана и уютна! Убеден съм, че с вашите старания скоро ще се преобрази. А със семейство Бристком се дръжте по-твърдо. Андрю не ги надзираваше и те станаха много мързеливи.
	Госпожа Бристком, скръстила ръце на гърдите си, стоеше отстрани и ги гледаше с подозрение.
	Най-сетне Де Вин излезе, а Делси остана сама с бъдещето си.
	„Дръжте се по-твърдо!“ — беше я посъветвал баронът.
	Да, тук явно ще потрябва твърдост!
	— Какви ще бъдат указанията, госпожице? — с нагла физиономия попита госпожа Бристком.
	— Не госпожице, а госпожо! И ще имам много указания! — със строг учителски тон заяви Делси. — Преди всичко облечете чиста престилка и вече никога не носете пред мен този парцал.
	— В кухнята те бързо се цапат — отговори жената, като нахално разглеждаше новата стопанка от главата до петите.
	Пред Де Вин не си позволяваше такова държане.
	— Значи трябва да имате няколко престилки, за да ги сменяте по-често, нали така?
	— Муселинът е скъп.
	— С това качество само три шилинга за метър! Ще купя муселин, а вие си ушийте престилки.
	Госпожа Бристком присви очи, но се сдържа.
	— Какво да сервирам за обяд? — попита тя.
	— А какво има в къщата?
	— Студено овче и дълга сметка от бакалията, щом ви интересува!
	— Защо сметката не е платена?
	— Стопанинът боледуваше, както навярно сте чували — с неприкрит сарказъм отговори икономката, като явно даде да се разбере, че знае какво е представлявал бракът й.
	— Подгответе всички сметки и довечера ги донесете в кабинета. А за обяд с удоволствие ще ям овнешко с омлет. Умеете ли да готвите омлет? — ехидно се поинтересува Делси, връщайки си за оскърбителното й поведение.
	Жената изсумтя, а госпожа Грейшот продължи да утвърждава своя авторитет:
	— Ще се разходя из къщата. Няма нужда да ме придружавате. Госпожица Роберта ще ми покаже всичко.
	— Къщата е напълно занемарена.
	— Така си и мислех. Доколкото разбирам, от Замъка са изпратили момичета, за да я приведат в ред?
	— Те смениха спалното бельо и подготвиха за вас жълтата стая за гости.
	— Благодаря, госпожо Бристком, но в тази къща аз не съм гост, а стопанка! Сама ще посоча коя стая да ми се подготви. Довиждане!
	Делси се обърна, твърдо решена да не отстъпва на тази мегера, въпреки че след разговора с нея трепереше от гняв. Когато се качи на втория етаж, чу гласовете на Боби и гувернантката. Делси свали пелерината си и помоли момиченцето да й покаже къщата.
	— Отначало ще ви покажа моята стая — гордо каза то. — Ето я!
	— Мислех, че е детска! — учуди се Делси, защото стаята на Боби изобщо не беше подходяща за малко дете.
	Тъмни дъбови мебели, тежки драперии на прозорците, а над леглото балдахин в тъмносин цвят. Тапетите по стените също бяха тъмни и безинтересни.
	— Когато дойдох тук, също бях изненадана, че детето няма детска стая, но ми обясниха, че така трябва — каза госпожица Милн.
	— Навярно това го е обяснила госпожа Бристком? — без да крие раздразнението си, попита Делси.
	— Да, госпожо Грейшот. Всички указания получавах от нея. С господин Грейшот разговарях много рядко.
	— Трябваше да се преместя от детската стая миналата година, защото не можех да спя заради шума — обясни Боби. Делси помисли, че момичето говори за шума, вдиган от пияния й баща, но Боби продължи с широко отворени очи: — Госпожа Бристком каза, че в градината има феи. Татко също каза, че там живеят феи, затова ми дадоха тази прекрасна стая, понеже е голяма!
	— Феи? — попита Делси, изненадана, че господин Грейшот се е разхождал пиян в градината. Мислеше, че камериерът или Бристком не са го оставяли да излиза от къщата в такова състояние. Трябваше да попита лейди Джейн за това.
	— Понякога и на мен ми се струваше, че от градината наистина се чува шум — потвърди гувернантката неуверено, сякаш се съмняваше дали си струва да говори за това. — Ако засега нямате нужда от мен, ще отида в стаята си, за да разопаковам багажа.
	— Вървете!
	Момичето се отдалечи, като се усмихна мило за довиждане.
	Струваше си да се сприятели с нея. Хубаво е, когато в един дом имаш приятелка на твоята възраст. Госпожица Милн изглеждаше учтива и възпитана.
	Но сега по-важна беше заварената й дъщеря. Затова Делси се обърна към момиченцето със сериозен израз на лицето:
	— Не искаш ли да ми покажеш ходещата куклата, за която ми разказа? Никога не съм виждала кукли, които могат да ходят. Трябва ли да я водим за ръка?
	— О, не, тя ходи сама! — похвали се Боби. — Татко ми я направи. Е, разбира се, не цялата! Той купи обикновена кукла, мама разряза коремчето й, а тати сложи там някакви малки колелца и тя започна да ходи — с тези думи Боби отиде при рафта, където имаше купчина меки играчки, единственото напомняне, че в стаята живее дете. — Татко беше много съобразителен, преди да умре мама. Той дори направи тайно чекмедже в шкафа на мама, което се отваря с тайно копче!
	Тя взе една кукла, облечена в моряшко костюмче, пъхна ръка под дрешката й, завъртя ключето там и я постави на пода. Вместо да падне, куклата направи няколко несигурни стъпки.
	— Тя не се движи много дълго — обясни Боби и отново нави пружината.
	— Колко хубаво! И това го направи баща ти? — попита Делси, уверена, че детето си съчинява.
	Но когато взе куклата в ръцете си, видя, че мекото й телце наистина е разпаряно и после зашито.
	— Той ми направи още и котка, която клатеше глава, но аз я счупих — призна Боби, взе куклата и я хвърли на леглото. — А сега ще ви покажа мамината стая. Тя е най-хубавата. Мисля, че можете да се настаните в нея, тя не е далеч от моята.
	Излязоха в коридора и Боби отвори вратата на доста изоставена стая, декорирана в розови тонове. Кадифените завеси и балдахинът от същия плат над леглото бяха скъпи, но много прашни. Имаше изящни бели френски мебели, украсени с позлатени орнаменти, тоалетно шкафче с лампи и резбовано бюро.
	Стая, за каквато Делси можеше само да мечтае! Всички лични вещи на покойната госпожа Грейшот бяха на видно място: четки за коса със сребърни дръжки, кристални флакончета с парфюм, пълен комплект бурканчета с кремове, пудри и други предмети от дамски тоалет.
	— Да видим жълтата стая, която ми е приготвила госпожа Бристком! — предложи Делси, като хвърли последен дълъг поглед към цялото това розово чудо.
	— Да вървим, наблизо е!
	Боби я заведе в голяма квадратна стая, чието обзавеждане отстъпваше по разкош на розовата. Както и в стаята на Боби, прозорците гледаха на запад, а не към градината.
	— Тук феите няма да ви притесняват! Сигурно затова икономката реши да ви настани в тази стая. А госпожица Милн спи в съседната — съобщи Боби, хвана ръката на Делси и я задърпа към коридора. — Но сега, щом вече сте моята нова мама, трябва да спите в мамината стая! — категорично заяви момиченцето.
	— Това ще бъде правилно, но тогава ще съм далеч от тебе и госпожица Милн — замисли се Делси, когато се приближиха към спалнята на госпожа Грейшот. — Да видим пак стаята до тази на майка ти!
	— Жълтата стая? — попита Боби и отново я поведе назад, като очевидно се наслаждаваше на ролята на екскурзовод.
	— Жълтото е любимият ми цвят! — възкликна неволно Делси, когато влезе в стаята и погледна чистите стени с тапети на цветя. Завесите бяха светлозелени с бели пискюли, а мебелите — леки и елегантни. — Чудя се защо не си се преместила в тази стая? — попита тя.
	— Тя е откъм лошата страна! Тук има феи!
	— Струва ми е, че феите вече няма да ни безпокоят — усмихна се Делси. — Знаеш ли, ние, майките, сме много силни и феите предпочитат да си нямат работа с нас! Госпожица Милн може да живее в стаята до тебе и ще станем дружна компания! — На Делси се струваше важно да не се отделя от момиченцето и гувернантката.
	— Тогава да пренесем нещата! — веднага предложи Боби.
	— Нека отначало поговорим с госпожица Милн.
	Разговорът се състоя и практичната госпожица Милн предложи първо да почисти и проветри стаите. Когато тя отиде да вземе парцали и метли, Делси реши да не губи време и да почисти своята стая.
	Беше толкова приятно да доведе до блясък красивите мебели, да избърше огледалото, да полира кристалните флакончета и да закачи роклите си в гардероба. Трябваше още да нареди да се почистят завесите и балдахина, както и да се изтупа килимът преди падането на снега. Часовете до обяд отлетяха бързо.
	— Може ли да обядвам с теб, мамо? — попита Боби, когато работата свърши.
	— Надявам се, че няма да ме накараш да обядвам сама? — възкликна Делси, като не успя да измисли по-добър отговор. — Госпожице Милн, ще се присъедините ли към нас?
	Гувернантката с удоволствие прие поканата и трите тръгнаха да се измият.
	Боби два пъти нарече Делси „мамо“, а тя се усмихна щастливо, но не каза нищо. За да внесе пълна яснота, момиченцето повдигна този въпрос:
	— Щом живееш в мамината стая, значи трябва да те наричам „мамо“ — обясни тя постъпката си.
	— Разбира се, скъпа — отговори Делси като нещо, подразбиращо се от само себе си.
	Макар госпожа Бристком да заяви, че може да прави омлет, за обяд им сервира нещо загоряло и неапетитно.
	След като беше натоварила икономката с такава трудна задача, Делси забрави да нареди да й бъде приготвена стаята на покойната госпожа Грейшот. Друга женска прислуга, изглежда, нямаше. Е, тя ще намери чисто спално бельо и сама ще си постели.
	След обяда Боби трябваше да се заеме с домашните.
	Делси откри голям вграден шкаф с няколко реда рафтове, повечето от които бяха празни. Когато си взе бельо, там останаха само две кърпи и нито един чаршаф. Явно трябваше да попита госпожа Бристком къде се е дянало всичко?
	След като приготви леглото, отиде в кабинета, където икономката донесе сметките. Двете проведоха неприятен разговор. Неплатените сметки бяха достигнали такива изумителни суми, че Делси се изненада как бакалинът не е изразил публично огорчението си.
	На въпроса за липсата на бельо госпожа Бристком твърдо заяви, че в дома няма нищо повече. След смъртта на госпожа Грейшот не било купувано ново спално бельо, никой не кърпел старото и то отишло за парцали.
	— Всичко това е много странно! — строго каза Делси, като не желаеше да отстъпва пред икономката. — Мисля, че веднага трябва да купите бельо!
	— Не само вие мислите така — отговори загадъчно госпожа Бристком и се отдалечи.
	Делси се замисли над думите й. Те й се сториха странни. Сякаш жената беше твърдо убедена, че новата стопанка няма да се задържи дълго.
	Когато прозвуча потропването на входното чукче, тя сама излезе да отвори. Не беше свикнала да има слуги и затова не й хрумна, че една дама от порядъчен дом не бива да прави това.
	Де Вин се изненада, когато я видя, и попита къде е Бристком.
	— Негово задължение ли е да отваря вратата? — попита тя. — Нямам представа къде е той. Не ми представиха никого от слугите, освен госпожа Бристком, и ви уверявам, че запознанството с нея не ми достави никакво удоволствие!
	— Тя трябваше да свика всички слуги, за да се запознаете с тях и да дадете необходимите указания — отбеляза той.
	Делси беше достатъчно умна, за да разбере правдивостта на забележката на Де Вин, но откъде можеше да знае как трябва да се запознава със слугите? Никога не беше имала слуги.
	— Искате ли да отидем в кабинета? Там камината е запалена и аз изучавам отчетите на госпожа Бристком. Трябва да призная, че това е доста мъчително занимание.
	Двамата влязоха в кабинета и седнаха на неудобните столове.
	— Пълна бъркотия, нали? — попита той. — Трябва да призная, че това не ме учудва. Андрю изобщо не се занимаваше с домакинството. Успяхте ли да изчислите размера на дълга му?
	— Ако имах истинските отчети… Госпожа Бристком ми даде само официалните сметки, а по тях е невъзможно да се определи точният размер на дълга. Не са записвани никакви данни за разходите. Според моите груби изчисления сумата достига сто фунта! — смаяно рече тя. — Това е моята годишна заплата!
	— Учителска заплата? — попита неуверено той.
	— Толкова ми плащаха в „Сейнт Мери“. Макар да мисля, че мъж щеше да получава много повече.
	— Разбира се, нали е мъж — съгласи се той, без да съобрази, че може да я обиди.
	— Учителят се наема не като мъж, а като специалист — възрази тя. — Но, разбира се, мъжът трябва да издържа семейство — призна неохотно.
	Винаги беше чувствала като оскърбление, че учителите мъже получават два пъти повече от нея, макар да работят двойно по-малко.
	— Ще ви бъде приятно да узнаете, че вашето финансово състояние сега е по-добро — съобщи Де Вин. — Бях при адвоката и искам да обсъдя с вас паричен въпрос. Делът на Луиз беше двайсет и пет хиляди фунта. Лихвата от тази сума е хиляда двеста и петдесет фунта годишно за поддръжка на Вилата. Разбира се, това е малко, но…
	— Малко? Та това е цяло състояние — изуми се Делси. — Но, разбира се, поддържането на Вилата изисква много пари. Заложена ли е?
	— Не. Семейството я построи като сватбен подарък за Луиз и Андрю. Сега тя принадлежи на Роберта и преди да навърши пълнолетие, трябва да я управлява настойникът й, тоест, вие. Разходите са наистина значителни. Трябва да се издържат слугите и да им се плаща. Но делът на Луиз не е предназначен да покрива всички разходи на семейството. Когато Андрю се ожени за нея, той беше добре обезпечен, обаче след нейната смърт пропиля състоянието си заради пристрастие към хазарта. Но вие знаете това. Бристком получаваха двеста фунта годишно, жилище и храна, а гувернантката — седемдесет и пет, по-малко от учителка! — с усмивка каза той. — Останалите слуги…
	— Съжалявам, бароне, но не видях никакви слуги! Цялата работа се върши от госпожа Бристком… Ако благоволи да я върши! Тя готви, прави покупки и дори пали камината. Освен госпожица Милн в къщата няма жива душа.
	— Това е абсурд! — разпалено възрази той. — Тук е Бетси Роуз, прислужницата. Камериерът Андрю Самсон напусна, но остана лакеят, който помага на Бристком. Макар да ми се струва, че неотдавна напусна и той… Но не могат Бристком сами да вършат цялата работа!
	Делси прокара пръст по прашната маса и го показа на Де Вин.
	— Според мен и Бетси Роуз не е вече тук! — въздъхна тя.
	— Ще трябва да се заема с това. Мисля, че общите разходи по слугите са около четиристотин и петдесет фунта, и така ще ви останат осемстотин за поддръжка на Вилата. Смятате ли, че ще успеете? С храна и дърва ще ви снабдяваме от Замъка. За вас ще останат домашните разходи, а също и за конюшнята… Впрочем, не, така няма да стане! Ще се наложи да използвате моята карета, ако не искате да харчите парите си за покупка на карета.
	— Парите ми? — учуди се тя и го погледна смутено.
	Откъде му хрумна, че има пари? Нали я видя как живееше и трябваше да разбере, че няма никакви пари?
	— Аз нямам пари — каза простичко.
	— Имате пет хиляди фунта — възрази той. — Когато се съгласихте да се омъжите за Андрю, аз ви обясних, че ви се полага определена сума. Тези пари не са много, но са ваши и можете да се разпореждате с тях, както сметнете за добре. Разбира се, би било най-разумно да не пипате основната сума, а да живеете само от лихвите. Но това, разбира се, вече е по ваше лично желание.
	Тя възмутено се изправи.
	— Аз не мога да взема такава сума! Това би било… аморално!
	Ах, но нямаше ли да е прекрасно? Петдесет годишни заплати!
	— Но това е сделка, госпожо Грейшот! Съгласно условията на тази сделка ви се полага определена издръжка. Ето, вие я получихте. Ако живеете само от лихвите, годишният ви доход ще бъде само два и половина пъти повече от учителската заплата в „Сейнт Мери“, а се опасявам, че разходите ви ще бъдат по-големи. Най-вече каретата, а освен това ще ви трябват още неща.
	Делси погледна износената си черна рокля, която вече сериозно й беше омръзнала, и се съгласни, че думите му са справедливи.
	— Изглежда, настойничеството на Боби ще ми струва скъпо.
	— Тя е моя племенница. Предпочитам да не харчите парите си за нея.
	— Изглежда, че те няма да са малко.
	— Е, ако от това ще ви олекне, със сър Харолд си разделихме разходите, защото се радваме, че уредихме нещата бързо и успешно. Съдебните разходи по дело за настойничество щяха да бъдат много големи, да не говорим за деликатността на ситуацията. Освен това не беше сигурно, че щяхме да спечелим. Поради това поехме всички грижи. Ще можете ли да управлявате Вилата с хиляда и петстотин годишно? Включих вашите пари в тази сума.
	— Разбира се, че ще мога. Иначе ще бъда неспособна стопанка. Трябва незабавно да платя на бакалина. Как да платя сметките?
	— Можете да ми ги предадете. Или пък ще уредя нещата така, че да вземате от банката лихвите от парите на Боби.
	— Така би било по-добре.
	Той се усмихна и й подаде банкова книжка:
	— Доколкото разбирам, предпочитате сами да водите домакинството.
	Тя взе книжката и я отвори:
	— Но господин Грейшот за цяла година не е похарчил нито пени от доходите си! През декември парите са дори повече, отколкото би трябвало да бъдат в края на годината. Как мислите, с какво е живял?
	— Имам смътното чувство, че е живял на кредит и е натрупал сериозни дългове. С ваше позволение ще пусна обява във вестниците.
	— Разбира се — съгласи се кротко Делси. — Освен това не сте длъжен да се съветвате с мен за всяка дреболия.
	— Но как да разбера в кои случаи смятате, че имам право да действам по свое усмотрение? — попита той с тон, който й се стори малко несериозен.
	— Говоря само за деловите въпроси. Тук самата аз бих искала да ме съветвате.
	— А управлението на парите е, разбира се, чисто личен въпрос?
	— В случая обсъждаме преди всичко издръжката на Роберта.
	— Сега сте нейна законна наставница. Финансирането е напълно във вашите сигурни ръце. Според мен, госпожо Грейшот, тези пари няма да пропаднат.
	— Благодаря! Възнамерявам много внимателно да боравя с тях. Да, бих искала да обсъдим и нещо друго. Искам да се избавя от семейство Бристком.
	— Още сега, веднага? — изненада се той.
	— Тя е дръзка, небрежна и… въобще не я харесвам — заяви Делси.
	— Вие сте стопанката. Ако искате да се отървете от тях, постъпете така, както смятате за необходимо.
	— А вие как смятате? — попита тя, понеже разбра, че нейното намерение очевидно не допада на Де Вин.
	— Прекалено бързате, госпожо Грейшот. В края на краищата, вие сте в къщата само от половин ден. Икономката наистина изглежда небрежно, а и къщата, разбира се, е доста занемарена, но не забравяйте, че тя върши сама цялата работа. Семейство Бристком служиха на Андрю много години и се грижеха за него по време на болестта му. Уволнението би било черна неблагодарност за такава вярност. Що се отнася до дързостта, нека да разбера в какво се проявява?
	— Първо, тя ме нарече „госпожице“!
	— Изпуснала се е неволно. Имам впечатлението, че не ви харесва, когато ви наричам „госпожо Грейшот“. Не е ли така?
	Делси наистина трепна:
	— Не ми харесва, но сега това е името ми и трябва да свикна с него.
	— Страничните хора неизбежно ще се обръщат към вас така, но мисля, че в семеен кръг можем да ви го спестим. Забелязах, че всички членове на семейството деликатно го избягват. Леля Джейн се обръща към вас на име, а Боби със сигурност скоро ще ви нарича „мама“.
	— Вече ме нарича! — радостно го осведоми Делси.
	— Много се радвам. С учудване наблюдавам как детето все повече се привързва към вас и съм сигурен, че след седмица ще ви смята за истинска майка. Тъй като аз не мога да ви наричам така, нека се спрем на нещо по-малко дразнещо от „госпожо Грейшот“?
	— Но „госпожице Съмърс“ вече не е подходящо — каза Делси.
	Ако баронът искаше да я нарича „Делси“, тя нямаше нищо против да се обръща към него с „Макс“.
	— Не, не говоря за това! Може да се спрем на универсалната дума „братовчедке“? Така наричам много роднини, макар всъщност да не са ми братовчеди.
	— Нямам нищо против — съгласи се тя, но кой знае защо се почувства малко разочарована.
	Не можа да си обясни защо. Та съвсем доскоро даже не можеше да си помисли, че Де Вин ще я нарича братовчедка!
	— Щом отсега нататък ще се обръщаме един към друг поновому, нека да се избавим от „барон“? Моето име е Максуел. В семейството ме наричат Макс.
	Делси кимна и веднага реши: щом той не иска да я нарича Делси, ще си остане за нея Де Вин, докато отношенията им станат по-близки.
	— Ето, за наше взаимно задоволство, братовчедке, решихме още един въпрос. Предлагам да пием за това. Мисля, че в тази къща не липсва вино?
	В бюфета на трапезарията Делси намери гарафа с няколко чаши и ги донесе в кабинета. Когато баронът видя колко наля тя, вдигна високо вежди, но само учтиво благодари и отпи малко. Делси глътна значително повече и се закашля.
	— Какво е това? — попита задъхано.
	— Бренди, и то отлично! Френско. Разбира се, контрабандно. На вкуса на Андрю може да се разчита. Конякът трябва да се пие на малки глътки, а не наведнъж като лимонада.
	Тази забележка я подразни. Тя отстрани чашата си.
	— Говорихме за уволнението на госпожа Бристком — каза с делови тон. — Мислите ли, че трябва да чакам да се поправи?
	— Аз бих постъпил точно така. Когато уволняваме слуги, ние без нужда настройваме хората срещу себе си. А сега не бива да привличаме излишно внимание. Впрочем вие трябва да решите.
	Тя много съжаляваше, че няма опит в подобни въпроси. Икономката й се струваше направо невъзможна, но вероятно всички слуги са такива. Аристократите винаги се оплакват от слугите си.
	— Ще изчакам малко — реши. — Ала подозирам, че е не само небрежна и дръзка, но и крадлива. Колко чаршафа имаше сестра ви, когато се омъжи?
	Той се изненада от неочаквания въпрос и сви рамене:
	— Не мога да кажа. Вероятно две-три дузини. Мога ли да узная защо питате?
	— В шкафа за спално бельо има само два. Къде са другите? Това е, което бих искал да зная — обясни Делси.
	— Луиз се омъжи преди почти десет години. Предполагам, че са се износили.
	— От смъртта й са изминали само три години. Две-три дузини чаршафи не се износват толкова бързо. Те са откраднати. Останали са и само две кърпи. Те също би трябвало да са две или три дузини. Никога няма да повярвам, че кърпите също са се скъсали, каквото и да говорят за чаршафите.
	— Вие се отнасяте прекалено сериозно към такива дреболии, братовчедке. Направете подходящите според вас замени и записвайте. Скоро ще разберете дали ви мамят. Забелязахте ли други проблеми, освен липсващото бельо и отношението на нахалната икономка, която ви нарича „госпожице“?
	— В този дом живеят шумни феи, но предполагам, че знаете това.
	— Не, не зная. Какво им е страшното на тези феи? Дрънчат с консервени кутии?
	— Детето се страхува от тях. Дали нощем господин Грейшот е обикалял пиян къщата?
	— Доколкото знам, не. Той, разбира се, пиеше безбожно, но никога не съм чувал да се разхожда наоколо в подобно състояние. Не мисля, че Самсон би му позволил да се изложи на такъв риск.
	— Обаче госпожа Бристком казала на Боби, че през нощта в градината шумят феи, затова я преместила в западната част. Аз я върнах в източната с надеждата, че феите вече няма да я безпокоят. Самата аз ще се настаня в стаите на покойната госпожа Грейшот — добави Делси, като зае отбранителна позиция и се приготви за възражения.
	— Навярно така е добре. Това са хубави стаи. Всички мебели там докарахме от Франция. Вероятно ще държите парите си в тайното шкафче, което Андрю направи за Луиза.
	— Боби ми каза за него. Още не съм го виждала. Господин Грейшот е бил доста изобретателен по отношение на различни механични приспособления, нали? Боби ми показа ходеща кукла.
	— Това му беше хоби. Той ми направи часовник за камината, чийто циферблат беше поставен в корема на негър. При всеки удар очите на негъра се движеха. Това ме дразнеше и го поставих в гостната. Часовникът е един от любимите предмети на Боби. Кога ще доведете момиченцето при мен?
	— Редовно ли ви гостува?
	— Немного, но сега, когато ситуацията е по-благоприятна, се надявам да виждам и двете ви по-често. Може би тази вечер ще имам това удоволствие? Ще ви изпратя каретата в шест часа, ако това…
	— Да, удобно ми е — каза Делси, скривайки радостта си.
	— Което не личи в сърдития ви поглед, братовчедке — отбеляза баронът и се поклони за довиждане.


>	Седма глава

	Обедите в Замъка и в дома на лейди Джейн станаха за Делси радостни събития, които тя очакваше като празник.
	От разказите на лейди Джейн научи, че тук се организират и по-шумни събирания — но по време на траурния период за обяд ще се събира само семейството. Това радваше Делси, която все още не беше свикнала с новото си положение. Тя беше нетърпелива сама да организира първия си обяд във Вилата.
	Една сутрин лейди Джейн я покани да направят интересна разходка по магазините в селото. Делси състави списък на покупките, необходими както за Боби, чийто гардероб явно се нуждаеше от попълване, така и за себе си. Тя се радваше на пазаруването, без да се бои от възможните обиди на жителите на селото, които бяха свикнали да я смятат за равна на тях и вероятно сега завиждаха на внезапното й издигане.
	След вечерята Делси започна живо да обсъжда с лейди Джейн предстоящите покупки. Де Вин и сър Харолд преместиха масата с вити крака към камината и започнаха да играят шах. В единайсет часа лейди Джейн започна да се прозява и това беше сигнал за края на вечерта. Де Вин придружи Делси до Вилата. Тъй като беше все още в приятна възбуда след чудесната вечер, Делси беше изненадана от първия въпрос, зададен от него, щом се настаниха удобно в каретата:
	— Предполагам, че във Вилата ви е скучно в компанията само на Боби?
	— О, не! Цял ден се занимавах със счетоводни сметки, четох много, общувах с детето.
	— Скоро ще имате нови приятели, които ще ви посещават и на които вие също ще гостувате. Засега нашият кръг е толкова тесен само поради траура.
	Тя обаче нямаше никакво желание да разширява този толкова уютен кръг.
	— Предполагам, че ще е така — отвърна.
	— Ще се радвам, ако посещавате по-често леля Джейн, или, както вече казах, водите Боби при мен. В такова време почти винаги съм си у дома.
	— Благодаря ви — каза тя и се усмихна едва забележимо.
	Беше толкова чудесно, че през всичките дни не трябваше да ходи на училище! Една дълга, безкрайна ваканция.
	— Не искам да изглеждам саможива. Разбира се, ще водя Боби при лейди Джейн.
	— И при чичо й Макс, надявам се. Споменах два дома, където винаги ще бъдете добре дошли, братовчедке. Не искам да останете с впечатление, че ви правя услуга. Напротив. На мен също понякога ми е самотно.
	Това се казваше изненада! Богатият и знатен Де Вин, също беше самотен! Но щом го казваше, може би наистина беше така.
	Вилата, обвита в плътен мрак, й направи зловещо впечатление. Неподстриганите храсти, разпрострели черни клони над пътечката, сякаш не искаха да ги пуснат в къщата. Сърцето на Делси се сви.
	— Трябваше да наредя да оставят поне някъде да свети — каза тя, като отново изпита огорчение от своята неопитност.
	— Всеки разумен слуга сам щеше да се досети. Изглежда, ще трябва да поработите сериозно над превъзпитанието на семейство Бристком. Добре че поне не са заключили вратата.
	Те влязоха в един съвсем тъмен коридор. Де Вин опипом намери маса и запали лампа. От семейство Бристком нямаше и следа.
	— Бих искал да зная дали е заключил останалите врати, преди да легне да спи — каза Макс.
	Те провериха задната врата — беше заключена. Предположиха, че кухненските помещения също са в безопасност.
	След като се сбогуваха, Делси заключи входната врата и взе лампата, за да си свети по стълбите. Но дори така се страхуваше да ходи сама по тъмния коридор в непознатата къща.
	Тя погледна в стаята на Боби. Момиченцето сладко спеше, сложило ръце под бузката си — толкова невинно и беззащитно! Отсега нататък тя ще отговаря за това дете. Това е много сериозно! Странно е, че го обича все повече и повече, въпреки че е точно копие на баща си.
	Делси влезе в своята стая, запали още една лампа и се приготви да си легне. Взе от лавицата томче стихове и сложи лампа до леглото. Часовникът удари десет. Тъй като сутринта нямаше нужда да става в седем, Делси реши да почете до полунощ. Тогава угаси лампата, изпъна се върху широкото меко легло и радостно се замисли за предстоящото пазаруване.
	Сетне потъна в лека дрямка, предшестваща съня. Тъкмо заспиваше и някой дръпна ръката й.
	Тя скочи с бясно туптящо сърце.
	— Те се върнаха — произнесе тих, разтреперан гласец.
	— Ах, ти ли си, Боби! — зарадва се Делси, окончателно разбудена. — Как ме уплаши само! Кой се е върнал? За какво става дума? — попита, понеже реши, че детето говори за Бристком, които са ходили някъде.
	— Феите — прошепна Боби.
	— Горката! Сънувала си кошмари. Никакви феи няма там! Защо се плашиш? Ако искаш, ела да легнеш при мен! Тук има достатъчно място.
	Боби веднага се възползва от това изкусително предложение и се вмъкна в постелята при Делси. На двете много им се спеше. Но тъкмо задрямаха и откъм градината долетя някакъв странен звук.
	— Това са феите, мамо! Казах ти, че са се върнали — прошепна Боби, прозя се насред думата и пропълзя под мишницата й; сега, под закрилата на мама, вече не се страхуваше.
	Делси се вслушваше в шумовете и скоро у нея вече не останаха съмнения: някой ходеше в градината под прозореца! Това, разбира се, не бяха феи, нито призракът на покойния й съпруг — който, слава богу, все още не й се беше явявал! Само невежи и суеверни хора като семейство Бристком вярваха във феи или че близо до покойника трябва да се сложи чинийка сол, за да не възкръсне.
	Звуците сега очевидно бяха от жив човек. Интересно, кой ли беше?
	Тя тихичко се измъкна изпод завивките, за да не събуди спящото момиченце, отиде на пръсти до прозореца, разтвори завесите, вгледа се напрегнато в тъмнината и… не видя нищо. Луна нямаше, а короните на ниските, широко разклонени ябълкови дървета закриваха гледката от прозореца.
	Няколко минути Делси се взираше в мрака. После тихо отвори прозореца и показа глава навън. Така звуците се чуваха по-ясно, сякаш някой вършеше нещо тайно. До нея долетяха метален звън на верига, приглушен тропот на копита и мъжки гласове. В градината имаше мъже на коне. Какво означаваше това?
	Само едно нещо й дойде наум: изпаднали в нужда съседи крадат ябълки! Реколтата със сигурност вече беше прибрана, но някое бедно семейство вероятно събираше окапали плодове. Тя сви рамене, затвори прозореца, спокойно се върна в топлото легло и твърдо реши сутринта да провери дали може да бъдат открити неканените гости. Понеже добре знаеше какво е бедност, няма да ги накаже, но ще настоява занапред да искат разрешение. От тяхна страна е глупаво да чакат толкова дълго, чак до декември. Ябълките вероятно вече не стават за ядене.
	Мечтите на Делси сутринта да поспи малко повече станаха на пух и прах. Шестгодишното дете нямаше търпение да изскочи от леглото. Боби се събуди още щом разсъмна.
	Поглеждайки часовника, Делси видя, че е едва седем часът. Колко бързо беше свикнала с разкоша на продължителния сън! Но да спи, когато детето се върти, бърбори и всяка минута подсказва, че вече е сутрин, се оказа невъзможно.
	Делси неохотно стана от леглото и се облече, а Боби препусна по коридора към своята стая. От съчувствие към госпожица Милн Делси предупреди момиченцето да не събужда гувернантката. Обаче, когато Боби се върна, плитчиците й бяха акуратно сплетени, очевидно не от детските пръстчета.
	Делси слезе долу, но в такъв ранен час нямаше никаква закуска. Изглежда, икономката се беше скрила в кухнята, чийто вид внушаваше отвращение. Явно трябваше да проведе още една битка. Чайникът стоеше върху студената печка.
	Госпожа Бристком обеща да приготви закуската за осем часа, затова ранобудните госпожици имаха възможност да подишат чист въздух. Помнейки нощния шум в градината, Делси реши да отиде там.
	Всъщност да се нарекат тези дръвчета градина беше доста преувеличено. Тук имаше само трийсет дървета, засадени на шест реда, по пет във всеки. Съдейки по броя и вида на окапалите ябълки, изглеждаше напълно неправдоподобно именно те да са привлекли вниманието на неканените гости. Повечето плодове бяха негодни за ядене. След няколкото слани те се бяха набръчкали и бяха станали кафяви. Все още по клоните тук-там висяха други, но също бяха развалени.
	Такова прахосничество потресе пестеливата бивша учителка. Разбира се, беше твърде късно да се спасят ябълките, но следващата година всички до една ще бъдат събрани!
	Къде бяха следите на неканените гости? Очевидно не бяха дошли за ябълките. Но за какво? Върху тревата нямаше следи от колела, обаче тревата беше измачкана, а на места имаше следи от подкови.
	Докато Делси се занимаваше с детективска дейност, Боби търсеше по земята запазени ябълки.
	— Виж, две ябълкови дървета са доста по-ниски от останалите — каза Делси.
	— Това са дърветата на феите — отвърна момичето.
	— Какво искаш да кажеш?
	— Така ги нарича госпожа Бристком. Те са най-добрите в градината, макар и по-ниски от другите. Тя казва, че са по-скъпи от всички останали, взети заедно!
	Делси погледна ябълките, които все още висяха по ниските дървета и ги сравни с останалите. Откъсна една, по-запазена от другите, и отхапа.
	Беше най-обикновена. Вкусна, но не и нещо особено.
	Отиде при другото дърво и го разгледа. Ако не беше толкова ниско, то също нямаше да се отличава от другите. Може би почвата тук не беше достатъчно добра, въпреки че беше странно в средата на малка градина да има някаква особена почва.
	Делси помисли, че вероятно обяснението е в камъните. Корените може би се бяха натъкнали на камъни и бяха изостанали в развитието си.
	Тя тъкмо се обърна да си тръгне, когато погледът й падна върху малка платнена торбичка. Решила, че е открила ключа към тайната, Делси с огромно любопитство я вдигна. Беше тежка, в нея нещо звънна. Тя я развърза и стъписано видя вътре блестящи златни монети.
	В това време Боби се забавляваше, хвърляйки гнили ябълки към другото дърво.
	Делси реши да не разкрива пред детето какво е намерила. Тя пъхна торбичката под пелерината, нетърпелива да се заключи в стаята си и да разгледа гвинеите*. Какво означаваше това? Що за хора са неканените гости, които не бяха взели нищо, а, напротив — бяха оставили торбичка със злато, струващо цяло състояние?
	[* Гвинея — британска златна монета, в обращение между 1663 и 1814 г. Първите монети били изсечени от злато, докарано от Гвинея, откъдето носят името си. — Бел.прев.]
	— Хайде да наберем маргаритки и червени невенчета? — предложи тя на момиченцето.
	Те заедно изтичаха към края на градината, набраха букетчета от късни полски цветя, занесоха ги в стаите си и ги сложиха във вази.
	Когато остана сама, Делси изсипа съдържанието на торбичката върху леглото и преброи златните монети: точно сто! Сто златни гвинеи — повече от годишната й заплата!
	Първото й желание беше да изтича при Де Вин и да го попита какво да прави — но нали скоро за нея щеше да дойде лейди Джейн? Значи трябваше изчака, докато се върнат от магазините. Понеже се боеше да остави такова богатство в стая, където можеше да го види нечий алчен поглед, тя събра монетите в торбичката. Сетне я сложи в чантата си, която взе със себе си в трапезарията.
	След закуската Боби неохотно отиде да учи, а Делси реши да прегледа отново списъка с необходимите покупки. Той непрекъснато се зареждаше с нови неща: пчелен восък и терпентин за търкане на подове и избърсване на мебели, огромен брой свещи, чийто запас вече се изчерпваше, конци… Сякаш нямаше край!
	Тя продължи да го допълва, когато се чу потропването на входното чукче. Тъй като Бристком не беше наблизо, Делси отиде да отвори. На прага стоеше Де Вин, а каретата му чакаше недалеч от входа.
	— Добро утро, братовчедке! — каза той весело. — Все още ли сте в ролята на иконом? Предупредихте ли Бристком вечер да оставя светлина за вас?
	— Не, разговарях със съпругата му, но него все още не съм виждала. Честно казано, вече му е време да се представи на новата стопанка.
	— Току-що беше в градината! Видях го, когато минавах по пътя. Мислех, че сте му наредили да събере падналите ябълки. Вярно, те не стават за нищо освен за храна на свинете, но нали зная, че сте много пестелива.
	— Трябва да говоря с вас — каза тя, без да обръща внимание на добродушния му шеговит тон.
	Докато водеше барона към гостната, се заинтересува защо е дошъл вместо лейди Джейн.
	— Ще се срещнем с нея в селото. Имам работа там, сър Харолд помоли също да дойде с мен. А на вас, трите дами, ще осигурим възможност да се отдадете на любимото си занимание. Но вие, разбира се, искахте да ме попитате не за това? Съдейки по размера на очите ви, предполагам, че ще стане въпрос за липсващи ножове или вилици?
	— Нищо не липсва — с многозначителен вид отговори Делси. — Напротив!
	— Може би сте намерили изчезналите чаршафи? — попита той и седна на дивана.
	— Не издребнявайте! Намерих чанта със злато — каза тя, като понижи глас.
	— Честито! Вероятно в голям чувал?
	Делси извади торбичката от чантата си и му я подаде.
	— Тук има сто гвинеи — обясни.
	— Сега вече имате с какво да платите на месаря — отбеляза Де Вин, като вдигна торбичката и изтърси няколко монети в дланта си. — Изглеждат истински. Къде ги намерихте?
	— Няма да повярвате! Тази сутрин под едно ябълково дърво в градината. Какво ли може да означава това?
	Де Вин я погледна. Явно находката й въобще не му направи силното впечатление, което беше очаквала.
	— Може би някой ви ги е подхвърлил?
	— Говоря сериозно!
	— Вероятно Андрю по време на някой от своите нощни запои се е размотавал в градината и е изпуснал торбичката… Макар, разбира се, това да е малко вероятно, защото Самсон и Бристком постоянно са го наблюдавали.
	— Във всеки случай те не биха му позволили да излезе от къщата с толкова пари. Какво да правя? Да съобщя ли за тях, как мислите?
	— С това не трябва да се бърза.
	— Снощи в градината имаше някой.
	— Кога?
	— Около един часа, според мен. Бях сигурна, че крадат ябълки. Но сутринта излязох в градината и видях, че просто няма какво да се краде. А тази торбичка лежеше на земята. Освен това човек, който краде гнили ябълки, не може да загуби сто гвинеи.
	— Сигурна ли сте, че е имало някой в градината?
	— Абсолютно. Въображението ми не е чак толкова богато. Боби също чу шума. Тя е сигурна, че това са феи. Изглежда, феите, за които й е говорила госпожа Бристком, не са били във формата на пияния й баща. Сега разбирам защо са преместили Боби в западната част на къщата под претекст да я предпазят от пиянството на баща й. Де Вин, някъде в къщата навярно е скрито цяло състояние. Аз ще организирам търсенето му веднага, щом се върнем от селото.
	— Вие правите доста прибързани изводи. Но, наистина, това е много любопитно. В градината, нали? Ще видим.
	— Какъв е смисълът? Аз излязох рано сутринта и не намерих нищо друго освен торбичка със злато. Но какво да правя с него? Не мога да го пазя при себе си.
	— Защо? Докато се разбере всичко, парите трябва да бъдат скрити.
	— Вижте, това навярно е бил престъпник и е ясно, че той ще се върне за златото. Чували ли сте за грабежи наблизо?
	— Не. И не мога да си представя за какво му е на някого да влиза в градината ви. Но все пак днес ще направя справки в селото… Без да се вдига шум. По-добре да не се разчува за вашата находка.
	— Не мислите ли, че става нещо странно? Ах, всичко това няма да свърши добре!
	— Вие сте намерили злато! Получили сте награда, а не наказание. Единственото неудобство е нарушеният нощен сън. Мнозина биха искали да са на ваше място, братовчедке!
	— Да, злато, принадлежащо на някой убиец или контрабандист. Той със сигурност ще се върне за него с нож между зъбите си! Дреболия, наистина! Само че защо ли треперя, когато си помисля за това? Трябва да скрием парите на тайно място. Ще ги вземете ли при себе си?
	— Значи според вас нямате богато въображение? — попита насмешливо баронът. — Нож между зъбите… това си го биваше.
	Той сложи чантата на дивана помежду им.
	— В кабинета има стоманен сейф. Да сложим веднага парите там.
	Те претърсиха целия кабинет, но не намериха ключа за сейфа, затова Де Вин взе торбичката със себе си в селото. Това бе направено тайно от Боби, която щеше да дойде с тях. Момиченцето през целия път забавляваше чичо си с разкази за феите, а Делси го гледаше смутено, сякаш искаше да каже: „Нали ви казах?“.
	Делси за пръв път влезе в селото с карета, затова всички погледи бяха вперени в нея. Тя се чувстваше като принцеса от вълшебна приказка. Каретата спря пред магазина „Венециански платове“, най-луксозният в селото. Той се посещаваше предимно от аристократи, защото стоките, особено цените им, не бяха достъпни за обикновените селяни.
	Досега Делси понякога идваше тук за дантели или панделки, а най-често — за да се любува на изящните вещи. Иначе своите покупки правеше в магазина на Болтън, който се намираше отсреща и привличаше по-обикновени купувачи.
	Досега, влизайки във „Венециански платове“, Делси винаги се беше чувствала не на мястото си. Обикновено продавачът я гледаше отвисоко и с високомерен тон питаше дали желае нещо да купи, или е дошла просто „да погледа“?
	Сега Де Вин влезе в магазина и без много церемонии се обърна към собственика:
	— Госпожа Грейшот ще открие сметка при вас. Погрижете се към нея да се отнасят с необходимото внимание.
	Това беше.
	То се оказа достатъчно продавачът да започне да угодничи — което се оказа още по-неприятно от досегашното пренебрежение. Той угоднически привличаше вниманието й към различни стоки, но Делси се зарадва най-много, когато влезе лейди Джейн и го отпрати, като заяви, че сами ще си подберат всичко, от което се нуждаят.
	Де Вин се отдалечи и дамите започнаха увлечено да обикалят магазина. Първото нещо, което трябваше да купят, бяха платове за Боби, защото гардеробът на момичето спешно трябваше да бъде обновен.
	Лейди Джейн, която беше твърда привърженичка на икономиите, се оплакваше на висок глас от високите цени и, впрочем, беше съвсем права. Заради честта да лежи на рафтовете във „Венециански платове“, а не в магазина на Болтън, муселинът беше удостоен с двойна цена. Дамите бързо взеха решение да купят по-прозаичните неща от Болтън, а оттук само луксозни стоки. Но какви стоки! Копринени чорапи, най-хубав крепдешин и кадифе за рокли, дантели, панделки и невероятно красиви копчета, всяко със скъпоценен камък.
	След като взе платове за Боби, Делси с удоволствие се захвана да избира и за себе си. Тя реши да си ушие три рокли, подходящи за новото й положение, но при цялото това изобилие не успя да се ограничи с по-малко от четири — две дневни и две вечерни. Изборът на аксесоари за роклите също й достави искрено удоволствие: брабантски дантели, седефени копчета, тесни и елегантни панделки, кутия със стъклени мъниста за украшения.
	Делси се притесняваше как ще отнесе всички покупки до каретата, но преди да покаже невежеството си, откри, че момчето на магазина вече ги е взело. За плащане не стана и дума. Сметката щеше да бъде изпратена в дома й.
	Дамите прекосиха улицата към магазина на Болтън. Делси купи две възхитителни шапки от модистката. Разбира се, нейното положение на вдовица я огорчаваше, но дори една траурна шапка може да бъде очарователна, ако за нея е платена добра сума! Черната блестяща сламена шапка с тесни черни кадифени панделки я накара да изпадне във възторг, а изящната с издигнати поли, както отбеляза практичната лейди Джейн, щеше да изглежда добре и след като снемеше траурната лента.
	В един и половина те приключиха с покупките. Делси огладня и се замислиха къде могат да хапнат. Лейди Джейн предложи да обядват в ресторанта на хотела, където трябваше да ги чакат Де Вин и сър Харолд.
	Преди време Делси беше вечеряла тук с майка си по специални поводи — но никога не беше влизала в най-скъпата зала, където сервитьорите пъргаво сновяха между масите, пълнеха чаши и сервираха най-разнообразни ястия. Това беше истински празник! Тя изпадна почти в същата възбуда, както и Боби, която радостно заяви, че когато порасне, ще се храни само в ресторанти.
	— Харесва ми да ям не у дома! Не е ли интересно, мамо?
	— Много интересно! — разпалено се съгласи Делси.
	Тя се чувстваше като неопитно момиче и се изчерви пред погледа на Де Вин, който ги наблюдаваше с учудена усмивка. Скоро разбра, че нейните спътници са влезли в хотелския ресторант само поради необходимост.
	— Според мен това е много стар овен — оплака се лейди Джейн, като бутна чинията си. — Подайте ми онзи гълъб, Макс. Да видим става ли за ядене?
	— Кларетът* е лош — обяви сър Харолд и тъжно поклати глава. — Трябваше да пия ейл като теб, Макс.
	[* Кларет — общо название на червените сухи вина тип „бордо“, произвеждани предимно извън Франция. Кларетът бил много популярен в стара Британия. — Бел.прев.]
	След обяда сър Харолд отведе нанякъде Де Вин със своята карета, а дамите се заеха да купуват стоки за домакинството.
	— Не трябва да падате толкова ниско, че да купувате сама неща като пчелен восък и терпентин, Делси. За това си има госпожа Бристком… Макар да се съмнявам, че някога е чувала за такива неща. Ще ни доставят всичко това. Нямам намерение да возя терпентин в каретата си. Нека разгледаме онзи магазин. Слугите ми винаги купуват едно и също, никога не се сещат да опитат нещо ново. Ето, виж! Новият цимент на доктор Кропер! Лепи счупен порцелан, без да оставя следи. Миналата седмица изхвърлих много симпатична ваза само защото циментът беше оставил жълти следи, а когато се опитахме да ги премахнем, вазата се разпадна в ръцете ни. Ще взема една опаковка.
	След като натрупаха множество съвсем безполезни дреболии, дамите седнаха в каретата и поеха към Вилата.
	След чая те лениво пристъпиха към най-приятната част от пазаруването: разглеждането на вече доставените покупки. Хвалеха се взаимно за своята проницателност, после се усъмниха дали пък седефените копчета, купени от „Венециански платове“, не са точно копие на продаваните при Болтън на много по-ниска цена?
	— Мисля, че платихме двойно за удоволствието да получим копчета в кутия вместо на картонче! Следващия път ще бъдем по-умни — каза Делси.
	Приятно беше да мисли, че такива разточителни разходки вече ще станат част от нейния живот.


>	Осма глава

	Докато дамите се занимаваха със своите приятни женски занимания, в гостната без предизвестие влезе Де Вин.
	— Не почуках, защото се боях, че портиерът вероятно се е изморил от разходката! — усмихнато обясни той.
	— Какви ги приказваш? — учуди се лейди Джейн. — Искаш да кажеш, че Делси сама отваря вратата? Какво се е случило с Бристком?
	— Битът на госпожа Грейшот все още не е уреден — отговори баронът. — Тя има сериозни проблеми със слугите. Лельо, между другото, не знаете ли къде се е дянала Бетси Роуз? В къщата са останали само семейство Бристком и гувернантката.
	— Бетси Роуз напусна преди около седмица — бързо отвърна лейди Джейн. — Омъжи се. Мислех, че е избрала лоша партия, но онзи ден я видях в селото, сияеше като звезда! Помислете си само: носеше копринена рокля! Ама че прахосница!
	„Изглежда е хванала някой контрабандист! Обикновено те докарват тук коприна и, разбира се, бренди“ — помисли Де Вин.
	— Самият Андрю ли я уволни? — попита той.
	— Един бог знае! — плесна с ръце лейди Джейн. — Идвала съм тук не по-често от теб, Макс! Просто навестявах Боби. Не мисля, че някой е нает на мястото на Бети Роуз. А какво, Бристком съвсем нищо ли не правят? Не е чудно, че къщата е в такова безредие! Но не ми е ясно с какво се занимава Бристком, ако не работи в къщата? Доколкото виждам, за цветята също не се грижи.
	— Дори е оставил всички ябълки да изгният! Никой не ги е събирал — добави Делси.
	— Този въпрос трябва да се реши веднага — заяви Де Вин. — Лельо, можеш ли да препоръчаш момичета от селото? Трябва да наемем две прислужнички.
	На Делси отново й стана неприятно, че в дома й се отнасят с нея като със страничен човек.
	— Де Вин, забравяте, че аз познавам селяните най-добре. Имам предвид две мои ученички, които отлично ще се справят с тази работа. В енорийското училище през зимата учеха няколко момичета, които иначе работят във ферми.
	— Извинете ме — кимна той. — Изглежда, постоянно си пъхам носа в чужди дела. В такъв случай, предполагам, сама ще решите този въпрос?
	— Разбира се. Подадохте ли във вестника обява за дълговете на господин Грейшот?
	— Да, а също така внимателно разпитах за грабежи в селото напоследък. Няма такива.
	Последните думи трябваше да бъдат обяснени на лейди Джейн. Тя изпадна във възторг от неочакваната находка и се пошегува, че веднага ще претърси всички храсти в своята градина. Де Вин, временно превърнал се в слуга, занесе нейните покупки в каретата.
	Когато излизаше, лейди Джейн напомни:
	— Днес вечеряте при мен, Делси.
	В душата на Делси просветля. Толкова ново и приятно беше чувството да си член на радостно, щастливо семейство!
	— Да се възползваме от случая и да потърсим ключа от стоманения сейф. Трябва да го намерим — предложи Де Вин.
	— Как да го търсим? Представа си нямам къде го е скрил.
	— Да започнем от бюрото.
	Двамата прегледаха всички чекмеджета, пълни догоре с всевъзможни документи. Никъде нямаше ключ.
	— Чакайте, какво е това? Разписка за заплатата на Бристком последните три месеца. Той им плащал по двеста и петдесет фунта! А вие ми казахте двеста, Де Вин!
	— От време на време служителите получават добавки — отбеляза баронът.
	— Да, получават, но за добросъвестна работа. А тяхната не струва и половината от тази сума!
	— Вие мислено сравнявате заплатите им с учителската — предположи с основание той.
	— Но те получават още жилище и храна!
	— А също и ключовете от шкафовете с чаршафи и кърпи, които може да бъдат откраднати.
	— Можете да ми се присмивате, колкото искате. Но са им плащали повече, отколкото трябва, и аз ще се избавя от тях.
	— Това си е ваша работа. Да се върнем към ключа! Най-вероятно той е в спалнята. Напоследък Андрю рядко излизаше от нея.
	— До леглото му има масичка с лекарства. Може би е там.
	Делси се извини и напусна стаята. Скоро се върна, като носеше не само ключа, но и друга торбичка със златни монети.
	— Намерих ключа във флакон от хапчета — обясни тя.
	— Имате зорко око.
	— Преместих книжата… изглежда бяха проект за някакво устройство. И видях там флакон. Стори ми се твърде тежък за хапчета, отворих го и намерих ключа там. В същото чекмедже лежеше и тази торбичка. Което и трябваше да се докаже! Феите от години са мъкнали тук торбички със злато!
	Те изпразниха торбичката и отново преброиха сто гвинеи. Разбира се, колкото и да беше трудно да се повярва, една торбичка можеше да се озове в градината по някаква случайност. До втората находка Де Вин допускаше, че това са спестяванията на Андрю, които той на пияна глава е загубил в градината. Но две торбички с еднакви парични суми вече бяха нещо повече от съвпадение.
	— Какво може да означава това? — намръщи се той.
	— Навярно има още нещо в къщата. Нека проверим дали този ключ отваря и други чекмеджета.
	Като се стараеха да не вдигат излишен шум, те пробваха ключа — и той пасна идеално на една ключалка. Щом отвориха този шкаф, откриха още десет платнени торбички, във всяка от които, изглежда, имаше по сто гвинеи. Не се захванаха да броят парите.
	— Откъде е всичко това? Нищо не разбирам! — възкликна Делси, по-скоро уплашена, отколкото зарадвана от това огромно богатство.
	Баронът също изглеждаше объркан.
	— Може би е доход от някакво вложение? — гадаеше тя. — Нали е бил партньор в корабостроителница?
	— Дори я притежаваше. Корабостроителницата „Блюс“ някога се наричаше „Грейшот“. След като се ожени, Андрю взе Блюс за младши партньор. Щом обаче започна да пие след смъртта на Луиз, Блюс постепенно се превърна в главен партньор, а след това напълно изкупи корабостроителницата. Андрю от глупост вложи пари в съмнително начинание, което скоро фалира. Трябва да кажа, че винаги търсеше начини за бързо забогатяване, вместо да се задоволява с прилични дивиденти. Той загуби последните пари, когато създаде в Мертън малка фабрика за производството на своето изобретение — шиш, който сам се върти при печене на месото. Много остроумно, но както се оказа, никому ненужно. В момента на смъртта си той не е притежавал никакви търговски фирми, аз проверих заедно с адвоката. Не мога да си представя откъде са се появили тези пари. За мен това е загадка.
	— Мен ще ме арестуват. Това е така вярно, както фактът, че седя пред вас — каза примирено Делси. — Вие ме омъжихте за крадец. Сега какво да правя с тези пари?
	— Предлагам засега да ги сложите в сейфа и да държите ключа винаги у себе си. Ето, вземете торбичката, която ми връчихте. — Той й я подаде.
	— Естествено, вие нямате търпение да се отървете от доказателствата и да ги прехвърлите на мен — упрекна го Делси, взе предпазливо торбичката, сякаш беше мръсна, и я пъхна в сейфа при останалите. — Днес намерихме хиляда и двеста гвинеи, без дори да сме започнали да претърсваме къщата!
	— Андрю не би оставил златото под дърветата или на прозорците. Все още не се беше докарал до такова състояние.
	— Това не бива да се нарича с такава почтителна дума. Той беше алкохолик, което е много по-лошо от „състояние“. Веднага щом си тръгнете, ще разгледам добре всички ъгълчета.
	— Дали това е намек, че е време да си вървя, без да съм изпил чаша превъзходно бренди от запасите на Андрю? Та нали мога да простина на студения декемврийски вятър? — усмихна се Де Вин.
	— Не, не съм чак толкова безочлива. Да отидем в гостната, където в камината тлеят две клечки, които ме пазят и от най-лошото време.
	В гостната баронът сложи няколко цепеници в огъня, а Делси донесе гарафата с бренди. Самата тя не харесваше силни напитки. Де Вин се настани удобно в креслото и докосна топа черна коприна, купен тази сутрин.
	— Благодаря — рече той и пое пълната чаша. — Може ли да направя забележка? Не говоря от името на всички, но лично аз обичам да пия бренди в малки чашки, а не в такива бокали. Не мога да изпия и половината от тази, а пък не бива да се похабява такъв разкош!
	Той внимателно плисна половината питие от бокала в камината. Там лумнаха сини и зелени пламъци.
	— Колко красиво! — възкликна усмихната Делси. — Сега вече знам за какво ще ми е полезно това питие!
	— Прахосница! Ако откриете в къщата допълнителна бъчвичка с такова вълшебство, по-добре ми я дайте! — Баронът поглади плата, който все още лежеше на дивана. — Жалко е, че сте принудена да носите черно цяла година! Биха ви отивали по-ярки цветове — каза той, разглеждайки лицето й, сякаш избираше най-подходящия нюанс.
	Делси почувства, че разговорът взема твърде лична насока.
	— Свикнах с черното — отговори спокойно.
	— Да, всъщност никога не съм ви виждал в друго.
	— Започнах да нося черна рокля след смъртта на майка ми, а за работата в „Сейнт Мери“ това беше съвсем приемливо. Сега, разбира се, съм вдовица. Пък, когато ме вкарат в затвора в Брейдуел заради присвояване на откраднати пари, там също ще трябва да ходя в черно.
	— Ще използвам цялото си влияние, за да ви откарат някъде по-далеч — любезно я увери той.
	— Знаех си, че мога да разчитам на вас! Толкова се грижите за моето благополучие… Ако е възможно, изпратете ме в Америка, а не в Австралия. Мисля, че дивите индианци са по-добри от австралийската жега.
	— Уверявам ви, ще направя всичко възможно да ви изпратят в Америка. Библията ни учи: „Защитавайте вдовиците!“. Ще се погрижа да не ви возят заедно с убийци. Но, ако говорим сериозно: откъде Андрю може да е получавал такива суми? В края на краищата, дори глупак, когато се препъне за втори път на едно място, ще вземе всички предпазни мерки и няма да рискува десет пъти подред.
	— Това, което не мога да си представя, е следното: как торбичката се е оказала в градината?
	— Къде я намерихте?
	— Насред градината, под нискорасла ябълка. Между другото, защо две дървета са по-ниски от другите?
	— Спомням си, Харолд разказваше, не си спомням коя година, че в градината на Андрю са изсъхнали две ябълкови дървета и вместо тях засадили нови. Няма нищо необичайно в това, че някои изсъхват. Аз също имам няколко ябълки в градината си, но, кой знае защо, под тях няма злато. Само окапали плодове.
	— Ако моят изобретателен съпруг е измислил начин да превръща ябълките в злато, жалко, че тайната е умряла заедно с него. Боби ги нарича „дърветата на феите“ и казва, че са по-ценни от всички други заедно. Нима малките дървета дават по-голяма реколта?
	— Не, това са глупости, с които са й пълнили главата. Не бих искал тя да вярва в тези приказки.
	Делси се разсърди не на шега:
	— Не аз й разказвам глупави истории! Това прави госпожа Бристком. Напротив, аз се старая да убедя детето, че не съществуват никакви феи.
	— Простете, простете, братовчедке. Защо винаги успявам да ви нажежа до бяло? Направо съм като слон в стъкларски магазин. Вие навярно сте твърде чувствителна?
	— По-скоро вие не сте чувствителен! — отвърна сърдито Делси.
	— Да се надяваме, че под вашето ръководство ще стана по-деликатен, скъпа. Върху нас, ергените, красивите жени влияят, както нищо друго. — Делси вдигна изненадано вежди при тази фраза, но нямаше време да възрази, защото той спокойно продължи: — Не, не бива да ме изгаряте с вашия сърдит учителски поглед. Завършил съм училище преди много години. Но никога не съм имал такъв възхитителен учител — с многозначителна усмивка каза той и побърза да се изправи. — Определено имам чувството, че е време да си вървя, докато учителката не е донесла показалката, за да ме нашиба по дланите.
	Баронът все още не бе излязъл от къщата, когато на прага се появи Бристком, небръснат и в скромни работни дрехи.
	— О, тайнствено изчезналият иконом! — иронично каза Де Вин, като го измери с очи и задържа поглед върху четината на лицето му и мръсните ботуши. — Госпожа Грейшот се интересуваше къде сте изчезнали през всичките тези дни, Бристком. Когато една дама плаща на слуга за работа, тя очаква от него да изпълнява служебните си задължения. Или вече не сте иконом в тази къща? Надявам се, че нямате намерение да ме придружавате до вратата в такъв вид? Съдейки по безпорядъка в градината, май сте станали градинар? Мога ли да се поинтересувам с какво сте били зает през последните дни?
	— Събирах дърва — отговори Бристком, макар че в къщата нямаше почти никакви цепеници за огрев.
	— Госпожа Грейшот ще се радва да чуе това. Но тъй като се срещнахме, искам да ви подсетя за нещо. Бъдете така добър да оставяте светлина за госпожа Грейшот, когато излезе вечер, и да я чакате, докато се върне цяла и невредима, а после старателно да заключвате вратите. Ясно ли ви е това? — попита Де Вин учтиво, но с явна заплаха.
	— Да, бароне. — Бристком мрачно наведе глава.
	— Добре. В противен случай ще трябва да намерим слуги, които познават по-добре задълженията си.
	В отговор икономът само погледа укорително барона. И това беше всичко. Делси се зарадва, че Де Вин пое върху себе си такова неприятно занимание като порицание на слугата.
	Когато баронът си отиде, Бристком я последва в гостната.
	— Много се извиняваме, госпожо Грейшот, но аз и съпругата ми бихме искали утре да навестим роднините си. Това е само на няколко километра от селото. Докато беше жив, стопанинът винаги ни даваше почивен ден в неделя.
	— Разбира се, нямам нищо против.
	„Господи, какво щастие ще е да се избавя от вас“ — помисли тя.
	— Ще заминем след вашия обяд и ще се върнем вечерта. През нощта ще затворя вратата, ще оставя светлина за вас и всичко ще е, както трябва — смирено добави той.
	Делси донякъде се зарадва, а отчасти беше и сърдита, че кратката лекция на барона подейства така ефикасно върху Бристком — докато самата тя в продължение на два дни безуспешно се бе препирала със съпругата на иконома.
	Тя отнесе покупките си на горния етаж и цял час прелиства модни списания, като избираше кройки за новите рокли. След като свърши с това, седна зад бюрото и написа на селските момичета, които искаше да покани за прислужници. Писмата до селото щеше да отнесе слугата, това щеше да спести пари от марки. Сетне реши да подреди масата, за да се отърве от ненужните вещи на своята предшественица.
	Няколко минути Делси се измъчваше от въпроса дали да запази хартията за писма с герба на госпожа Грейшот, или да я изхвърли? Искаше й се да я хвърли в камината и да я изгори възможно най-скоро, понеже не й харесваше това име — но в края на краищата пестеливостта надделя и тя остави листовете, щеше да ги използва за чернови.
	Докато разпределяше различните вещи по шкафчетата, си спомни думите на Боби за тайното чекмедже дълбоко в едно от тях, което се отваряло със специално копче.
	Делси разрови шкафчето, напипа скрития малък бутон. Натисна го и чу тихо щракане.
	Задната преграда се разтвори и пред очите й се появи платнена торбичка.
	— О, не! — тихо простена тя.
	Нямаше нужда да брои.
	Делси вече знаеше колко тежат сто златни гвинеи.


>	Девета глава

	Поредната находка стана известна на новите роднини на Делси още вечерта, когато тя седна в уютната гостна на лейди Джейн с чаша шери в ръка.
	Лейди Джейн изпадна във възторг и веднага заяви, че на другия ден ще дойде във Вилата и ще й помогне да претърсят цялата къща, от тавана до мазето.
	— От тавана до кухнята — поправи я Делси. — Златото, скрито в мазето, може да чака.
	— Скъпа, това е най-вероятното място, където може да са го скрили — възрази лейди Джейн.
	— В кухнята забелязах хлебарки. В мазето сигурно има плъхове. Няма да отида там! — категорично заяви девойката.
	— Най-после имам предлог да вляза в избите на Андрю — зарадва се Де Вин. — Ако там има бренди, което отново решите да плиснете в огъня, ще го взема като хонорар за търсенето на златото.
	— Нямам нищо против — съгласи се Делси. — Само че онова бренди вие го плиснахте в огъня — добави тя.
	— Брендито не гаси огъня — дълбокомислено съобщи сър Харолд.
	Съпругата му присви устни и се въздържа от коментар.
	— Странно, че една от торбичките е открита в бюрото на Луиз — каза замислено лейди Джейн. — Мислиш ли, че тя я е сложила там? Значи Андрю отдавна е правил това?
	— Вече не можем да разберем — отговори племенникът й.
	— Възможно ли е той да е имал повече пари, отколкото ни е известно? — попита Делси. — Споменахте, че господин Грейшот загубил много заради неуспешна инвестиция, но може би все пак е оставил някакви пари в къщата?
	— Не мисля. Той нямаше търпение да се докопа до парите на Луиз. Така ми каза, когато обедня. Това се случи преди около три години, защото след смъртта на Луиз много бързо започна да се хлъзга по наклонената плоскост. Започна да пие и да продава имущество. Продаде яхтата си, за да плати някакви сметки. Помните ли, лельо Джейн, неговата прекрасна яхта „Роберта Лу“? — попита Де Вин.
	— Да. След като продаде на Блюс корабостроителницата, остави за себе си най-малката гемия и я превърна в яхта за разходки. Не мисля, че е излизал с нея повече от два-три пъти. Глупаво беше да я държи. За нея се изискваше екипаж от седем души, а самият Андрю никога не е бил добър моряк. Беше просто сантиментален жест да запази корабчето и да го нарече на имената на съпругата и дъщеря си. Струва ми се, че го продаде на купувач от Мертън.
	— Яхтата беше купена от родния му чичо. „Роберта Лу“ сега принадлежи на стария Кланси — пак демонстрира осведоменост сър Харолд.
	— Светла му памет! — обади се Делси, загледана в танцуващите в камината пламъци.
	Всички я погледнаха учудено.
	— По време на краткия разговор с господин Грейшот преди брачната церемония той говореше за пари — продължи тя.
	— Бях сигурна, че иска ръката ти — засмя се лейди Джейн.
	— Не, помоли ме да се грижа за Роберта, а след това каза, че ще бъда възнаградена за това. Спомена, че делът на Луиз и Вилата ще останат за Боби, но все още имал някакви пари… Нещо от този род.
	— Фактически, той ви е завещал своето лично имущество. В завещанието е написано, че го оставя на съпругата си — поясни Де Вин. — Никакво парично състояние. Няколко скъпоценни камъка, коне и карети. Да, и патенти, които вероятно е смятал, че стават за нещо.
	— Шишът, който се въртеше сам, беше добра идея — застъпи се лейди Джейн за покойния. — Така или иначе, някои кръчмари и досега карат кучета да въртят шишовете. Отвратителна ми е самата мисъл в кухнята да се разхожда старо, мръсно куче.
	— Така и не успя да внедри някое от своите изобретения — напомни й баронът. — Що се отнася до конете и каретите, братовчедке, настойчиво ви съветвам да ги продадете. Правя това предложение, без да се колебая, защото става дума за чистокръвни рисаци*, спортни двуколки и много опасни файтони с високи капри.
	[* Рисак — общо название на няколко породи спортни коне. — Бел.прев.]
	— Да, а пътната карета е вече разнебитена каруца на сто години — добави лейди Джейн. — Убедена съм, че ако някой седне в нея, ще се разпадне.
	— Но къде са среброто на Луиз, колекцията произведения на изкуството и прочее? — попита раздразнено сър Харолд.
	— Всичко се продаде на търг още преди година, скъпи — търпеливо отговори жена му.
	Докато траеха търговете, два месеца бе слушала недоволното мърморене на съпруга си.
	— Андрю имаше прекрасна къща в Мертън — обясни Де Вин на вдовицата. — Вилата тук беше само за лятото. С Андрю никога не се разбирахме и аз още отначало опитах да убедя сестра си да не се омъжва за него. Къщата в Мертън беше продадена преди няколко години.
	— Значи смятате, че златото, което навсякъде откривам, е от тогава?
	— Трудно е да се повярва, че Андрю щеше да се раздели с нещата си и яхтата, която обичаше, ако имаше скрито злато. Най-вероятно го е получил по-късно.
	— Занимавал се е с нещо незаконно! Това е единственото обяснение — заяви сър Харолд. — Никога не съм харесвал този човек. Не разбирам защо позволи на сестра си да се омъжи за него, Макс?
	— По онова време той ми изглеждаше обещаващ младеж. Най-добрият сред лошите, защото връстниците му пък въобще не ставаха за нищо. Освен това, Харолд, забравяш колко упорита беше сестра ми! Тя не обръщаше внимание на моите увещания. И понеже тогава той можеше да й осигури състояние, тя със сигурност щеше да избяга и да се омъжи за него, въпреки забраните ми.
	— Трябва да му отдадем дължимото, все пак беше добър съпруг на Луиз. Преди тя да почине, той бе истински джентълмен — напомни им лейди Джейн. — Той я обичаше толкова много, че след смъртта й започна да пие и това обяснява всичко останало. Но, разбира се, вярно е, че един истински джентълмен нямаше да се пропие и да изпадне толкова само заради това, че е изгубил съпругата си…
	— Той започна да пие още преди Луиз да почине, но тя донякъде го контролираше — възрази Де Вин.
	— Значи никой не знае произхода на златото? — попита Делси, за да ги отклони от темата за клюките.
	Никой не можеше да изкаже разумно предположение, затова всички започнаха да обсъждат други въпроси. Решиха, че Де Вин ще изложи файтоните и конете на търг, а самият той ще потърси прилична карета, по-подходяща за нуждите на една дама. Сър Харолд започна да разказва досадна и дълга история за многобройните жестокости, извършени в историята на човечеството поради алчността за злато, за голямо неудоволствие на лейди Джейн. За да го прекъсне, тя попита Делси как гувернантката изпълнява задълженията си.
	— Тя е забележително момиче, превъзходно образовано и добросъвестно. Удоволствие е да се общува с нея, но, за да намаля разходите, бих могла сама да уча Боби. Притежавам достатъчна квалификация, за да се заема с детето.
	— О, скъпа, дори не мислете за това! — горещо възрази лейди Джейн. — Ако няма кой да гледа Боби, детето ще ви ангажира двайсет и четири часа в денонощието. Помислете за себе си, ще бъдете с вързани ръце, без да имате и минута спокойствие, за да посрещате гости или сама да ни посещавате вечер. Нима бихте я оставили на грижите на госпожа Бристком? Тя ще пълни главата на детето с истории за феи и други суеверия. Не, не бива да оставате без гувернантка.
	Делси вече беше обмисляла тези съображения. Тя обичаше Роберта, но знаеше, че като дама не ще може да отделя необходимото време за детето.
	— Аз всъщност само затова се омъжих за господин Грейшот, за да се грижа за Роберта — напомни.
	— И вие се грижите за нея — допълни Де Вин. — Сега сте нейна законна настойница и се отнасяте добросъвестно към своето задължение да управлявате парите й, но да говорите за уволнение на гувернантката е несериозно. След като свикнете с живота тук, ще разберете, че не ще имате възможност да посвещавате цялото си време на детето. Дори като учителка не сте били в училището по двайсет и четири часа в денонощието. Бих рискувал да ви дам добър съвет. Задръжте гувернантката, щом я смятате за компетентна, и я заменете, ако допускате друго. Обича ли я Боби?
	— Те имат добри отношения, но…
	— Тогава я оставете — заключи лейди Джейн. — Освен това аз приех на работа госпожица Милн. Тя имаше нужда от пари. Баща й умря, а в дома й растат още три момичета. Да бъде уволнена без причина би било жестоко.
	Това подейства безотказно на Делси и тя се съгласи да остави момичето. Въпросът за уволняване на гувернантката повече не беше повдиган.
	Сервираха вечерята, а след нея играха вист.
	Когато Делси наметна пелерината и сложи шапката, готова да си тръгне, лейди Джейн напомни, че на другия ден ще търсят съкровище, а подробностите ще обсъдят сутринта след църковната служба.
	По пътя към Вилата баронът се заинтересува от предсмъртните думи на Андрю за парите и дали не е посочил колко и къде са скрити?
	— Не. Тогава неговите думи изглеждаха много странни. Разбира се, не повярвах и си обясних всичко с болезненото му състояние. Той каза само, че има пари, които е спестил… Не помня точно, самата аз бях напълно объркана. Според мен се канеше да ми съобщи къде ги е скрил, но тогава влязохте вие.
	— Вероятно е имал предвид малко наследство от роднини. Наистина, нищо не съм чувал за това, но е напълно възможно. В такъв случай златото ви принадлежи. Той ви е оставил своето състояние.
	— Боя се, че не е наследство от някой добър роднина. Мисля, че сър Харолд е прав и Андрю се е занимавал с нещо незаконно. Чудя се дали аз нося отговорност пред закона за престъпленията на съпруга си?
	— Не бъдете глупава, братовчедке! Ако наистина е сторил нещо незаконно, вие нямате нищо общо с това.
	— Но аз получих крадени пари! Фактически съм укривателка. Ще ме оковат във вериги, а бившите ми ученици ще хвърлят камъни по мен!
	— Това е абсурдно! — възрази остро Де Вин. — Всичко е сторено преди време, без ваше знание. Изобщо не сте замесена.
	— Добре казано, но вие не сте юрист. Предполагам, че ще имам нужда от адвокат?
	— Да почакаме до утре и ще претърсим къщата. Ако отново намерим значителна сума, ще проведем разследване. Засега не искам да натоварвам мозъка си с това.
	— Струва ми се, че парите, които вече намерихме, са достатъчни — възрази Делси. — Смятате ли, че мога да спя спокойно или да слушам шума на феите в градината, сякаш нищо не се е случило? Ако имам късмет, утре ще получа още една торбичка със злато, добито по нечестен начин. Иска ми се да се върна при госпожица Фриск и в училището „Сейнт Мери“ — добави тъжно.
	— Наистина ли съжалявате за брака си? — попита сериозно баронът. — На мен ми се струва, че сте по-щастлива от обикновено. Помня ви вечно забързана, винаги с мрачно лице. А в църквата в неделя имахте строг вид, като съдия. Това не може да се нарече безгрижен живот.
	— Никога не съм била с мрачно лице!
	— Никога преди брака не съм ви виждал да се усмихвате!
	— Но вие никога не сте ме поглеждали! — отговори бързо тя. — Пък и да бяхте погледнали, нямаше да видите лицето ми заради праха, който вдигаше вашата карета.
	— Аз не ходя на църква в карета.
	— Освен това в църквата никой не се усмихва, нито се смее. Това е неуместно.
	— Бягате от въпроса, братовчедке! Наистина ли съжалявате за брака, който ви натрапих?
	— Съжалявам, че намерих торбички със злато — отвърна уклончиво тя.
	Наближиха Вилата.
	— Боби има късмет с мащехата си — каза баронът, докато помагаше на Делси да слезе. — Бристком, както виждам, е оставил светлина за вас. Преди да си тръгна, ще проверя градината.
	— Феите ще се появят не по-рано от половин час след полунощ. Напразно ще си изцапате обувките.
	— Ако чуете нещо през нощта, не се опитвайте сама да започнете разследване. Повикайте Бристком, или ми кажете утре, и ще започнем наблюдение.
	— Няма нужда от това предупреждение. Не съм толкова смела, както си мислите. Ще се завия през глава с одеялото или ще избягам в стаята на Боби.
	— Вече казах, че Боби има късмет, нали? Лека нощ, братовчедке. Приятни сънища!
	Той учтиво отвори вратата пред нея, пусна я да влезе и я затвори подире й.


>	Десета глава

	Във Вилата не я чакаха, но когато се изкачи по стълбите, Делси видя, че Бристком излезе от кухнята и пусна резето на входа.
	На втория етаж също светеха свещи и девойката извика на иконома, че ще ги угаси, за да не се качва той. Вече бе свикнала да поглежда в стаята на Боби и с нежност да разглежда милото лице на спящото момиченце. „Моето детенце! — мислеше тя. — Не е родно, но е мое!“
	В началото беше поела отговорността, без да мисли за момиченцето. Тогава беше загрижена само за себе си, за своите проблеми. И, разбира се, за собствената си изгода. Но чувството за отговорност, професионалното чувство на учителя, никога не я беше напускало. Честно казано, тя се гордееше с него. Без отговорност, когато няма за кого да се грижиш, кого да обичаш и кого да защитаваш, животът ще е пуст и безполезен. Делси започваше да обича новото си семейство.
	С такива топли мисли тя се приготви за сън, угаси лампата и влезе в уютното легло. Вслуша се в звуците зад прозореца, но не долови нищо подозрително.
	Ала когато вече почти заспиваше, изведнъж чу силен шум. Той долетя откъм малък, заграден участък в градината. Отчетливият тропот, сякаш нещо падна или някой беше съборил градински инструменти, в миг накара Делси да скочи от леглото. Тя изтича до прозореца.
	По тъмното небе се носеха разпокъсани облаци, но светлината на луната беше достатъчна, за да забележи тъмна фигура, приведена към земята. Сърцето й бясно затуптя от уплаха. Божичко! Трябва да събуди Бристком! Тя напрегнато опитваше да разбере дали непознатият ще се опита да влезе в къщата. Но човекът се отдръпна в сенките. Делси вече не го виждаше — но знаеше, че се крие и чака.
	Внезапно сянката излезе на светло и бързо се отдалечи зад ъгъла на къщата. Ако се опиташе да влезе през задната врата, Бристком непременно щяха да го чуят. Стаята им беше до кухнята. Делси внезапно беше пронизана от мисълта, че всичко, което се случва с нея, е някаква налудничава халюцинация, но каква точно — не разбираше.
	Ала може би Бристком имаха нещо общо с това, което се случваше? Те бяха изключително неприятна двойка, сигурно нещо замисляха. Жената се опитваше да я изнерви, а мъжът никога не бе там, където трябваше да е, и не вършеше това, за което му се плащаше! Те използваха нейната къща за някаква престъпна дейност! Трябваше да се изясни за каква по-точно? Това, разбира се, беше опасно, но в съседната стая спеше едно невинно момиченце, за което тя отговаряше и на което тези хора можеха да навредят.
	Делси решително облече халата, обу чехлите си и отиде на пръсти до вратата на стаята. Обаче, когато вече се канеше да излезе в тъмния коридор, смелостта й й изневери. Може би онзи беше въоръжен? За свой ужас тя чак сега осъзна, че всъщност е напълно безпомощна и беззащитна. Ами ако там злодеите бяха цяла банда?
	Стаята на госпожица Милн се намираше съвсем наблизо, само на няколко крачки. Делси се втурна в стаята на гувернантката и разтърси рамото й. Нямаше намерение да я моли да слезе долу, а само да я предупреди какво да прави, ако… Ако самата тя не се върне! Неприятна мисъл. В случай че пък момичето доброволно се съгласеше да дойде заедно с нея, това щеше да е нейно решение.
	За чест на госпожица Милн и за облекчение на Делси, гувернантката веднага се съгласи да я придружи.
	— Аз се събудих внезапно, госпожо Грейшот, защото ми се стори, че нещо падна. Звучеше като дрънчене на лопата или гребло — обясни тя. — Но не ми се искаше да стана и да отида до прозореца. Казахте, че там има само един човек?
	— Да, видях го.
	— Интересно, кой би могъл да е? Ще сляза с вас, а за защита ще вземем по един ръжен.
	Госпожица Милн се въоръжи с това импровизирано оръжие и тихичко излезе в тъмнината на коридора, а Делси реши да вземе ръжен от гостната. Без да запалят свещ, за да не издадат присъствието си, двете се притиснаха една към друга, хванаха се за ръка и предпазливо, на пръсти, слязоха по стълбището. Беше тихо, тъмно и много страшно.
	Те отвориха прозореца в стаята под спалнята на Делси, като държаха ръжените в готовност. Огледаха градината, но не забелязаха нищо страшно. Само голите черни клони на дърветата се люшкаха на фона на тъмното небе.
	— Ще отворя вратата по-широко, защото нищо не се чува — прошепна Делси.
	Така и направи, с мълчаливото одобрение на госпожица Милн.
	Чувството на страх се засилваше от зловещия вой на вятъра, който привеждаше към земята голите дървета, и от пронизващия декемврийски студ. Двете се вслушваха в продължение на две минути — докато накрая решиха, че неканеният гост е напуснал градината. Госпожица Милн се почуди какво ли е трополяло толкова силно.
	— Мястото не е далеч. Ще отида да видя — реши Делси.
	Това беше добър повод да посети градината. В интерес на истината, повече искаше да види дали не се е появила друга торбичка с гвинеи.
	— И аз идвам с вас! — веднага предложи госпожица Милн.
	С това показа, че наистина е отлична гувернантка, истинска приятелка, смела и предана! Но Делси не искаше да забърква симпатичното момиче в някаква тъмна история със златни гвинеи, като предпочиташе да запази нейното спокойствие и честно име. Нека стои да пази на вратата. Ако пък се случи нещо страшно, да вика за помощ.
	— Почакайте тук! Не ще се бавя — прошепна Делси и навлезе в тъмнината. — Това е лопата — обясни тихо през рамо, защото различи очертанията на инструмента, опрян върху стената на къщата.
	— Интересно, дали е копал нещо? — прошепна в отговор гувернантката.
	— Сега ще погледна. — Очите на Делси вече свикнаха с тъмнината и предметите станаха по-различими.
	— Внимателно! — предупреди я гувернантката, като я следеше с поглед.
	Делси безшумно измина няколко метра зад ъгъла на сградата, като неуспешно се опитваше да чуе поне някакъв звук или може би да види прясно изкопана дупка. Духаше силен пронизващ вятър. Тя разбра, че е безумие да продължи да търси нещо само по халат в мразовитата декемврийска нощ. Щеше да извади късмет, ако не се простуди.
	Преди да се върне обратно, отново се огледа — и от ужас едва не припадна! На по-малко от метър, прикрит в сянката, стоеше мъж, облечен в черно. Беше се притиснал към стената, а в мрака лицето му приличаше на бяло петно.
	Делси едва сподави вика си. Искаше да се обърне и да тича, но сякаш се намираше в зловещ кошмар: краката й бяха като вкопани в земята! Не можеше да ги помръдне! Вцепенена от страх, тя гледаше мъжа, който на свой ред не откъсваше очи от нея.
	Непознатият се опомни пръв, сграбчи китките й и я дръпна зад ъгъла. С решително движение я придърпа към себе си и тя усети плата на дрехата му върху бузата си. Обзета от безумна паника, Делси отчаяно опитваше да се освободи, блъсна го в гърдите, но той я държеше здраво. Внезапно я обхвана през талията и преди тя да разбере какво се случва, непознатият се наведе към нея и притисна устни към нейните.
	Сега тя се оказа здраво прегърната от него, а той покриваше лицето й със страстни целувки. Това, разбира се, трябваше да я ужаси, но някак се случи точно обратното — Делси престана да трепери. Мъжът беше с гладко избръснати бузи, тя дори усети лекото ухание на одеколон. В замъгленото й от паниката съзнание се мярна мисълта, че нападателят е джентълмен. Обаче това не променяше нещата! Вярно че не бе отвратителен, мръсен и груб, както се полагаше на бандит — но все пак беше престъпник!
	Също така, както бързо я бе сграбчил, бандитът разтвори ръце, обърна се и изчезна в нощта. Тя изведнъж почувства пронизващия студ с цялата му мразовита сила и чу треперещия глас на госпожица Милн:
	— Добре ли сте, госпожо Грейшот? Какво се случи? Той обиди ли ви?
	Делси внезапно осъзна, че гувернантката е видяла злополучната целувка.
	— Не. Просто… Нали видяхте какво стана?
	— О, колко беше нагъл! Той ви целуваше! Кой ли би могъл да е?
	— По-скоро да отидем в къщата, че замръзвам! Нямам представа кой беше!
	Дамите почти тичешком се върнаха в къщата.
	— Приличаше на… Не, това е невъзможно! Той никога не би се държал толкова безсрамно! — възбудено бърбореше госпожица Милн.
	— Познахте ли го?
	— О, не! Видях само силуета!
	— Вие казахте, че ви напомня за някого! За кого?
	— Стори ми се, че е висок колкото лорд Де Вин, а и костюмът ми изглеждаше познат! Забелязах бяла риза и черен жакет, а в нашите краища джентълмените тук не са чак толкова много. Но, разбира се, не беше той — уверено заяви момичето.
	— Аз също мисля така — хладно отвърна вдовицата.
	Двете се изкачиха заедно по стълбите и се разделиха пред стаята на гувернантката. Уговориха се да не казват нищо на Боби за нощния инцидент.
	— Във всеки случай, госпожо Грейшот, в едно съм твърдо уверена: това не беше Бристком. Той не може да е толкова елегантно облечен. Но все пак интересно, кой тогава? — замислено добави момичето.
	Когато се върна в топлото легло, Делси беше принудена да признае, че и самата тя си бе помислила за Де Вин. Приликата наистина я озадачи. Ръстът съвпадаше, облеклото изискано — макар да нямаше време да огледа подробно как беше облечен непознатият. Но преди един час, когато Де Вин я докара във Вилата, той носеше именно вечерен костюм. А малкото украшение за ланеца на часовника, което висеше от джоба на нападателя, спокойно можеше да бъде златна птича кост. Тази вечер тя беше забелязала точно такова да виси от джоба на Де Вин. Освен това беше обърнала внимание, че той непрекъснато го прехвърля между пръстите си.
	Но защо баронът ще се разхожда в градината след полунощ? Навярно е търсел някого, опитвайки се да разбере загадката на златните гвинеи.
	Да, напълно възможно да е бил той. Най-вероятно е отпратил каретата и е останал в градината. Всъщност от момента, в който тя влезе във Вилата, до мига, когато чу трополенето навън, беше минало съвсем кратко време. Преди да се разделят, той й каза, че иска да види какво се случва в градината…
	Разбира се, това е бил Де Вин. Но тогава изниква въпросът защо я целуваше. Доколкото знаеше, баронът нямаше съмнителната слава на развратник. Името му никога не беше свързвано с някоя от селските девойки. Такава клюка в никакъв случай нямаше да бъде пропусната от госпожица Фриск.
	Опитвайки се да реши тази загадка, Делси се въртя почти час в леглото, без да може да заспи. Преди да затвори очи, се зачуди как да се държи с барона на следващата среща? Дали да намекне за своите подозрения, или да не повдига въпроса?
	Реши да мълчи. Намекът щеше да я постави в изключително трудно положение. Де Вин никога не реагира на такива дреболии. А тя ще трябва да се черви заради странното поведение на барона и да се чувства като глупачка. По-добре да забрави за този инцидент и да се надява, че той ще бъде толкова тактичен да постъпи по същия начин.
	Без да стигне до отговор на тревожната загадка, Делси затвори клепачи и потъна в неспокоен сън.


>	Единайсета глава

	Още със събуждането си сутринта Делси беше обзета от тревожни мисли. От сивото небе се лееше студен дъжд.
	Беше неделя. По-рано дъждът никога не й беше пречил да ходи на църква. Посещаваше храма, независимо какво е времето, и дори не й беше хрумвало, че може да дойде момент, когато ще я возят там в карета.
	Тя облече черна рокля и слезе за закуска с Боби и гувернантката. Госпожа Бристком пресилено се усмихваше, докато сервираше — явно се опитваше да спечели благосклонността на господарката. Едрата й фигура беше препасана с чисто бяла престилка, а косата й беше гладко сресана.
	— Вие и съпругът ви избрахте лош ден за посещението при роднините си, госпожо Бристком — отбеляза Делси, като прие тези знаци за символ на помирение.
	— До обяд може би ще просветне — все така усмихната, отвърна икономката.
	За голяма изненада на господарката си тя дори попита любезно дали има някакви поръчки за нея в селото.
	Отначало Делси отказа, но след това размисли и я помоли да занесе писма до бившите й ученички, на които предлагаше работа като камериерки. Дори благоволи да съобщи на икономката съдържанието на писмата, уверявайки я, че момичетата са свестни, почтени и ще й бъдат добри помощнички.
	Делси не беше свикнала да вижда усмивка върху лицето на винаги навъсената госпожа Бристком, но й се стори, че този път тя се усмихна някак по-различно отпреди малко.
	— С удоволствие ще ги занеса на път за роднините ми — рече любезно икономката и излезе от стаята, като влачеше небрежно крака.
	— Хайде да сложим новите си шапки въпреки дъжда! — обърна се Делси към Роберта. — Да си вземем чадърите! — Отивайки на църква, тя искаше да подчертае своя нов статут.
	— Ние не ходим на църква, когато вали — заяви Боби.
	Роберта въобще рядко посещаваше църквата. Делси се опита да си спомни дали е виждала другите членове на семейството там в лошо време. По принцип те често отсъстваха от литургиите. Но понеже често пътуваха до Лондон или другаде, не беше сигурна, че Боби казва истината.
	Така или иначе, тя реши да отиде на църква, слезе в гостната, взе книга и зачака каретата. Литургията щеше да започне в единайсет.
	Делси следеше часовника. Ето, вече е десет и половина… Единайсет без четвърт.
	В единайсет без десет свали шапката си и я сложи настрани. Ясно беше, че днес няма да ходи на църква!
	Преди да реши какво да прави, на вратата се почука. Влезе Бристком и съобщи, че каретата на Де Вин чака. Но беше твърде късно! Службата вече беше започнала.
	Делси с досада изскочи навън, за да отбележи пред барона, че от Вилата до църквата има поне половин час път.
	Но каретата беше празна.
	— Извинете за закъснението, госпожо Грейшот — каза Бристком. — Господарят не ходи на църква в такъв дъжд. Той едва преди малко реши да ви изпрати карета, ако вие желаете да отидете на литургията.
	— Моля, благодарете от мое име на барон Де Вин, но няма да отида, тъй като вече закъснях — студено отговори Делси и раздразнена, се върна в гостната.
	Дъждът се лееше като из ведро и тя се замисли с какво да се заеме през времето, което й се беше освободило. Нямаше търпение да продължи по-сериозно търсенето на златото. Най-подходяща за скриване на такива ценности според нея беше стаята на господин Грейшот.
	— Казах ти, че не ходим на църква, когато вали. — Боби влезе тичешком в стаята и я прегърна. — Какво ще правим, мамо?
	— Ще подредим стаята на татко ти — отговори Делси на момиченцето, което подскачаше игриво насам-натам.
	Ако намереше още пари, нямаше да съобщи за тях, а щеше да ги скрие, за да ги сложи после в стоманения сейф.
	— Там е разхвърляно, нали? — попита Боби.
	През последните няколко месеца стаята беше главното убежище на господин Грейшот и се бе напълнила с личните му вещи. Навсякъде имаше разпилени книги, карти, връзки стари вестници и списания. Ако се съдеше по плътния слой прах навсякъде, тук никой не беше почиствал след смъртта му.
	Делси методично прегледа гардероба, шкафа за бельо, нощното шкафче; дори надзърна под кревата и обясни на Боби, че иска да види дали е прашно.
	— Навсякъде има много прах — рече момичето и сбърчи носле.
	— Така е. Ще предупредя новите камериерки. Поканих две от моите бивши ученички да ни помогнат. Те ще ти харесат, защото са млади и весели момичета.
	Тя въздъхна, огледа за последен път стаята и стигна до извода, че тук няма никакво скрито богатство. Изведнъж й хрумна да погледне под дюшека.
	Делси вече се чудеше как да скрие евентуална находка от Боби, когато гувернантката почука на вратата.
	— Имате писмо от лейди Джейн, госпожо Грейшот — каза тя. — С госпожица Роберта сте поканени на вечеря. Самата тя не ходи никъде във влажно време, защото я болят ставите. Да облека ли Роберта, защото наближава обяд?
	— Да, благодаря ви. Госпожице Милн, понеже днес господин и госпожа Бристком имат почивен ден, може би ще пожелаете да дойдете с нас? Сигурно ще ви е неприятно да останете тук сама?
	— Тъкмо исках да ви помоля да ме вземете със себе си. Братовчедка ми Бетси работи при лейди Джейн и ми се иска да я посетя.
	— Отлично. Ще дойдете с каретата, която ще изпратят за нас.
	— Благодаря ви, госпожо Грейшот. — Гувернантката отведе Роберта.
	Делси безшумно затвори вратата подире им и отиде при леглото. Грейшот явно беше обичал удобствата. Меката пухкава възглавница лежеше върху друга, по-твърда, пълна със слама. Да се свалят калъфките от тях се оказа доста трудно, особено от сламената. Тя беше твърде голяма и трябваше да се обърне, а за целта се наложи Делси да се качи върху леглото.
	Накрая се измори от борбата с възглавниците и легна да си почине. Когато погледна нагоре, забеляза, че балдахинът е увиснал в средата. Сякаш върху него беше поставено нещо тежко.
	Сърцето й заби по-силно. Тя скочи от постелята, дръпна стол, стъпи отгоре му — и видя върху балдахина купчина платнени торбички.
	Делси ги хвърли на леглото и ги преброи. Точно дузина. Още хиляда и двеста гвинеи!
	Пред очите й притъмня. Нямаше ли да свърши това? Нима във всяко кътче в къщата щеше да открива нови доказателства за престъпната дейност на съпруга си?
	Слезе от леглото, опипа дюшека. В него не откри нищо и се задоволи да събере всички торбички.
	Сложи пухкавата възглавница на мястото й, а после крадешком се промъкна в своята стая с дванайсетте торбички. Трябваше да ги прибере в сейфа. Уви торбичките в пелерината, за да ги скрие от Бристком; после слезе долу и с треперещи ръце ги сложи в сейфа. Там вече почти нямаше свободно място. Ако продължеше да намира злато толкова често, трябваше да потърси друго място за съхранението му. Чувстваше се виновна, сякаш сама е извършила кражба.
	По време на обяда настроението й не се подобри. Залъците засядаха в гърлото й и тя почти не слушаше възбуденото бъбрене на Боби за предстоящото посещение при леля Джейн. Новата находка беше изместила на заден план събитията от нощта, които не й даваха покой цяла сутрин.
	Баронът дойде, за да ги откара в къщата на лейди Джейн. Но в присъствието на госпожица Милн и Роберта не беше възможно да му съобщи новината.
	Делси тайно погледна Де Вин, опитвайки се да прочете най-малко следа от срам или вина на лицето му — но той изглеждаше безстрастен, както винаги. Тя изведнъж се усъмни в собствените си подозрения. Та нали мнозина джентълмени имат вечерен костюм? Пък и украшението на часовниковата верижка може би не беше непременно във формата на птича кост. Можеше да е всичко друго, нали в тъмнината и паниката не бе успяла да види подробности.
	Внезапно той прекъсна размислите й:
	— Съжалявам, че днес заради мен пропуснахте службата. Не знаех, че ходите на църква в толкова лошо време. Лично аз не го правя, но зная, че на вас ви харесва. Опасявам се, че твърде късно помислих за това.
	— Да, винаги ходя на църква в неделя. Ходила съм дори пеш в дъжда и определено щях да отида с карета, ако беше дошла навреме. Но се надявам следващата седмица да не ми се наложи да ви безпокоя, бароне. Щом успеете да продадете каретите и конете на господин Грейшот, ще си купя собствена двуколка!
	— Двуколка? — учуди се той.
	— Да, двуколка — твърдо отговори Делси.
	По въпроса несъмнено щеше да има спорове, но тя възнамеряваше причината за купуване на двуколка да остане тайна.
	— Семейство Бристком имат двуколка — обади се Роберта. — Тя ми харесва, много е удобна!
	Дъждът постепенно отслабваше и през плътната завеса на мъглата се мярнаха плахи слънчеви лъчи.
	В гостната лейди Джейн започна да си играе с Роберта. Госпожица Милн отиде да посети своята братовчедка.
	В семейството не беше прието да се обсъждат роднински отношения пред деца, но по нетърпеливите погледи на Делси лейди Джейн разбра, че тя иска да й съобщи нещо.
	— Боби, никога няма да се сетиш какво приготвя готвачката — рече тя след малко. — Меден сладкиш! Не искаш ли да погледнеш какво става в кухнята и да помогнеш?
	Момиченцето радостно изтича натам.
	— Какво съкровище е тя! — с умиление каза лейди Джейн. — Но за съжаление децата не бива постоянно да са наоколо. Чувствам, че Делси иска да ми съобщи нещо, а и самата аз нямам търпение да го чуя! Кажете: без мен търсехте и намерихте злато?
	— Дванайсет торбички! — възкликна Делси, която вече не можеше да се сдържа и прекъсвана от възбудените въпроси на събеседничката си, описа подробно своята находка. — И можете да бъдете сигурна, че това не е краят!
	— Утре непременно трябва да се претърси цялата къща — заяви лейди Джейн с нетърпеливо блеснали очи.
	— Вече огледах тук-там. Мисля, че гостната е чиста… искам да кажа, че там няма пари. Между другото, за чистотата. Семейство Бристком ме помолиха днес да им дам почивен ден и отнесоха в селото две мои писма за момичетата, които се надявам да наема.
	— Те често вземат почивен ден в неделя — потвърди лейди Джейн.
	— Как се държаха? — заинтересува се Де Вин.
	— Почтително. Според мен се опитват да общуват с мен. Какво мислите за последната ми находка, Де Вин?
	— Значи вече са налице две хиляди и петстотин гвинеи! Нещата стават сериозни!
	— Да, това въобще не е шега.
	— Преди да вземем решение, нека да потърсим още. Дали снощи феите отново посетиха градината ви? — попита той, доколкото можа да прецени Делси, от чиста любезност.
	— Всъщност там имаше само една фея, за която забравих поради по-важните новини — без много да му мисли, отвърна тя.
	Делси рискува да погледне в очите Де Вин. Но в тях прочете само любопитство.
	— Какво се е случило? — попита той.
	— Чух шум, погледнах и видях някакъв мъж.
	— Какво правеше той? — наостри уши лейди Джейн.
	— Мисля, че следеше някого. Така или иначе, не се опита да влезе в къщата — отговори Делси, докато живо си припомняше нощното произшествие.
	— Може би ви е оставил още един подарък? Днес огледахте ли градината?
	— Не! А трябваше ли да го направя?
	— Сега е такъв дъждовен ден — утеши я лейди Джейн. — Преди вас никой няма да стъпи там. Можете да я огледате утре сутринта.
	— Непременно.
	Сър Харолд, който слушаше разговора им, изведнъж проговори:
	— Андрю очевидно е бил замесен в съмнителни дела — обади се той, поглеждайки нетърпеливо книгата, която лежеше на масата пред него. — Няма никакво съмнение. Иначе откъде е имал две хиляди и петстотин гвинеи? При това е държал пари в дома си, вместо да ги внесе в банка или да ги вложи в ценни книжа. Жалко, че този човек беше член на нашето семейство!
	— Господи! — извика лейди Джейн и пребледня, независимо от ружа по лицето си. — Да не е изобретил машина за изработване на фалшиви пари! Само това ни липсваше: фалшификатор в семейството!
	— Онези, които видях, бяха истински — успокои я Де Вин.
	— Той безусловно се е занимавал с някакви машинации — упорито настоя сър Харолд. — Може направо под носа ни да е играл хазарт!
	— Той не беше способен на това — възрази Де Вин. — Във всеки случай, през последните три години капиталът на рода Де Вин не е намалял.
	— Ако е играл хазарт, щеше да остане гол и бос — изрази се по-рязко лейди Джейн. — Не забравяйте, че загуби всичко до последното пени, докато се занимаваше с търговия, и винаги губеше на карти. Залагаше на коне, но никога не печелеше. Иска ми се да знам откъде е това злато? Две хиляди и петстотин гвинеи! Делси, сега вие сте богата! Какво смятате да правите с парите?
	— Да ги запазя и да платя евентуалните щети, когато се стигне до съд. Надявам се съдията да се отнесе снизходително към мен, ако върна по-голямата част.
	Лейди Джейн онемя от такава честност. Сър Харолд кимна одобрително.
	— Отлично решение! — съгласи се той, сетне се поддаде на изкушението и взе книгата.
	— Навярно нашата братовчедка се шегува — обади се Де Вин. — Предполагам, че така беше и за двуколката?
	— Не се шегувах нито за едното, нито за другото.
	— Не могат да дадат Делси под съд, нали, Макс? — попита лейди Джейн.
	— Разбира се, че не. Госпожо Грейшот, а за какво ви е двуколка?
	— Мисля, че мога да я купя с новите си доходи — рязко отвърна Делси.
	— След като продадете конете и оборудването на конюшните на Андрю, можете да си купите нещо по-добро от двуколка.
	— Една карета е много скъпа. Конете трябва да се хранят. Ще се стигне до положение, когато два коня ще изяждат всичките ми двеста и петдесет фунта месечно. Освен това за карета е необходим кочияш. А двуколката с малко упражнения ще мога да карам сама.
	— Защо направо не си купите каруца и не приключите с въпроса? — ядоса се баронът.
	— Скъпа, не мога да си представя, че ще се появите в селото в двуколка — намръщено се обади лейди Джейн. — Ако нямате пари за карета и не можете да пипате дела на Боби, използвайте моята или тази на Макс. Ще се радвам да я споделям с вас, а ти, Макс, имаш няколко карети. Винаги ще се намери някоя свободна.
	— Напълно разбираемо е, че госпожа Грейшот иска да има собствен превоз, особено като се има предвид, че моята карета обикновено закъснява. Но никак не ми се иска тя да пътува с двуколка като…
	Очите на Делси блеснаха гневно:
	— Като учителка в селско училище?
	— Не исках да кажа това.
	— Много добре, защото не познавам нито една учителка да има късмет да се вози с двуколка. Но за мен е извънредно подходяща!
	— Не е подходяща, скъпа! — решително възрази лейди Джейн. — С нея може да се пътува само в хубаво време и на кратки разстояния. Дори да имахте собствена двуколка, днес например, в дъжда, тя нямаше да ви свърши работа. На вас ви трябва истинска покрита карета. Дъжд вали поне три пъти седмично и през половината време от годината е твърде студено, за да използвате открит превоз, при това толкова бедняшки. В интерес на истината, според мен това ще са пари, похарчени на вятъра.
	— Когато продадете имуществото на Андрю, ще можете да си купите прилична карета и коне, а за тяхната храна аз ще се погрижа с удоволствие — предложи баронът.
	— В плевнята имам добър запас от сено — каза Делси шеговито, показвайки своята осведоменост.
	Обаче за лейди Джейн, която обичаше яснотата във всичко, това не беше достатъчно.
	— Значи се отказвате от двуколката? — настоя тя.
	— Ще си помисля — съгласи се Делси.
	И наистина, възраженията против двуколката се оказаха доста съществени. Пък и на самата нея й се искаше да притежава по-престижен превоз.
	— Доста странно би било да ви видим в двуколка — продължи Де Вин. — Боби също. Двуколката е по-подходяща за Бристком, отколкото за момиче от нашето семейство.
	— Щом всички са толкова против, тогава, предполагам, не би трябвало да купя двуколка — каза Делси, която започна да се ядосва. — Но, за да бъда честна, Роберта носи същата фамилия като мен, а аз не се срамувам да се появя в двуколка!
	— Разбира се, няма от какво да се срамувате — съгласи се Де Вин. — Веднъж Луиз цяло лято се разхождаше с двуколка и, изглежда, го правеше с голямо удоволствие. Но както правилно отбеляза лейди Джейн, тя ще бъде безполезна през три четвърти от годината. Освен това наистина е жалко да похарчите много пари за нещо, което е повече играчка!
	Денят премина приятно и спокойно в бъбрене, игра на карти и разглеждане на модни списания. Заради Роберта сервираха вечерята по-рано от обикновено и за да усвоява правилата на доброто възпитание, й позволиха да се храни с възрастните. Гостуването приключи в осем часа.
	— Все още не е късно — каза Де Вин, докато откарваше Делси и Роберта към Вилата. — Мога ли да разчитам да ме поканите гостоприемно за час-два, братовчедке? Харолд твърди, че много добре играете шах. Ако не ви е интересно да разговаряте с мен, то, надявам се, моето умение в играта ще компенсира това.
	Перспективата да прекара дългата вечер сама въобще не й беше приятна и тя с удоволствие прие предложението. Пък и досега разговаряше с Де Вин обикновено в кръга на семейството му. Възможността да го опознае по-отблизо й допадна.
	— Чудесна идея, но дори най-безинтересният разговор ме привлича повече и от най-интересната игра на шах.
	— Благодаря. Надявам се разговорът с мен да не ви бъде скучен.
	— Не исках да кажа това!
	— А може ли и аз да си говоря с вас? — попита Боби.
	— Не, всезнайке! Ти ще отидеш да учиш граматика — ласкаво отговори вуйчо й. — Да се надяваме, че вече с две учителки ще постигнеш по-голям успех, отколкото досега.
	— Как мога да постигна успех, ако не искате да общувате с мен? — хитро попита момиченцето.
	— В софистиката, както виждам, вече си преуспяла!
	Делси влезе радостно в къщата, предвкусвайки удоволствието от общуването с барона.
	Но настроението й веднага се развали, щом чу първите думи на Бристком, който ги посрещна със запалена лампа.


>	Дванайсета глава

	— Аз не съм виновен! Когато излязох, здраво заключих къщата! — започна Бристком.
	— Какво се е случило? — попита разтревожената Делси.
	— Нахлули са, когато в къщата не е имало никого.
	— Кой? Крадци? — попита Де Вин.
	— Да, бароне! Но не са били обикновени крадци, защото вратата беше отворена с ключ. Прозорците не са счупени и няма следи от разбиване на ключалката. Който и да е бил, той е имал ключ! Когато излязох, аз лично заключих всички врати, понеже знаех, че ще се върна по-рано от госпожа Бристком.
	— Всичко това са звена от една верига — каза Делси и влезе в коридора. — Предполагам, че в кабинета са разбили стоманения сейф?
	— Не, госпожо Грейшот! Разхвърляна е само стаята на господаря. Ние огледахме цялата къща веднага, щом видяхме широко отворената задна врата. Среброто е непокътнато, порцелановите съдове и вази са изпочупени, но нищо не е взето!
	— Нека все пак да погледнем — предложи Де Вин и се запъти към стълбището.
	Другите, включително Роберта и госпожица Милн, тръгнаха подире му.
	Стаята на господин Грейшот беше буквално разгромена. Спалното бельо беше разпокъсано, щорите — пръснати по пода, балдахинът — разпран с нож, а дюшекът — хвърлен до леглото. Всичкото това безредие беше покрито със слой пух от разрязаната възглавница. Съдържанието на чекмеджетата на бюрото и шкафа бе изтърсено върху пода.
	Цялата компания се вцепени при вида на този безсмислен вандализъм. Бристком отново насочи вниманието им към факта, че въпреки хаоса нищо не беше изчезнало. Сребърните гребени бяха на мястото си. Скъпите копчета за ръкавели, иглите за вратовръзка и златният часовник също не бяха докоснати.
	— Разбойникът е знаел какво търси в тази стая — обърна се Де Вин многозначително към Делси, но веднага замълча, щом срещна сърдития й поглед.
	— Съжалявам — каза огорчено тя. — Утре ще помоля момичетата, които наемам, да въведат ред тук. Сега вече е твърде късно за толкова много работа. Просто ще заключа и ще взема ключа.
	Роберта не искаше да си тръгне, защото си намери интересна игра — хвърляше нагоре пера и после ги духаше. Най-сетне госпожица Милн я отведе, Бристком се върна в кухнята, а Делси и баронът слязоха в гостната, за да обсъдят новата случка.
	— Бандитът, разбира се, е дошъл за парите — каза тя. — Интересно, кой може да знае, че са били там? Не изключвам това да са направили самите Бристком, докато в къщата не е имало други хора.
	— Не мисля. Докато се премествахте тук след смъртта на Андрю, цялата къща беше на тяхно разположение. Защо са се бавили?
	— Бристком каза, че крадецът е имал ключ. Може да е някой от предишните слуги?
	— Камериерът Самсон — веднага си спомни Де Вин. — Платих му на другия ден след смъртта на Андрю. Ако някой е знаел, че Андрю е имал пари, скрити в стаята му, това е само той. Несъмнено той е огледал всичко, преди да си тръгне, но парите бяха скрити на сигурни места. Вие например никога не бихте решили да проверите балдахина, ако не сте забелязали, че той е увиснал. Интересно е, че Самсон започна да работи тук преди около три години, скоро след смъртта на Луиз. Това се случи малко преди Андрю да започне да изпитва финансови затруднения… или може би кратко време след това. Във всеки случай беше горе-долу когато продаде къщата в Мертън и се опита да сложи ръка върху парите на Луиз. Много е вероятно Самсон да е имал ключ или просто да е направил дубликат.
	— Откъде е знаел, че точно днес в къщата няма да има никого? Освен, разбира се, ако не ни е наблюдавал — забеляза Делси. — Приятна мисъл, няма що… Разбойникът стои пред вратата ми с ключ, за да може лесно да влезе когато поиска, и да пререже гърлата ни. А сетне да ни подпали!
	— Изглежда, не е имал такава цел, братовчедке. Той е чакал, докато всички излязат от къщата. Самсон знаеше, че Бристком често имат почивен ден в неделя, и за него е било лесно да съобрази, че когато слугите ги няма, вие ще вечеряте на друго място.
	— Ще се обадя в полицията.
	— Боя се, че не мога да ви позволя това — каза Де Вин, като разтърка брадичката си, загледан в огъня.
	— И как ще ме спрете? — попита навъсено Делси.
	Той я погледна и неочаквано се усмихна:
	— Вие отново сте на погрешен път. Трябва да ви убедя да не хукнете към Кестнау в търсене на констебъла и да го информирате за незаконно нахлуване. Вие забравяте, че това е изключително деликатен въпрос, към който е по-добре да не се привлича вниманието на властите. Само си помислете в какво неудобно положение ще се озовем всички, ако камериерът — а аз предполагам, че тук е замесен именно Самсон, разкаже, че е търсел пари, спечелени от съпруга ви по непочтен начин.
	— Та той беше ваш зет! Аз нямам нищо общо със случая. Може да се окаже, че наистина е влизал Самсон. Но не възнамерявам да остана тук, в една къща, където спокойно може да влезе разбойник и да стори всичко, което му хрумне.
	— Доколкото разбирам, желаете да се върнете на втория етаж при госпожица Фриск? Не мислите ли, че би било по-разумно просто да смените ключалките?
	Делси се задъха от възмущение:
	— От самото начало ми стана ясно, че не се интересувате от моята безопасност! Иначе никога нямаше да ме накарате да се омъжа за този негодник Андрю! Но мислех, че ще се грижите за мен поне заради племенницата си.
	— Аз се грижа за безопасността и комфорта и на двете ви. Ако мислех, че ви заплашва и най-малка опасност, никога не бих ви позволил да останете тук!
	— Да позволите на мен? Ще остана, ако искам!
	— Е, добре, прекрасно! Останете, но мисля, че все пак си заслужава да смените ключалките.
	В отговор на тази забележка тя ядосано тропна с крак.
	— Госпожо, старайте се да се контролирате! Силните емоции вредят на здравето. Значи ще изпратя от Замъка човек, който да смени ключалките. Имам много добър работник, който върши подобна работа при мен и в къщата на лейди Джейн.
	— Добре — въздъхна тя. — Не се съмнявам, че когато с Роберта лежим студени върху пода, вашият работник ще ни направи отлични ковчези. За дъщеря ми предпочитам да е бял, а за мен ще е подходящ най-обикновен чамов.
	— Ще е по-подходящо да го боядисаме черен. Като знак, че сте вдовица — присмехулно предложи Де Вин.
	— Вероятно за вашия бихте избрали кралски пурпурен?
	— Аз обичам лакиран махагон. Имайте предвид това, ако се наложи да отида в друг свят.
	— Такива като вас живеят вечно — измърмори Делси и започна да се разхожда възбудено из стаята. — Във всеки случай има поне едно добро нещо: намерих парите, преди Самсон да се добере до тях.
	— Вече смятате притежанието на крадено злато за предимство? — попита той, като съпровождаше с поглед всяка нейна крачка.
	— Нима смятате, че е по-добре да го притежава някой престъпник? — Тя внезапно спря и се върна на дивана. — Бароне, хрумна ми идея! Нашият снощен посетител е бил Самсон, който се е опитвал да влезе в стаята на Андрю, докато спяхме. Колко хубаво, че попречих на това!
	— Искам да чуя подробности за снощните събития. Подозирам, че не сте ми разказали всичко.
	Делси почувства, че се изчервява, и бързо се извърна:
	— Всъщност аз… Аз отворих вратата и той избяга.
	— Добре, но защо трябва да се изчервявате заради това? — настоя баронът, като я гледаше с лека усмивка. — Хайде, разказвайте всичко! Значи вие сте излезли, макар настойчиво да ви предупредих да не правите това?
	— Да, излязох от къщата — призна Делси.
	— Учудващо безразсъдство! Продължавайте! Вие сте излезли и…
	— Е, ако искате да знаете… той ме целуна!
	— И как, харесаха ли ви целувките на камериера крадец? — учтиво се осведоми Де Вин без признаци на гняв.
	— Не беше чак толкова лошо, както си мислите. Доволен ли сте сега?
	— Щом ви е било приятно, няма да кажа и дума повече.
	Тя изхъмка и веднага промени темата:
	— Утре ще претърся къщата от тавана до мазето и се надявам, че вие ще ми помогнете. В края на краищата, нали обещахте?
	— Не знаех, че съм положил клетва. Не ми беше дадена Библия, на която да сложа ръка. Хайде, признайте си, че се ядосвате само защото ви предстои тежката задача да поставите в ред такава огромна къща. Животът ви не е бил застрашен, неканеният гост не е намерил парите. Та, какъв е проблемът? Дори са ви целунали! Утре ще наредя да сменят ключалките и Самсон повече няма да ви безпокои.
	— Вие май ще ми кажете, че просто ми е провървяло с това произшествие.
	— Едно малко приключение ще ви разсее от меланхолията, която, изглежда, ви е присъща — отбеляза той.
	— Не мисля, че лекарят ще препоръча грабеж като разсейващо средство.
	— Вярно е, но има няколко разсейващи средства, които може да бъдат препоръчани на вдовица, без да се накърняват правилата на приличието. Смея да кажа, че дори игра на карти в събота не върши работа. Може би утре ще поговорим за това?
	— Не, искам да започна да търся днес! Но повече няма да ви се натрапвам с молби за помощ.
	Делси стана и демонстративно започна да се взира под столовете, диваните, масите и вазите. Де Вин я наблюдаваше учудено известно време, после сви рамене и се присъедини към нея. Той проучи най-невероятните места и дори погледна в кофата с въглища.
	— Търсим не прах и мръсотия, а торбички със злато — забеляза тя.
	След като преровиха всички възможни потайни места в гостната, отидоха да търсят съкровища в трапезарията. Но не откриха нищо, което да представлява и най-малък интерес. Когато се измориха, седнаха в гостната и изпиха чаша шери. На тръгване баронът напомни на Делси, че трябва да заключи вратата и да пусне резето.
	— Какъв е смисълът?
	— Вярно е, но ще изглеждате глупаво, ако ви ограбят и се наложи да признаете, че сте заключили вратата само с ключ.
	— Когато утре сутринта открия, че стоманеният сейф в кабинета е отворен и парите са изчезнали, страшно ще се зарадвам — нали ще зная, че съм пуснала резето!
	— Внесете парите в банка. Глупаво е да оставяте това богатство без защита. Надявам се, че сте научила урока, който Самсон ви е преподал снощи?


>	Тринайсета глава

	Делси прекара нощта спокойно и нищо не наруши съня й. Но мисълта, че крадецът има ключ и може да влезе в къщата, все още я тревожеше.
	Рано сутринта тя очакваше да види своите бивши ученички, на които бе определила среща за осем и половина.
	В десет часа госпожа Бристком й донесе два сгънати листа хартия. Точно в този момент Де Вин пристигна във Вилата заедно с работника, който трябваше да смени ключалките.
	Двете еднакви писма силно разстроиха Делси.
	— Момичетата отказват да работят за мен! — огорчено възкликна тя.
	— Никой не е приел предложението ви? Странно, защото в селото такава работа за жена трудно се намира — отвърна баронът.
	— Бях сигурна, че им правя добро. Семействата им не са заможни и аз предложих на всяка от тях добро заплащане, но погледнете какво пишат: „При тези обстоятелства родителите ми не смятат, че е възможно да ми позволят да дойда при вас“. Напълно еднакви писма, сякаш са написани под диктовка! Какво означава това? Може би заради господин Грейшот? Но нали всички знаят, че е починал? Дали не искат да работят за мен, защото съм им бивша учителка? Нима в селото смятат, че не съм подходяща за стопанка на такъв дом? — попита тя госта си.
	— Разбира се, че не! Те може да имат предвид всичко друго, но не и това. Може би си струва да потърсим други момичета? Вие познавате много хора в селото.
	— Не, тези бяха най-подходящите — добри, възпитани, с тях се разбирах добре в училище. Обичаха ме, възхищаваха ми се. Щом те отказват, никой друг няма да се съгласи — унило рече Делси.
	Освен обидата заради проявената към нея неблагодарност, тя беше раздразнена и от подозрението, че ако това го беше предложил Де Вин, веднага щяха да приемат.
	— Жалко, че така се е случило, но аз мога да ви дам прислужници за известно време. Ще помоля моята икономка да ви изпрати две жени. Хайде, не се отчайвайте, братовчедке! Ще говоря с госпожа Форестър веднага, щом се върна в Замъка. Сега, все пак ще сляза в мазето, а вие продължавайте да търсите горе. Няма зло без добро, защото така ще ви е по-удобно да проверите горните стаи без любопитни чужди погледи.
	Тя прие този аргумент, който трябваше да облекчи разочарованието й. После отиде да търси злато в горните спални и на тавана. Но не намери нищо, освен прах, мръсотия и едно забравено пени. Де Вин, който дойде след час в гостната, целият в паяжини, също не донесе нищо ново. В мазето имало само плъхове.
	— Впрочем, извадих късмет! Намерих сериозни запаси добро вино и две бъчви бренди.
	— Брендито е моето заплащане за вашите търсения — напомни му тя. — Цели две бъчви! Доволен ли сте?
	— Честно казано, добре плащате за един час работа. Но и вие не сте на загуба. Вече няма с отвращение да бърчите нос, когато аз пия бренди. На рафтовете лежат бутилки с превъзходен кларет и бордо. Има и два сандъка шери, осмелих се да ви донеса бутилка от него. Сега Бристком я почиства.
	След малко Бристком донесе шерито. Делси го опита и въз основа на скромния си опит заяви, че е безупречно.
	— Изглежда, досега сме намерили всички торбички със злато — каза баронът, облягайки се на дивана. — Две хиляди и петстотин гвинеи! Надали си заслужава да се разстройва човек заради такава сума. Чудно, откъде са се появили?
	— Надявам се никога да не разбера! — разпалено отвърна Делси и започна бързо да изброява възможни източници на съкровището, един от друг по-страшни и престъпни.
	Когато въображението й се поизчерпи, баронът на свой ред доля масло в огъня:
	— Бъчвите с бренди, които открих в мазето, ме карат да подозирам, че парите най-вероятно са от контрабанда. Щом живееш на брега на океана и имаш такива връзки в корабостроителниците, каквито имаше Андрю, това е лесно да се организира. Без съмнение той е бил свързан с контрабандистите! Пък и освен двете пълни бъчви в мазето има и една празна.
	— Колко сме глупави! — веднага се съгласи Делси. — Разбира се, контрабанда! Всички обстоятелства сочат това: покойният ми съпруг е познавал всички местни моряци, живееше край океана, злоупотребяваше с алкохол. Ясно е като бял ден! Торбичките с гвинеи са били плащания за различните превози, които е извършвал. Ето, и сър Харолд смята, че Андрю се е занимавал с някакъв нелегален бизнес — иначе откъде са златните монети и това мазе, пълно с нелегално бренди? С контрабанда се занимават най-вече в безлунни нощи, нали?
	— Мисля, че е така, за да се избягнат срещи с митничарите. Ако за тези неща шушукат в селото, става ясно защо момичетата отказват да прислужват във вашия дом.
	— Да, разбира се! Избрах момичета от най-уважаваните семейства. Е, сега поне нещата се изясниха.
	— Е, не бих казал, че са съвсем изяснени. Макар че вашето предположение, изглежда, е близо до истината — изрази резерви Де Вин.
	— И прословутите феи в градината! — извика Делси, но веднага закри уста с длан, осъзнавайки, че говори твърде високо.
	Тя отиде на пръсти към вратата, затвори я безшумно и с блеснали от възбуда очи се върна на дивана.
	— Шумът, който чух в градината… Най-вероятно са били контрабандисти, които са докарали бренди. Чух как говореха тихо, също и тропот на копита. Скрили са бренди в градината!
	— Но на следващата сутрин я претърсихте, нали?
	— Да, и намерих торбичка със злато! Контрабандистите сигурно са оставили дела на Андрю на уговорено място.
	— Странен метод за разплащане. Но ми се струва, че грешите. Вероятно не са докарали нищо, а напротив: откарали са бренди от къщата. Явно такава е била уговорката им с Андрю.
	— Е, добре: не са докарали, а откарали! Във всички случаи вероятно са били контрабандисти. Все повече се убеждавам в това.
	— Вие се убеждавате въз основа на много неясни доказателства — предупреди я баронът.
	— Но нали всичко сочи натам? Еднаквите торбички с пари са заплащането за морските превози. Пък и шумът в градината, момичетата, които отказаха да работят за мен, бъчвите с бренди в мазето, връзките на Андрю в корабостроителниците!
	— Допускам. Всичко това звучи убедително. Надявам се, че сте права.
	Тя го погледна втренчено:
	— Надявате се съпругът ми да е бил контрабандист? Много ви благодаря! Какво прекрасно допълнение към останалите му добродетели: пиянство и разорение. И смърт няколко часа след сватбата!
	— Не се преструвайте, че последното обстоятелство не ви устройваше — насмешливо каза Де Вин. — Но имам основания да смятам, че разгадахме тази тайна. Ако е така, значи случаят е приключен. Щом Андрю е мъртъв, ще взема брендито и повече никой няма да ви безпокои. Смятайте, че за последен път сте чули феи в градината! Партидата, докарана през нощта, когато се преместихте във Вилата, е пристигнала вече след смъртта му. Предполагам, че на кораба са му трябвали няколко дни, за да стигне до Франция, да се върне и да изчака възможност за безопасно разтоварване. Торбичката с пари, която сте намерили в градината, е печалбата на Андрю за тази пратка.
	— Не ми трябват пари, спечелени по този начин!
	— Похарчете ги за благотворителност. Например, раздайте ги на нископлатени учители — предложи той.
	— Според теорията благотворителността започва от дома. Правилно ли разбирам, че намеквате да взема тези пари?
	Той кимна.
	— Няма да взема нито пени!
	— Аз не съм толкова законопослушен и бих ги взел без никакви угризения. Може би ще огледаме градината, за да открием някакви следи? Ако намерим, това ще потвърди нашите предположения.
	— Добра идея. Да вървим!
	Делси наметна пелерината, сложи шапка и те отидоха да търсят скривалище в градината.
	Но вече не намериха нито торби със злато, нито място, където биха могли да се скрият няколко бъчви бренди.
	— Е, контрабандистите не са толкова небрежни, че да оставят бъчвите под някое дърво, пред очите на всички — неуверено рече Делси.
	— Съгласен съм. Вилата е твърде близо до пътя. Обикновено използват за скривалища по-отдалечени места. Например изоставена къща, стара плевня или мазето на някоя изгоряла сграда. Никога няма да оставят стоката си на открито. Доставката може да трае няколко нощи и не е в техен интерес да я правят явно. Това не може да бъде!
	— Вероятно карат стоката си през полето — предположи Делси, като хвърли поглед към оградата.
	— Не ми го казвайте! Излиза, че мошениците използват моите земи за своите мръсни дела!
	Делси и баронът стигнаха до края на градината. Гъстата трева не беше докосната. Също и дивите гъсталаци, които деляха земите на Де Вин от градината на Делси, бяха непокътнати. Всичко показваше, че тук не беше извършвано никакво пренасяне или превоз на тежки товари.
	Двамата се спогледаха многозначително.
	— И все пак не може да сме сбъркали! — твърдо заяви Делси. — Сигурна съм, че докарват брендито тук, в тази градина. Но не разбирам какво правят с него по-късно. Вижте, на това място цялата земя е изпотъпкана.
	— Но вие самата сте била тук няколко пъти, а онзи ден видях Бристком. Това беше точно в деня, когато ви заведох до магазините в Кестнау.
	— Същия ден намерих първата торбичка със злато! Открих я, защото Боби ме събуди много рано. Обаче само едро животно може така да измачка тревата. Тук през нощта е имало контрабандисти с мулета.
	Те погледнаха към трийсетте ябълкови дървета, две от които бяха значително по-ниски от останалите.
	— Госпожа Бристком казала на Боби, че това са дърветата на феите — каза Делси, като посочи към тях. — Тъй като явно феите са контрабандисти, тези две дървета трябва да имат нещо общо с тях. Тя също така добавила, че те са по-ценни от всички останали, взети заедно.
	— Всичко изглежда така, сякаш вашата икономка и небрежният портиер са замесени в този бизнес.
	— Това изобщо не ме учудва. Веднага щом пристъпих прага в дома на Андрю, се почувствах зле. Старата вещица ми приготви любезно стая за гости, сякаш не съм стопанка, а гостенка.
	— Да, и ви нарекла „госпожице“ — напомни Де Вин, като я погледна иронично. — Тя се е погрижила за вас: не е искала да смущава съня ви.
	— Започвам да се чудя дали не сте й съучастник. Нали вие ме убедихте да не ги уволнявам?
	— Забележете: нищо не ви съветвам, откакто заявихте, че ще постъпвате по ваше желание. Освен това едва ли щях да ви помоля за брендито на Андрю, ако имах свободен достъп до него.
	— А може би правите всичко това, за да ме заблудите?
	— Имате неприятен, подозрителен характер, госпожо Грейшот — каза Де Вин, като учтиво наклони глава.
	— В моето положение това е необходимо.
	— Много съжалявам, че ви принудих против волята ви и без добре да обмислите, да се омъжите за нарушител на закона. Но стореното — сторено. Може би ще се постараете да забравите това и да получите поне малко удоволствие от новия си живот?
	— Никакво удоволствие няма да има, докато не подредя къщата и не платя на кредиторите на Андрю. Днес, когато вашето съобщение се появи във вестниците, навярно ще обсадят вратата ми. Моля ви, Де Вин, кажете ми как е най-добре да им плащам: с чекове или да взема пари от банката?
	— Разбира се, с чекове. Не е необходимо да ходите в града за пари. Знаете ли, братовчедке, у мен се появи странно чувство за вашия брак — с усмивка каза баронът.
	— Виж ти! И какво е то, може ли да ме осведомите? — попита рязко Делси. — Дори е страшно да помисля какви са вашите наблюдения.
	— Да, забелязах това-онова и се надявам, че съм го установил само аз. Откакто стигнахме до извода, че вашият починал съпруг е бил замесен в незаконен бизнес, ми се струва, че се отнасяте към него по-снизходително отпреди.
	— Мразя дори само споменаването на неговото име! — възрази тя.
	— Тогава искам да разбера защо вече го наричате Андрю, щом досега беше „господин Грейшот“?
	— Това е без никакво значение. Просто е по-лесно да кажа една дума вместо две. Пък и всички останали членове на семейството наричат съпруга ми Андрю, затова и аз неволно започнах да го наричам така.
	— „Де Вин“ също се състои от две думи — отбеляза баронът. — В семейството ме наричат Макс, но доколкото забелязах, вие не започнахте да се обръщате към мен така.
	След тези му думи Делси изчака, за да види дали Де Вин ще й предложи да го нарича по име. Но такова предложение не последва и тя реши, че е странно. Сетне попита кога ще извади бъчвите с бренди от мазето.
	— Ще изпратя тук момичета, които ще ви помогнат да подредите къщата, а на връщане ще вземат бъчвите — отговори той. — Може би е добре да взема парите от сейфа и да ги вложа в банка?
	— Бъдете така любезен — отговори бързо тя.
	Не беше много удобно да приема толкова благодеяния от Де Вин, но пък нали се намираше в тази неприятна ситуация само заради него! Тази мисъл успокояваше съвестта й…
	Прислужниците пристигнаха преди обяда, изнесоха бъчвите с бренди от мазето и ги натовариха в кабриолета. Делси най-сетне започна да оправя дома си. Тя поръча на едното момиче да подреди стаята на стопанина, а другото беше снабдено с пчелен восък, терпентин и огромно количество парцали, за да почисти масивните мебели в хола и трапезарията от дългогодишната мръсотия.
	Девойките бяха млади, весели и работливи. Още в края на деня горният етаж придоби обитаем вид, старинните мебели просветнаха с мътен блясък, а миризмата на мухлясала, изоставена къща беше заменена от свежестта на восък и терпентин.
	Докато гледаше през прозореца, Делси видя как изведоха конете на съпруга й от конюшнята и ги впрегнаха в карета, която пое към Замъка. Интересно, кога ли щеше да се снабди със собствена карета?
	После влезе в блестящата от чистота трапезария и помисли, че е време да даде официален обяд за новите си роднини. Но дали госпожа Бристком щеше да успее да сготви прилични ястия, пък дори с помощта на двете момичета? Ако се съдеше по закуските и обедите, тя не блестеше с кулинарни умения, макар Боби да казваше, че някои нейни пайове й харесват. Пък и в кухнята цареше такава бъркотия! Преди да се канят гости, всичко трябваше да се приведе в образцов вид…
	Този ден семейството вечеряше в Замъка. Баронът съобщи на Делси, че е закарал конете и каретата на съпруга й на търг. Предполагаше, че ще ги продаде изгодно. За тези пари ще може да купи добра карета заедно с конската амуниция.
	— Ще отида на търга и ще се опитам да разбера дали може да се купи подходяща карета за вас, ако, разбира се, имате доверие в моето мнение. На една дама не прилича да посещава търгове.
	Делси се съгласи, като добави само, че цената не бива да надхвърли стойността на имуществото на Андрю.
	— И така, братовчедке, днес кредиторите обсаждаха ли вратата ви? — попита Де Вин.
	Даденото от него съобщение, че заемодателите могат вече да я търсят за връщане на дългове, беше излязло във вечерния вестник.
	— Не. Навярно е твърде рано, но утре сигурно ще нахлуят! Ще остана вкъщи, за да ги посрещам.
	— Не можеш ли ти да го направиш вместо нея, Макс? — попита лейди Джейн. — Вероятно на Делси ще й бъде неприятно да общува с местните търговци.
	Баронът погледна въпросително Делси, но тя решително отхвърли предложението за помощ:
	— Имала съм работа с търговци. Не ще успеят да ме измамят — заяви уверено.
	— Мисля, че е време вие и детето да отидете на шивачка, за да си поръчате нови рокли! — каза лейди Джейн. — Готвех се да отскоча днес във Вилата, за да обсъдим този проблем, но в такова отвратително, студено време ме заболяха ставите. Обаче, както и да е: скоро ще организираме това!
	— Ще пиша на госпожица Притчард в селото и ще я помоля да ме посети възможно най-скоро — каза Делси, която отдавна мечтаеше за нови рокли.
	По време на вечерята разговорът постоянно се въртеше около различните обстоятелства, които сочеха, че Андрю се е занимавал с контрабанда.
	— Срам и позор! — възмущаваше се сър Харолд. — Но какво пък: това и трябваше да се очаква! Кланси Грейшот правеше същото в Мертън, само че докарваше коприна. Корабът, който купи от Андрю, използваше именно за тази цел. Направо е учудващо, че Андрю не се е захванал с контрабанда много по-рано!
	— Откъде знаеш, Харолд? — попита съпругата му.
	— Всички отдавна говорят за това — отвърна той загадъчно, напълно забравил как беше дочул този слух.
	В случая „всички“ се олицетворяваха от един негов бивш съученик в Мертън, с когото се срещаха веднъж седмично и обсъждаха философски въпроси.
	— Странно, че никога не сме чували нищо подобно — възрази съпругата му. — Защо слугите не са ни разказали нищо? Явно тези афери са били правени много тайно.
	— Вилата е идеално място за подобни занимания — каза Де Вин. — Тя се намира встрани от оживени места, но е достатъчно близо до брега. Пък и никой не можеше да си представи, че такъв уважаван джентълмен, за какъвто смятаха Андрю, ще се захване с контрабанда. Той беше саможив като мечка и не канеше никого при себе си, освен нас. Къде е криел контрабандата? Това остава загадка и досега!
	— Каква загадка? Направо в мазето на Вилата! — възкликна сър Харолд.
	— Това е много рисковано. Едва ли би сторил такава глупост. Нали в случай на провал щяха да обвинят първо него? — не се съгласи Де Вин. — Категорично не мога да повярвам, че е държал контрабанда в къщата си!
	— Нощните посетители не влязоха в къщата — припомни Делси. — Ако са идвали за стоката, както предполага Де Вин, са я откарвали от градината. Щях да чуя шума, в случай че са я изнасяли от мазето. Така или иначе, последната партида не се намираше в къщата.
	— В мазето, няма къде другаде! — настоя сър Харолд.
	— Слушайте, Харолд, Андрю беше разбойник, но не и глупак! — възрази Де Вин.
	— Ако в продължение на три години скрито от всички се е занимавал с контрабанда, значи умът му е бил като бръснач — обади се лейди Джейн с нескрито възхищение в гласа си.
	— Да се изнасят бъчви от мазето е дяволски шумна работа. Но да се надявам, че Андрю е получавал своите гвинеи именно от продажба на бренди, а не от нещо по-лошо. Слава богу, че всичко това свърши! — рече Де Вин. — Сега, когато е мъртъв, контрабандистите ще оставят на мира градината на госпожа Грейшот. И за съжаление тя повече няма да намери там торбички с гвинеи!
	— Надявам се, че сте прав — съгласи се Делси.
	Но тази нощ феите отново я посетиха!


>	Четиринайсета глава

	Делси напусна Замъка по-рано. Очакваше я труден ден: чистене, срещи с кредитори. По-важното обаче беше, че лейди Джейн се измори и реши да си легне.
	Самата Делси не беше свикнала да си ляга в девет часа, но пък и не искаше да седи сама в гостната на Вилата. Реши да почете книга. Минавайки покрай стаята на Боби, забеляза светлина и реши да побъбри с момиченцето.
	— Утре ще имаме приятни занимания — каза й весело. — Ще разглеждаме модни списания и ще изберем моделите на новите рокли!
	— Ама аз вече си избрах! С панделка! — съобщи радостно Боби.
	Госпожица Милн, която подготвяше момичето за сън, се включи в разговора:
	— Вече два месеца казвам на госпожа Бристком, че дрехите на детето омаляха!
	Делси целуна палавницата, пожела й лека нощ, а когато отвори вратата, за да излезе в коридора, видя там двете нови прислужници.
	— Да ви донеса ли чаша какао, госпожице? — попита по-голямата, Нел, като приклекна в почтителен реверанс; и веднага прикри устата си с длан. — Исках да кажа „госпожо“! — поправи се.
	Тази грешка, която не приличаше на наглото „объркване“ на госпожа Бристком, не разсърди Делси.
	— С удоволствие! — каза Боби.
	Момичетата се засмяха, защото разбраха нейното невинно желание да си легне по-късно. Двете бяха съвсем млади и прекрасно разбираха детето. След късната вечеря Делси изобщо не искаше какао, но госпожица Милн прие и тя трябваше да им прави компания.
	Десет минути по-късно прислужниците се върнаха с поднос и съобщиха, че госпожа Бристком настойчиво препоръчва на госпожа Грейшот да изпие какаото.
	— Икономката каза, че това ще ви помогне да заспите — добави Нел.
	— Вероятно е права — съгласи се Делси.
	Роберта проточваше удоволствието с какаото колкото може по-дълго, а Делси взе чашата си и отиде в своята стая, като остави госпожица Милн да сложи момиченцето в леглото.
	Вече беше десет, когато се настани на удобното кресло в стаята си с най-новите модни списания. Делси вече беше престанала да си спомня, че това е била стаята на Луиз, и се чувстваше тук напълно комфортно.
	Погледът й се задържа върху страници с бални рокли в ярки цветове, с костюми и разкошни пеньоари. Представи си се в светлозелена рокля с дантелени ивици под високата талия, с тъмнозелени панделки и фестони върху полата, изпод която се виждаше още една с дантели.
	„Догодина непременно ще си поръчам такава рокля!“ — реши тя.
	После веднага помисли: „Всъщност къде ще я нося?“.
	О, имаше къде! Тя си представи как седи в Замъка на Де Вин и всички й се възхищават.
	Но тази рокля трябваше да бъде съчетана и със съответните бижута! Сега не можеше да си позволи дори малък диамант, трябваше да пести, фантазията й не отиде по-далеч от тънка нишка перли. Перлите са подходящи за всякакви дрехи. Би било хубаво да купи и обици, те ще добавят чар — който, уви, й липсваше.
	Изпаднала в прекрасно настроение, което не се беше случвало през цялото време след женитбата й, Делси седна пред тоалетката и започна да си прави модерна прическа.
	„Ако бях богата, щеше да ме сресва камериерка“ — помисли си.
	Тя реши да експериментира с кремовете, помадите и пудрата на Луиз. Червилото не й хареса, слагаше се трудно, но все пак успя и реши, че не изглежда толкова зле.
	„Доста би се изненадал господин Амптън, ако ме види гримирана!“ — засмя се на себе си.
	Сетне погледна часовника и изохка — беше загубила цял час за глупости. А утре трябваше да стане рано!
	Бързо се изми, среса косата си и легна. Когато се протегна да угаси свещта, забеляза чашата с какао. То вече беше изстинало и го остави за сутринта.
	Девойката се зави с одеялото и се отдаде на мечти за бъдещето. Скоро къщата ще бъде подредена, тя ще има карета, нови рокли и осиновена дъщеря, която ще дава смисъл и радост в живота й.
	С тези безоблачни мисли Делси заспа.


	Около час по-късно се събуди от познати звуци под прозореца. Тъкмо сънуваше, че танцува в красива зелена рокля с господин Амптън, а той, кой знае защо, беше с гримирано лице.
	Изведнъж балната зала се превърна в тъмна градина. Делси си помисли, че звуците, които идваха оттам, й се присънват.
	Но след няколко мига се събуди окончателно и се вслуша в шума. Невероятно, но феите отново се бяха завърнали в градината! Андрю вече го нямаше, с контрабандата беше приключено — а под прозореца ясно се чуваха гласове, звън на сбруя и тропот на копита!
	Обхваната от гняв, Делси скочи от леглото и притича към прозореца. В светлината на изгряващата луна ясно се виждаше как в градината влиза цял керван от поне пет мулета! Отстрани на всяко от тях личаха… по две бъчви с бренди.
	Тя се опита да види лицата на хората, но личаха само силуети. Изведнъж се мярна някаква едра жена в нещо бяло. Госпожа Бристком с бялата си престилка! Честно казано, не видя лицето й, но един вътрешен глас й подсказа, че е тя.
	Ядосана, Делси забрави страха. Първата й мисъл беше да изтича в градината и да вдигне скандал.
	Но тя беше прекарала по-голямата част от живота си в село край морето и бе чувала доста неща за контрабандистите — затова следващата й мисъл беше да заключи вратата, да се шмугне в леглото и да се преструва, че не чува нищо.
	Така и направи.
	Но шумът продължаваше, ту по-силен, ту почти затихващ. Постепенно страхът напусна Делси и тя се замисли как да постъпи, без да застрашава себе си и останалите невинни обитатели на къщата.
	Облече халат и излезе на пръсти в коридора. Помисли си колко е странно, че Боби спи непробудно въпреки шума. Погледна в детската стая и се увери, че детето не се е събудило.
	Госпожица Милн спеше в съседната стая. Делси влезе безшумно и побутна рамото на гувернантката. „Ама че здрав сън има“ — помисли си, защото момичето дори не помръдна. Предишната вечер се беше събудило само от звука на паднала лопата, а сега… Делси я повика по име. После отново. Цяла минута продължи да го прави, докато й стана ясно, че момичето не просто спи, а е упоено.
	Кой би помислил, че милата госпожица Милн взима опиум? Беше невъзможно да я събуди.
	Делси се зачуди дали пък да не се опита да събуди новите слугини? Изведнъж тя си спомни, че и Боби спи непробудно, макар обикновено детето да имаше много лек сън. Нима и тя беше упоена?
	Скоро разбра какво се е случило. Какаото! Всички освен нея пиха какао!
	Според Нел госпожа Бристком я беше съветвала настойчиво да пие какао, за да заспи по-лесно. Значи всичко това е било с една-единствена цел: да се приспят обитателките на Вилата.
	Делси пламна от гняв, осъзнавайки пълното си безсилие. В градината подлите контрабандисти вършат тъмните си дела, а тя дори не може да вдигне тревога!
	Тихо се върна в стаята си, решена да следи всяко тяхно действие и ако й се удаде, да открие скривалището. А утре, още в зори, ще изпрати за Де Вин и ще му представи неоспорими доказателства!
	Зае своя наблюдателен пост до прозореца и видя, че мулетата без никакъв товар излизат от градината. Контрабандистите тихо разговаряха и ги следваха като безшумни сенки. Господин и госпожа Бристком влязоха в къщата през вратата на кухнята.
	Делси разбра, че бъчвите са останали в градината. Пред очите на всички. Каква наглост! Гневът й не знаеше граници, но до сутринта нищо не можеше да направи. Трябваше да остане в къщата и да изчака развоя на събитията.
	Разбира се, това беше срам и позор, но сега ясно разбираше, че нито нейният покоен съпруг, нито Де Вин са виновни.
	След тези нощни преживявания тя спа неспокойно. Но въпреки това както обикновено, се събуди в седем часа и веднага се втурна към прозореца.
	Ябълковите дървета прикриваха добре бъчвите с бренди, но Делси вече знаеше, че те са там и всеки може да ги види. Въобще не се съмняваше в това. Беше й страшничко да ходи сама в градината, затова отиде да провери дали Боби и госпожица Милн са се събудили.
	Детето все още спеше, а гувернантката вече беше облечена и разресваше косата си, седнала пред огледалото.
	— Ах, добро утро, госпожо Грейшот — каза тя, скочи при появата на господарката и веднага се хвана за главата. — Днес май имам главоболие! Не мога да разбера защо, понеже спах непробудно. Но сънувах ужасни кошмари: уж ме влачеше някакъв кон. Направо абсурд!
	— Не чак такъв абсурд, както ви се струва! — отговори Делси, влезе в стаята и внимателно затвори вратата.
	— Какво искате да кажете?
	— Снощи тук се случи нещо странно.
	— Пак ли в градината?
	— Чухте ли нещо, госпожице Милн?
	— Може би са само слухове, обаче… Аз не ходя често в Кестнау, но нали миналата неделя навестих братовчедка ми Бетси, която работи в дома на лейди Джейн. Казах й какво се случва във Вилата нощем, споделих си тревогите и вълненията. Според нея това са контрабандисти!
	— И аз мисля така. Госпожице Милн, снощи са ви упоили с приспивателно!
	Момичето отвори широко очи от страх. Беше съвсем ясно, че направо е зашеметена от тези думи.
	— Какво ви кара да мислите така? — пребледня като платно тя.
	— Спомняте ли си какаото, което ви предложиха снощи? Боби все още спи, а тя иначе по това време е вече будна!
	— Ами вие, госпожо Грейшот? Нали също пихте какао?
	— Не, не пих! През нощта, когато чух шум в градината, се опитах да ви събудя, но вие спяхте мъртвешки сън. Погледнах през прозореца и видях мулета, натоварени с бъчви. Мисля, че трябва да отидем в градината и да огледаме подробно.
	— Господи! Човек е по-добре да не се забърква с тези хора! — предупреди момичето, като се престори, че не е разбрало поканата.
	— Тогава ще отида сама! Вече е светло. Надявам се нищо да не ми се случи!
	— Не, не бива да рискувате! Ще дойда с вас! — реши госпожица Милн и взе шала си.
	Те слязоха безшумно по стълбището, внимателно отвориха вратата, за да не събудят семейство Бристком, и излязоха в градината.
	Като се стараеха да не вдигат шум, тихичко тръгнаха по пътеката, оглеждайки внимателно всички храсти. Но не видяха никакви бъчви, нито дори следа от нощното нахлуване.
	— Но аз знам, че бяха тук! Видях ги със собствените си очи! — в пълно недоумение възкликна Делси, втурна се към края на градината и започна да тича по пътеките, като надничаше във всички кътчета.
	Буйната трева беше непокътната, покрита с утринна роса! Нямаше нито едно смачкано стръкче!
	— Но аз ги видях със собствените си очи! Да не съм луда?! — настойчиво убеждаваше Делси гувернантката, която я гледаше въпросително.
	— Тази нощ и аз сънувах кошмари — меко я увери госпожица Милн.
	— Понеже снощи ви упоиха! — твърдо заяви Делси, като се стараеше да овладее тревогата си; в края на краищата, дали наистина целият този кошмар не беше халюцинация? — Ще говоря с госпожа Бристком!
	— О, госпожо Грейшот, на ваше място не бих го направила! — опита се да я предпази гувернантката.
	— Трябва ли да се страхувам от собствената си икономка? — отвърна възмутено Делси.
	— Ами, ако мислите, че е свързана с тях… Бетси ми разказа разни истории…
	— Включително и онези, които се разправят за мен? Моите ученички се страхуват да работят тук заради тези измислици! Така не може да продължава! Ще отида и ще изясня всичко!
	Но докато госпожа Бристком с неизменния си стоманен поглед им сервираше закуска, Делси загуби кураж.
	„Не и пред детето — оправда тя своята уплаха пред самата себе си. — Ще поговоря с нея по-късно!“
	— Спахте ли добре, госпожо Грейшот? — попита икономката с насмешлив израз на лицето.
	Този жлъчен въпрос беше достатъчен Делси да възвърне смелостта си.
	— Не, госпожо Бристком! Много е любезно от ваша страна да се интересувате за съня ми, но спах много зле заради шума в градината! Видях вас и съпруга ви от прозореца и искам да ми обясните какво ставаше там?
	— Мен? — усмихна се изненадано икономката. — Аз си легнах в девет часа, госпожо Грейшот!
	— Мисля, че не беше съвсем в девет! Ако си спомняте, в девет и половина любезно ми предложихте да изпия чаша какао!
	— О, да! Е, може би в десет! — отговори дръзко икономката, като с целия си вид показваше, че не я е грижа какво си мисли младата жена.
	— В такъв случай може би сте си легнали и в два часа! — отвърна студено Делси.
	Тя изведнъж осъзна колко е уязвима. Две изплашени девойки, при това с дете, се намираха в къща с престъпници. А ако Бристком бяха свързани с контрабандистите… Кой знае на какво са способни?
	— Ще поговоря за това с лорд Де Вин! — заяви Делси, за да прикрие отстъплението си.
	„Би трябвало да я уволня веднага!“ — помисли си, разтреперана от гняв.
	Сърцето й биеше в гърдите като подплашена птица. Господи, тя се страхуваше от своята икономка! Кой би си помислил? Не, с това трябваше да се приключи!
	— Ще отида да разбера дали господин Бристком е чул нещо — рече студено икономката.
	При споменаването на името на барона тя се укроти. Двамата с мъжа й не се бояха от беззащитната вдовица, но не смееха да мерят сили с господаря на селото.
	Делси отпиваше от безвкусното кафе и се чудеше защо търпи тази вещица? Нали още първата сутрин, когато стъпи в тази къща, й стана ясно, че никога няма да се разберат.
	След дълбокия сън Боби беше отпусната, очите й се затваряха.
	— През нощта сънувах баща ми — сънливо избъбри тя. — Той постави мотор в леглото ми и го накара да танцува. Беше страшно.
	— Е, от сънища не бива да се страхуваш — обади се госпожица Милн, като хвърли многозначителен поглед към Делси. — Говорих с Нел и Олив, новите прислужнички. Те също имали лоши сънища. Тази нощ всички сме имали кошмари!
	С натежало сърце и главоболие Делси заведе момиченцето в класната стая. После се зае да състави план.
	Въпросът беше твърде сериозен и не търпеше отлагане. Трябваше незабавно да помоли барона да уволни семейство Бристком. Самата тя се страхуваше дори да разговаря с тези хора.
	Изведнъж чу, че каретата на Де Вин спира до входната врата. Той отиваше в селото и се беше отбил да узнае дали госпожа Грейшот ще има някакви поръчки.
	Щом погледна Делси, баронът разбра, че се е случило нещо.
	— Пак ли торбички със злато? — подхвърли, докато сваляше ръкавиците си.
	— Въобще не е смешно! — сряза го тя, а от вълнение очите й се насълзиха. — Те трябва да бъдат уволнени незабавно!
	— Защо не го направихте? — попита той.
	— Защото вие ме помолихте да им дам шанс!
	— Те получиха шанс, а сега е време да се избавите от тях. Така не може да продължава!
	— Учудвам се, че сте съгласен с мен! Бях сигурна, че ще препоръчате да ги оставя, за да продължат да ме тормозят!
	— Е, това е прекалено! По-скоро се отървете от тях — отвърна той.
	— Да, но аз… — отвърна несигурно Делси и го погледна с ням въпрос.
	Тайно се надяваше баронът да предприеме тази неприятна задача. Той винаги се намесваше в нейните работи. Защо да не предложи помощ точно сега, когато имаше нужда от нея?
	— Ако се страхувате, сам ще го направя — чу Делси дългоочакваните думи.
	Много й се искаше да приеме предложението му. Но тонът, с който беше направено, я накара да откаже.
	— Те са мои слуги, аз ще ги уволня! — неохотно отговори тя.
	Още преди да довърши думите си, на прага на Вилата се появи икономът.
	— Тъкмо исках да поговоря с вас, Бристком! — започна тя, като се радваше, че Де Вин ще присъства по време на уволнението му. Пред него слугите нямаше да допуснат дързости. Добре беше и това, че самият Бристком ще каже на съпругата си за уволнението, защото тя бе още по-лоша от мрачния си съпруг.
	— Дойдох да ви информирам, госпожо Грейшот, че двамата с моята съпруга ви напускаме. Семейни въпроси налагат незабавното ни заминаване. Моля да ни платите дължимото!
	Делси кимна изненадано, без да знае какво да каже. Върху лицето й се четеше пълно объркване.
	— Превъзходно! — каза Де Вин. — Ние така и предполагахме, че скоро ще ни напуснете! Госпожа Грейшот искаше да поговори с вас именно за това.
	— Със съпругата ми си помислихме, че госпожа Грейшот и детето могат да останат няколко дни при лейди Джейн, докато се намери кой да ни замести — предложи Бристком.
	— Отлична идея! — съгласи се баронът.
	— Не виждам никаква необходимост от това! — възрази Делси.
	— Но вие ще се чувствате неудобно без иконом и слуга — погледна я настойчиво баронът.
	Делси не го разбра. Тя изобщо не искаше да покаже на Бристком, че едва ли не са незаменими в тази къща.
	— Сега имам помощнички — каза тя. — Разбира се, ние ще останем тук!
	— Нека решим това по-късно — предложи Де Вин, поглеждайки иконома, който явно много се интересуваше от ситуацията. — Благодаря ви, Бристком. Свободен сте!
	Икономът се поклони непохватно и излезе.
	— Сякаш без тях не мога да живея и един ден! — отбеляза саркастично Делси.
	Де Вин отиде до вратата, затвори я и укорително поклати глава.
	— Радвам се, че се избавих от тях, и съжалявам, че те сами напуснаха! — продължи да се ядосва тя. — Така неочаквано, без обсъждане, без предупреждение… Защо бързаха толкова?
	— Мисля, че се досещам за какво става дума. — Баронът седна в креслото и кръстоса опънатите си крака.
	— Кажете ми по-скоро, защото не разбирам нищо!
	— Нима не е ясно, че злодеите искат да ви изведат от Вилата за през нощта, за да могат да вземат стоката? Най-добре е да отидете при лейди Джейн за ден-два, докато всичко свърши. Най-вероятно са възнамерявали да продължат тъмните си дела, в които е участвал и Андрю. Но сега, след като ги проследихте, са решили да напуснат. Те искат да откарат брендито оттук, затова трябва да напуснете за няколко дни къщата, за да могат Бристком да го сторят спокойно.
	— В никакъв случай! — отговори веднага Делси, разпалвайки се от неговия властен тон.
	— Опомнете се! Нали не искате да попаднете в лапите на безсъвестна банда контрабандисти? На тях им трябва брендито. Нека си го откарат и всичко да свърши. Пригответе се! Ще ви заведа при лейди Джейн още сега!
	— Никъде няма да ходя! Възнамерявам да остана тук и да разбера къде крият контрабандата!
	— Това няма да ни даде нищо! Ако си отидат и не се върнат, може да смятате, че ви е провървяло.
	— Та вие просто се страхувате от тях!
	— Да се постъпи иначе е безразсъдно. Не си струва да се караме с контрабандистите. Почти всички жители на селото са такива и, ако влезете в конфликт с тях, може да пострадате доста жестоко!
	— Не съм от онези, които нарушават закона! Не мога да се крия в храстите. Аз отговарям за този дом и няма да позволя на слугите да ме изгонят от него!
	— Спокойно можете да си позволите да заминете за два дни. Какво ще постигнете, ако останете? Не можете сама да ги арестувате, а да повикате митничари е все едно да обявите война на всички контрабандисти. Животът ви ще се превърне в ад. Ако това ви е все едно, помислете поне за Роберта!
	— Точно за нея мисля. В моя дом са направили скривалище. Кой може да гарантира, че след като вземат тази пратка, бандитите няма да го използват отново? Трябва да го намерим и унищожим завинаги! Мислех, че ще ми предложите помощ, а не че ще прикривате контрабандистите!
	— Аз ще проследя внимателно къде са скрили контрабандата, но ще им позволя да я откарат от вашето имение. Освен това тези хора на никого не причиняват вреда… Те не са убийци. Не ще докоснат с пръст човек, който не им пречи. Лично аз нямам нищо против тях. По-добре да не ги безпокоите. А сега се пригответе и нека Бристком видят как заминавате. Контрабандистите ще си вземат стоката, а утре или вдругиден всичко ще свърши.
	— Преди няколко дни казахте същото! Обаче вчера ни упоиха с някаква отрова. Те имат наглостта да правят каквото си поискат. Не ще им преча, но и няма да избягам. Ще ги проследя и ще разбера къде крият бъчвите. В края на краищата това е чудо, Де Вин: контрабандистите доведоха в градината цял керван мулета, всяко с две бъчви. Къде са?
	— Докато вие сте в къщата, няма да дойдат за стоката!
	— Ако не дойдат, значи няма за какво да се притеснявам — отговори логично тя.
	— Не се заблуждавайте! Те ще намерят начин да се отърват от вас, и това може да е опасно.
	Обаче Делси вече беше разбрала, че баронът я принуждава да се подчини на неговата воля. Затова реши да остане, дори това да й струваше живота.
	— Аз няма да напусна къщата си! — повтори тя.
	— Значи искате да изложите племенницата ми на опасност? — разгневи се Де Вин.
	— Разбира се, че не. Можете да заведете Роберта при лейди Джейн или да я вземете с вас.
	— Ще ви заведа и двете. Пригответе се! Заминаваме! — заповяда той.
	Тя пое дълбоко въздух и се изправи с горд и предизвикателен вид:
	— Вече разбрах, че сте свикнали да действате посвоему. Виждах как селяните ви се кланят, когато минавате величествено покрай тях! Аз покорно се съгласих да се омъжа за вашия зет, пияница и престъпник — а вие решихте, че винаги съм толкова послушна? Но не е така. Аз отговарям за този дом. Вие нямате никаква власт над мен. А също и над моята осиновена дъщеря, щом става дума за това. Можете да вземете Роберта. Аз оставам.
	— Аз си отивам и ви казвам, госпожо Грейшот, че сте упорита глупачка! Ако обичате, помолете госпожица Милн да събере багаж на Роберта за няколко дни. Разбира се, присъствието на гувернантка също е задължително. Този път тя няма да бъде с вас, а вие оставате сама в къщата. Така че Бог да ви помага!
	— Не мислете, че като отведете госпожица Милн, ще ме накарате да дойда с вас! — отговори Делси.
	Все пак възможността гувернантката да отсъства беше жесток удар за нея. Ала, без да издава тревогата си, тя се обърна и се запъти към госпожица Милн.
	Докато се изкачваше ядосано по стълбището, обмисляше думите на барона. Странно, откъде знаеше той, че гувернантката е била с нея в градината? Тя не му беше казала това. Сигурно самата госпожица Милн е споменала за този инцидент.
	Това беше и първото нещо, което Делси попита момичето.
	— О, не, госпожо Грейшот! Никога не съм говорила за това с него. Само го поздравих и отговорих на въпроси за Роберта. — Гувернантката сложи бельо в куфара и дори не се опита да скрие радостта си, че напуска къщата. — Значи вие оставате? — попита тя.
	— Разбира се, че оставам.
	Трябваше й само минута, за да се досети: щом баронът знае, че госпожица Милн е била с нея в градината, това означава, че и самият той е бил там. Той е покривал лицето й с горещи целувки!!!
	В по-спокойно състояние тя щеше да изпита други емоции — но сега, и без това сериозно ядосана, такава дързост я разгневи не на шега.
	Когато се върна в гостната, завари Де Вин до камината. Той стоеше, подпрял крак на решетката.
	— Надявам се, че госпожица Милн съумя да ви убеди? — попита той.
	— Тя не е толкова дръзка, че да си го позволи — последва непримирим отговор. — И понеже говорим за гувернантката, позволете да попитам: откъде знаете, че е била с мен в градината онази нощ, когато ме нападнаха? Нито аз, нито тя сме ви казали!
	Върху лицето на барона не трепна нито един мускул:
	— Да, аз бях в градината. Исках да ви уплаша. Вие се държахте безразсъдно. Така ви се падаше! Надявах се, че в бъдеще няма да позволите такова необмислено безгрижие. Но на вас май ви харесва да се излагате на опасности?
	— О, моля ви се! Вие ли ме обвинявате в лекомислено поведение? Според мен преувеличавате!
	— Предлагам ви да бъдете предпазлива за ваше собствено добро. Не мислите ли какво ще сторят с вас контрабандистите, ако ги видите и после можете да ги разпознаете?
	— Каквото и да се случи, не мога да повярвам, че ще ме убият! Пък и не мисля да се дам лесно!
	— Надценявате способностите си. Както виждате, тогава аз успях да ви хвана. Ще трябва да помоля лейди Джейн да поговори с вас!
	— Днес няма да обядвам с лейди Джейн. Моля да ме извините пред нея, понеже нямам карета, за да й правя чести посещения!
	— Денят ще ви се стори дълъг, защото не ще имате друга компания, освен собствената си упорит… — Той рязко спря насред думата.
	— Все пак ще имам компания! Забравяте, че днес ще дойдат кредиторите на вашия зет и ще поискат връщане на дълговете му!
	— За съжаление това е неизбежно.
	— Не стига че овдовях веднага след сватбата си, ами трябва да плащам чужди дългове!
	— Доколкото забелязвам, вие сте настроена за кавга. И всичко напук на мен! Нарочно ме упреквате, за да се чувствам постоянно виновен. Честно казано, скъпа, вие доста грешите. Ако имах и най-малкото подозрение с какво се занимава Андрю, не бих ви принуждавал към този брак! Но признайте, че вашето положение изобщо не е безнадеждно, ако го оцените трезво.
	— Отдавна съм го оценила трезво.
	— Така ли? Значи разбирате, че няма основателна причина да се излагате на ненужен риск?
	— Струва ми се, че не ме разбирате. Мен просто се опитват да ме използват. Възразявам срещу действията на съпрузите Бристком, които се смеят в лицето ми и нагло използват къщата ми като скривалище на контрабандисти. Няма да търпя някакви нахалници да ми казват какво да правя!
	— Намеквате за моите молби да бъдете благоразумна? Честно казано, не смятам, че инатът е добродетел.
	— Учудва ме вашата настойчивост! — От раздразнение Делси чак прехапа устната си.
	Тя беше измъчвана от съмнения дали постъпва разумно. Естествено беше разчитала на присъствието на госпожица Милн; но сега, когато се оказа, че ще бъде сама, наистина беше рисковано да настоява на своето.
	— Предполагам, че ще отведете и прислужничките в Замъка? — попита тя.
	— Не ще улеснявам глупавите ви капризи, но и нямам право да ви оставя сама. Искате ли довечера да ви изпратя мои слуги?
	— Изобщо не е необходимо — отговори тя колкото е възможно с по-голямо безразличие.
	Но се надяваше, че той ще започне да я убеждава.
	— Много добре. Можете ли да стреляте с пистолет?
	— Не! Нямам намерение да стрелям в никого.
	— Това изобщо няма да ви навреди. Особено ако контрабандистите решат да се възползват от факта, че сте сама в къщата.
	— Защо сама? Нали вашите прислужнички ще бъдат тук, с мен? — рече тя, но разширените й от страх очи я издадоха.
	— Напълно е възможно техните годеници сами да се занимават с контрабанда. На ваше място не бих разчитал твърде много на помощта на момичетата.
	— Вие просто искате да ме уплашите — каза Делси.
	Гласът й трепна, макар да се надяваше, че той не е успял в намерението си.
	— Съвсем не. Просто се опитвам да ви подготвя за онова, което вероятно ще се случи.
	Делси потрепери, почти готова да се предаде. Отчаяно се стараеше да не издаде, че я обхваща паника.
	А баронът продължи:
	— Андрю имаше няколко пистолета. Намерете някой от тях, а аз ще го заредя и ще ви науча как да го използвате. Мисля, че това няма да ви е излишно.
	Тя и преди предполагаше, че той я плаши с определена цел, но сега вече напълно се увери. Сви рамене и отговори, като се опитваше да не покаже страх:
	— Нямам нужда от пистолет. Когато ме убият, не забравяйте, че се договорихме да ме погребат в черен ковчег.
	Той я погледна сърдито, но нямаше време да отговори, защото Роберта влезе, подскачайки, в стаята.
	— С госпожица Милн отиваме в Замъка, мамо! — извика тя. — Ще дойдеш ли с нас?
	— Не сега, скъпа. Друг път. Мама днес е заета.
	— Ние ще останем там през нощта. А ти не се ли страхуваш да останеш сама, нали Бристком са напуснали?
	— Аз не съм сама. Нел и Олив са тук с мен.
	— Ами ако дойдат феите? — попита момиченцето.
	— Майка ти не се страхува от феи! — отговори баронът, като хвърли гневен поглед към Делси.
	Госпожица Милн слезе с малка чанта в ръце.
	Боби целуна нежно Делси и те заминаха.
	А тя се нуждаеше от цялото си самообладание, за да не се спусне след каретата, която откарваше близките й хора.


>	Петнайсета глава

	Делси мислеше с ужас за предстоящите ден и нощ. Но после реши, че работата е най-доброто лекарство срещу страх.
	А във Вилата имаше много работа. Тя повика прислужничките и отиде с тях в кухнята, за да види мръсотията и безредието, които бяха оставили семейство Бристком.
	Действителността надмина и най-лошите й очаквания. Всичко беше покрито с гъст, многогодишен слой мазни сажди, който трябваше да бъде изстърган. Дори само мисълта, че тук са приготвяли храна за нея и Роберта, я отврати.
	Момичетата започнаха да почистват шкафовете, измиха стените и рафтовете. После изхвърлиха мръсните саксии, мухлясалите бутилки и съдовете с остатъци от развалена храна.
	Отначало Делси просто наблюдаваше работата им, но понеже времето минаваше, а кредитори не се появяваха, тя запретна ръкави и се присъедини към тях.
	Щом забелязаха, че стопанката не им отстъпва в умението да мие съдове и да стърже мръсотия, момичетата започнаха да бъбрят и да клюкарстват свободно — а след час вече си говореха приятелски и със самата госпожа Грейшот. Разказаха й как се поддържа кухнята в Замъка. Там се спазвал безупречен ред и всичко блестяло от чистота.
	В разговора често ставаше дума за „Негова Светлост“ и макар Делси прекрасно да разбираше, че не й прилича да слуша клюките на прислужничките, тя не ги прекъсваше.
	Разговорът неизбежно засегна Вилата, плановете на Делси за тази къща, както и училището. Братът на Нел беше ученик, затова тя знаеше всичко, което се случва там.
	Към един часа Делси отиде да се измие и да се преоблече за обяд. Сервираха й студено месо и хляб в кабинета.
	Преди да свърши с храненето, до нея долетяха ударите на чукчето на входната врата.
	Понеже чакаше кредиторите, Делси си придаде непристъпен вид. Но той веднага се смени с усмивка, защото видя лейди Джейн.
	— Ама съм глупачка! — заяви новодошлата. — Чукам на вратата, а много добре зная, че Бристком са уволнени. Можех просто да вляза.
	Сетне прекрачи прага и продължи:
	— Нямам търпение да чуя новините, скъпа! При мен се отби Макс, той просто кипи от ярост! Значи вие сте отказали да напуснете къщата! Кога напуснаха Бристком?
	— Тази сутрин.
	— Много добре! Радвам се, че вече няма да видя тази разпасана двойка. Но къде са скрили брендито? Макс казва, че е изчезнало. Виж ти! Не може просто да се е изпарило. Непременно трябва да го намерим!
	— Ще се радвам, ако успеете. Претърсих цялата градина и околностите, но не открих нищо. Огледах под всички храсти, но пак без успех!
	— Ще се наложи да устроим засада. Много смело е, че сте решили да останете в къщата. Но да бъдете тук сама, разбира се, е рисковано. Ще ви правя компания и ще доведа с мен двама слуги здравеняци.
	Тези думи прозвучаха като музика за ушите на Делси. Кой знае защо, й се струваше невъзможно в присъствието на властната стара дама да й се случи нещо лошо. Тя искрено се зарадва на моралната подкрепа. Щом лейди Джейн я подкрепя, Де Вин вече няма да се осмели да я нарече глупачка. Нямаше значение, че в момента самата тя се чувстваше точно такава!
	Лейди Джейн повдигна полите си и тръгна да оглежда градината. Тя дори душеше земята и от време на време обявяваше, че долавя миризма на бренди — но дявол да го вземе, ако вижда някакви следи! После изпрати прислужничката Нел в дома си с поръчение да донесе кутията с козметични принадлежности, а на връщане да вземе още една камериерка за подкрепление.
	Слугите донесоха старинни пушки от колекцията на сър Харолд, напълно годни за стрелба. Неуморимата Нел приготви вкусна вечеря, която достави на всички удоволствие.
	Когато притъмня, дамите запалиха камината в хола, за да стане по-топло и по-светло.
	На масата имаше бутилка шери и дузина ярко горящи свещи. Уютната атмосфера прогонваше мислите за близка опасност и настроението на дамите се подобри.
	— Учудва ме, че нито един от кредиторите не дойде за дългове — отбеляза Делси, докато наливаше шери. — Андрю не е вземал и пени от годишния си доход, така че всичките пари са непокътнати в банката. Вече реших, че той е плащал в селото с чекове.
	— Не, най-вероятно го е правил с пари, получени от контрабандата — предположи лейди Джейн. — Какво пък, толкова по-добре за вас. Парите ще ви трябват, за да приведете Вилата в ред. Гостната има нужда от нови завеси, а Макс спомена, че липсва спално бельо. Що за безцеремонност? Може да се допусне, че слугите пият от виното на господарите си и от време на време изнасят овчи джолан през задния вход. Но да крадат спално бельо — това вече е прекалено! Утре ще проверим сребърните прибори, макар да е безсмислено. Нямам представа колко е имала Луиз, а се съмнявам, че и Макс знае.
	— И все пак ще направя списък с имуществото, за да можем занапред да проверяваме дали всичко е на мястото си.
	— Добра идея. И не забравяйте да направите списък на всички дреболии. Луиз имаше отлична колекция от вази и декоративна керамика — статуетки и други подобни. Те лесно могат да бъдат изнесени. Интересно, дали контрабандистите ще се появят днес?
	— Предишния път ги видях в около един часа през нощта.
	— Не, аз не мога да седя и да чакам толкова дълго — като потискаше прозявката си, каза лейди Джейн. — Ще си легна, а вие ще ме събудите, ако стане нещо интересно.
	— За вас е приготвена стая.
	— Чудя се какво ли прави сега Макс? Мисля, че пази някъде в градината. Вероятно продължава да се ядосва, че не го послушахте. Някой да не му се подчини — това се случва за пръв път, откакто е започнал да се бръсне.
	— Той беше много сърдит — доволно се съгласи Делси.
	— Няма нужда да уточнявате, скъпа! Сновеше из стаята като лъв в клетка. Това е сигурен знак, че е вбесен. Макс не може да стои неподвижен, когато е ядосан. Аз му се скарах сериозно. Казах му: „Ако имаше поне малко смелост, щеше да стоиш до Делси с пистолет в ръка, вместо да я плашиш с глупави истории за зверствата на контрабандистите“. Сега вече са други времена, но да знаете какво се случваше по-рано! Господин Марджоръм — на вас този прякор, разбира се, не говори нищо, беше лидер на банда от разбойници, които убиваха. По-добре беше да не им пресечеш пътя. Силен удар на главата беше най-доброто, което можеше да се очаква от тях! Слушайте, все пак си струва да разберете къде Андрю е криел парите си! Мъжът на моята готвачка, Дарби Гибс, със сигурност е замесен в тъмни дела, но от нея и думичка не можеш да изтръгнеш. Разбира се, всеки трябва да държи устата си затворена. Това е съвсем естествено. Макс смята, че ние досега не знаем нищо за контрабандата на Андрю само защото половината от нашите слуги са замесени. Мисля, че е прав, както винаги. Пък и за Андрю беше удобно да има съучастници в своята къща. Какво ли не правих самата аз, за да принудя някого от моите слуги да си признае всичко! Никакъв резултат. Разбира се, за слугите контрабандата донякъде е приемлива, но за Андрю това беше крайно неприлично! Впрочем, той никога не се тревожеше за правилата на благоприличието.
	— Наистина ли мислите, че Де Вин ще прекара нощта в градината ми? — попита Делси.
	Тази възможност я заинтересува повече от разсъжденията на лейди Джейн за контрабандата.
	— Макс не е чак толкова жесток човек, както може би ви изглежда. Плашел ви е настойчиво, за да ви накара да си тръгнете заради вашата безопасност. Мъжете обичат силните усещания, но този път ние го надминахме! Ето например Харолд не търси приключения. Той извлича кипящи страсти от книгите. Никога няма да се досетите с какво е зает сега по цял ден! Ние с вас седим и чакаме контрабандисти, а в това време той чете писмата на някой си Плиний Млади! Такъв е Харолд. Ако присъстваше на изригването на Везувий, щеше да седи в градината с книга в ръце. Можете ли да си представите: дори няма да си направи труда да погледне потока от лава, който го връхлита! Просто такава е природата му.
	— Сър Харолд е запален по книгите. Винаги ли е бил такъв?
	— Винаги. Той се е родил с книга в ръцете си така както други се раждат със сребърна лъжица в устата. Вероятно се изненадвате, че съм се омъжила за него? Или по-точно, че той се ожени за мен? Бракът ни беше уреден от родителите, както повечето бракове по онова време. По същия начин сестра ми се омъжи за Пиер. Помните ли, споменах за бащата на Макс, Пиер? Той беше истинският диктатор! Ако беше жив, Луиз щеше да се омъжи само според неговата воля.
	— Предполагам, че в такъв случай семейството е щяло да избегне много проблеми?
	— Да, така е. Луиз трябваше да бъде омъжена за някакъв херцог, но тя не беше съгласна. След смъртта на Пиер се почувства свободна и Макс не можеше да се справи с нея. В края на краищата, на мен самата не ми липсва упоритост. Преди малко например Харолд не искаше да идвам тук, но аз възнамерявам да остана тази нощ. Надявам се, че сегашното ми посещение ще бъде толкова успешно, колкото и бракът ми. В крайна сметка браковете по сметка не са по-лоши от другите. Щастлива съм с Харолд! По-точно, не щастлива, а доволна! Той не се противи на моите желания, а пък дори да се съпротивлява, не му обръщам внимание. Съпруг, на когото можеш да не обръщаш внимание — това е божия благословия, Делси! Нека младите да говорят за любов колкото си искат. Вижте колко нещастия носи тя, колко беди и несгоди!
	Делси погледна съчувствено своята неромантична приятелка. Лейди Джейн се усмихваше насмешливо. Блясъкът в очите на старата дама издаде, че тя неслучайно е започнала този разговор за брак без любов.
	— Никога не бих се омъжила за узурпатор като Пиер. А Макс е почти същият. Но все пак, ако вие бяхте негова съпруга, а не вдовица на зет му, щеше да ви заключи в Замъка и напълно да ви подчини.
	— Да се надяваме, че ще си намери послушна съпруга — отговори Делси, осъзнавайки намеренията на лейди Джейн.
	„Старата хитруша иска да се уплаша от Макс! Може би лейди Джейн смята, че се опитвам да го съблазня?“
	Изведнъж Делси изпита неприязън към добрата стара лейди.
	— Там е бедата! Такива мъже се нуждаят от жена със силен характер, те търсят достойни партньори! Една отстъпчива жена никога няма да привлече Макс! Ако се ожени за безхарактерна дама, после ще излива мъката си пред мен. Много искам това да не се случи! Да бъда постоянно на нож с него е изпитание, неподходящо за дама на моята възраст. Ще ти издам една тайна: ще му намерим жена, която да има сили да му се противопостави! — Лейди Джейн погледна хитро Делси и подхвърли: — Набелязала съм госпожица Хавършам. Тези дни ще ви запозная с нея и вие ще споделите впечатлението си с мен.
	Делси изведнъж се улови, че името Хавършам й внушава несъзнателна враждебност. Но все пак отвърна:
	— С удоволствие! Съгласна съм, че не е нужно да търпите неговия кавгаджийски характер. Нека си вземе собствена жена, която да задоволява капризите му.
	Лейди Джейн доволно кимна.
	— Не мога повече — прозя се тя. — Ще се кача да си легна, а вие непременно ме събудете, когато чуете шум в градината. Не искам да пропусна такова развлечение…
	Делси дълго размишляваше за разговора с лейди Джейн. Не беше изненадана, че тя има план за женитба на Де Вин. Вече няколко години в селото говореха за това като за нещо неизбежно. Но я учуди обстоятелството, че лейди Джейн заговори по въпроса точно сега. Дали пък не допускаше, че самата Делси иска да привлече вниманието на барона? Припомняйки си своето поведение, тя призна, че може би понякога се държеше прекалено свободно с барона. Разбира се, семейството му няма да се зарадва на такъв неравен брак.
	Делси се усмихна тъжно, представяйки си какво ще стане, ако някой намекне на Макс, че тя би могла да му стане съпруга. Впрочем, и госпожица Хавършам едва ли можеше да му бъде натрапена — пък дори с това да се е заела лейди Джейн.
	Времето минаваше. Делси помисли, че й предстои неспокойна нощ, и реши да си легне.
	Тя уточни какво трябва да правят слугите, на които поръча да дежурят в кухнята. Там всички свещи бяха изгасени. Щяха да бодърстват на смени: единият спи, другият наблюдава. При първия признак за поява на чужди хора им беше наредено да бият китайския гонг в трапезарията, за да събудят дамите.
	В очакване на неприятната среща Делси дълго не можа да заспи. Стрелките на часовника достигнаха цифрата „1“, а тя все още не беше затворила очи. Стана, отиде до прозореца и петнайсет минути гледаше към тъмната, неподвижна градина.
	Най-сетне й втръсна, върна се в леглото и потъна в неспокоен сън.
	На сутринта лейди Джейн заяви ядосано:
	— Каква измама! Да прекарам нощта върху дюшек на буци, в чужда стая — и всичко това без никакъв смисъл! Няма защо да седя при вас цял ден. Ще отида да видя как е Харолд и ще се върна за вечеря, но за всеки случай ще оставя тук слугите. На тях може да им се има пълно доверие.
	— Аз трябва да остана вкъщи, за да чакам кредитори. Може би госпожица Милн ще доведе Боби? През деня няма опасност.
	— За да ви развлека, по-късно ще изпратя при вас Харолд. Само трябва да го попитате какво мисли за Плиний — и после няма спиране!
	Подобна перспектива не зарадва Делси, но учтивостта не й позволи да поиска от лейди Джейн да задържи отегчителния си съпруг вкъщи, и каза, че ще се радва да види сър Харолд.
	— Но вие още повече ще се зарадвате, когато си отиде! — последва многозначителен отговор.
	Да, горката лейди Джейн не беше за завиждане. Трудно можеше някой да се сравни с нейния Харолд по степен на досада.
	Сър Харолд наистина пристигна по-късно сутринта и силно притесни Делси с важния си вид. След като поздрави господарката на Вилата, която тъкмо миеше прозорци, той спокойно седна и петнайсет минути я наблюдава, като направи няколко забележки относно изобретяването на стъклото и неговото значение за цивилизацията. Час по-късно си взе довиждане и замина в неизвестна посока.
	В три следобед пристигна Де Вин, уморен, недоволен и много ядосан.
	— Възнамерявате ли да стигнете докрай в своето упорство? — попита мрачно.
	Той отиде при камината и отказа да седне, като с целия си вид показваше, че идването му е само визита на вежливост.
	— Разбира се — отвърна хрисимо Делси, която беше в добро настроение.
	— Ако контрабандистите дойдат, това ще бъде добър урок за вас — предупреди баронът.
	— Надявам се, че всичко ще се размине. Днес е решаващият ден. Лейди Джейн вярва, че хората, които карат бренди, не са чак толкова страшни. Най-лошото, което може да се очаква от тях, е малко сбиване!
	— На ваше място не бих разчитал на лейди Джейн.
	— Мисля, че сте несправедлив към нея. Цял живот й се налага да търпи сър Харолд, а това е голям подвиг за една жена.
	— Това също е проблем. Харолд никога не е умеел да се разбира с нея.
	— Забравяте, че тя е от същата кръв като вас, което означава, че винаги постъпва посвоему.
	Де Вин я погледна войнствено и закрачи из стаята. Делси се усмихна, когато видя, че той се мръщи съвсем като дете.
	— Как е моята осиновена дъщеря? — попита тя.
	— Госпожица Милн я заведе на обяд с лейди Джейн. Цяла сутрин четоха.
	— Това можеха спокойно да правят и тук. Какво ви е на врата? Да не сте разтегнали мускул?
	Действително Де Вин държеше врата си някак странно.
	— Изглежда, да. Вероятно нощес съм спал неудобно.
	„Интересно, върху какво дърво или камък е спал в градината? — помисли съчувствено Делси. — През декември нощите са студени.“
	— Имате уморен вид. Не се ли наспахте?
	Баронът не обичаше да го съжаляват. Като сновеше от прозореца до камината, той с равен глас я осведоми, че нощта му е минала превъзходно.
	— От вашето обикаляне из стаята ми се вие свят! — каза весело тя.
	Де Вин седна на края на креслото.
	— Мисля, че довечера трябва да отидете при лейди Джейн. На нейната възраст е трудно да прекарва безсънни нощи във Вилата. Ясно е, че контрабандистите няма да дойдат, докато сте в къщата. Вие, скъпа Делси, сте объркали всичките им планове.
	— Нищо подобно! Лейди Джейн одобри моя план. Тя е съгласна с мен, че трябва да стигнем докрай и да разрешим тази загадка.
	— Рано или късно всичко ще се разкрие. — Баронът скочи от креслото и отново се заразхожда нервно из стаята.
	— Вече се уговорих с лейди Джейн да дойде довечера. Напразно си губите времето, като се опитвате да ме уплашите.
	На вратата се почука.
	— Ето и първият ми кредитор! — възкликна Делси.
	— Аз ще говоря с него — рече Де Вин и отиде да отвори вратата.
	Скоро се върна в гостната, но не с кредитор, а с Кланси Грейшот. Делси го беше видяла само бегло на погребението на Андрю и затова не знаеше що за човек е. Кланси напомняше покойния й съпруг, но беше по-възрастен.
	— Повикайте Бристком! — помоли той след размяната на дежурните любезности.
	— Те вече не работят при мен — отговори Делси. — Напуснаха по семейни причини. Вчера заминаха за Мертън.
	Без да се изненада ни най-малко, гостът кимна и тя предположи, че той вече е осведомен по въпроса. Живеейки в Мертън, би било странно да не знае какво се случва с местните жители — клюките от Кестнау стигаха дотам за час.
	— О, скъпа, значи, сте останали без помощници? Тогава вероятно ще приемете предложението ми?
	— Какво предложение, господин Грейшот? — намръщи се подозрително Делси.
	— Много искам моята племенница да ми гостува няколко дни. Аз възнамерявах да стана неин настойник, сигурно сте чували за това. Но понеже съм лишен от това удоволствие, ви моля да я доведете при мен и жена ми в Мертън.
	— Боя се, че сега е невъзможно — бързо отвърна Делси.
	Най-малко от всичко искаше да посети този човек. Беше сигурна, че Де Вин ще се съгласи с нея. В края на краищата, нали именно затова тя прие предложението да се омъжи — целта беше Боби да не остане с Кланси Грейшот.
	Но след секунда стана ясно, че греши. Де Вин подкрепи предложението на Кланси.
	— Не виждам нищо лошо, ако вие и детето погостувате няколко дни на семейство Грейшот, братовчедке — каза той.
	— Но Роберта не е тук — възрази Делси.
	— Тя е наблизо — рече той.
	— В Замъка? — Кланси изненадано се обърна към барона. — Но Роберта е оставена на грижите на госпожа Грейшот! Волята на баща й беше неин настойник да бъдете не вие, лорд Де Вин!
	— Не съм никакъв настойник. Тя дойде само за два дни да гостува на вуйчо си, тоест на мен. Какво ви възмущава?
	— Не, не! Тя живее с мен, тук! — започна да се оправдава Делси.
	Тя се чувстваше в доста глупаво положение. Кланси Грейшот можеше да помисли, че са я омъжили специално, за да дадат момиченцето на барона.
	Но Кланси, изглежда, се задоволи с нейното обяснение.
	— Щом й позволявате да навестява вуйчо си, не виждам защо не можете да я доведете при мен. Жена ми много иска да я види.
	Делси не искаше Роберта да гостува на Кланси Грейшот, но молбата му изглеждаше съвсем оправдана. От нея не се изплъзна фактът, че той моли не просто да вземе момиченцето, а тя да му я заведе. Това надали щеше да е приятно, но така губеше един предлог да отмени гостуването. Кланси очевидно не се стремеше да й отнеме Роберта — а просто искаше детето да му гостува известно време.
	— Тези дни ще я доведа при вас, господин Грейшот, обещавам. Но сега е абсолютно невъзможно да напусна къщата.
	— Напротив — неочаквано възрази Де Вин. — Сега е най-удобният момент. Вие останахте без икономка. Докато сте на гости, ще взема всички мерки, за да намеря подходяща заместничка. Прекарайте няколко дни в Мертън, сменете обстановката. Уверявам ви, че когато се върнете, ще намерите Вилата в пълен ред.
	— Сега не мога да тръгна! След обявата във вестника трябва да се появят кредиторите — отвърна рязко Делси.
	Тя много добре разбираше защо той настоява за нейното заминаване. Очевидно искаше да даде възможност на контрабандистите да откарат скритото наблизо бренди.
	За да постигне целта си, Де Вин дори беше готов да ги изпрати с Роберта при този ужасен Кланси Грейшот! Всичко в нея кипеше от възмущение.
	— С удоволствие ще посрещна кредиторите вместо вас — предложи той.
	— Надявах се днес да ви отведа при съпругата ми — обади се Кланси, който разбра, че по някаква непонятна за него причина баронът го подкрепя. — Тя няма удоволствието да ви познава, скъпа, затова просто е нетърпелива да се запознае със съпругата на покойния Андрю.
	— Все още не съм готова да правя визити — отвърна сухо Делси.
	— Тогава утре. Тази нощ ще остана в хотела на Кестнау…
	— Можете да нощувате в Замъка — покани го баронът.
	Делси не можеше да повярва на ушите си. Хвърли поглед към него. Той не можеше да търпи Кланси. А сега му предложи да отседне в Замъка само за да направи нейното положение още по-трудно!
	— Не виждам нужда от това гостуване точно сега — каза сърдито тя. — Обещавам да доведа Роберта в близко бъдеще, господин Грейшот. След седмица-две…
	— Зимата е на прага, по-добре да направите това, докато по пътищата все още няма сняг — не отстъпваше Кланси Грейшот.
	— Преувеличавате. Не мисля, че през следващата седмица ще ни затрупа. Извинете, много съм заета! Тъкмо започнахме да подреждаме Вилата. Не мога да тръгна в средата на работата.
	— Жена ми ще бъде много разочарована — рече Кланси и се втренчи в Делси. Явно нещо оставаше неизказано.
	— Ще се радвам да я приема по всяко време, но самата аз сега не мога да правя посещения! — Делси упорито вирна брадичка.
	Той разбра, че е претърпял фиаско.
	— Така ще й кажа — отвърна и се изправи.
	Де Вин също стана и двамата си тръгнаха.
	Младата жена погледна през прозореца и видя, че отиват към конюшнята.
	— Тази млада дама е много упорита — рече Кланси. — Тя ще свърши зле, помнете думата ми!
	— Това не трябва да се случва — отвърна Де Вин. Гласът му звучеше спокойно, но в него отекнаха метални, заплашителни нотки. — Разбирате ли за какво говоря, Кланси?
	— Не съвсем — рече кротко той.
	— Да говорим откровено! Открих какво се случва тук. Несъмнено Бристком вече ви е съобщил?
	— Бристком? Та аз не съм го виждал сто години!
	— Мисля, че сте го видели тази сутрин. Колко време ви трябва да откарате стоката?
	— Досетихте се за всичко, нали? — засмя се Кланси. — Жалко. Такава гениална идея… Мислех, че още дълго ще използваме това изобретение. Андрю беше пияница, но дяволски способен.
	— Достатъчна ли ви е една нощ?
	— Достатъчен е и един час, стига само тази проницателна дамичка да не виси над главите ни. В противен случай нищо няма да стане: господата, с които работя, лесно се плашат и не обичат да рискуват.
	— Утре вечер тя няма да е тук. Елате веднага след полунощ.
	— Какво ще правите с нея? Заради мен няма да помръдне от мястото си, но предполагам, че вие сте измислили нещо?
	— Имам с какво да й въздействам. Утре вечер! И помнете, Кланси: използвате градината за последен път.
	— Е, добре… Жалко. Но така или иначе, сега, когато знам как работи скривалището, мога да го направя където и да било.
	— Няма да ви е много трудно — каза Де Вин и студено го погледна в очите.


>	Шестнайсета глава

	В четири часа пристигна лейди Джейн, която носеше кошница за пикник. Нейното идване озари къщата като слънчев лъч.
	— Какво ново? — весело попита тя, докато сваляше бонето си. — Случи ли се нещо интересно, докато ме нямаше?
	— Посети ме Кланси Грейшот — отговори Делси и пое наметалото й.
	— Боже Господи! Той е толкова скучен!
	— Представяте ли си: искаше да вземе Боби за няколко дни!
	— За това не може да става и дума!
	— Обещах му да им гостуваме скоро. Нищо друго не ми оставаше, защото разбра, че Боби посещава Де Вин.
	— Това няма да се хареса на Макс — предупреди я старата дама.
	— Макс присъстваше на нашата среща и настойчиво ме молеше да приема предложението на Кланси.
	— Той беше в лошо настроение, нали? Сигурна съм, че е решил да ви лиши от своето присъствие за няколко дни.
	— Баронът не е толкова глупав, за да очаква, че това ще ме засегне. Но настоя веднага да тръгна за Мертън. Когато отклоних тази чест, той покани Кланси да нощува в Замъка.
	— Какво? — Тази потресаваща новина предизвика негодуванието на лейди Джейн. — Господи, Макс е загубил ума си! Двамата с Кланси враждуват цял живот. Той го нарича парвеню и нахал. Не мога да повярвам, че е настоявал да отидете в Мертън!
	— Ами, да, защото се измори да ме уговаря да напусна Вилата за няколко дни. Би ме изпратил да гостувам и на сатаната, само и само да стане както той желае! А пък аз сега не съм готова за визити, дори ако ме поканят да посетя Уелския принц в Карлтън Хаус.
	— Е, чак такава покана не си струва да отхвърляте, скъпа! И така, какво се случи?
	— Отказах да отида днес. Кланси и Де Вин си тръгнаха заедно, разговаряйки като стари приятели от училище. Изглежда, че са замислили някакъв трик.
	— Хм… Между другото, следобед ще дойде Харолд. Обикновено е трудно да се отърве човек от него, но тук има прилична библиотека, затова не ще ни досажда прекалено.
	Останалата част от деня и вечерта премина спокойно. Идването на сър Харолд не спомогна атмосферата да стане по-интересна. Той не беше виждал Макс и не знаеше какво се случва в Замъка.
	Делси тъгуваше за Роберта, денят се точеше бавно и непоносимо дълго. Вечерята се състоеше от студена кокошка и сирене, донесени от лейди Джейн.
	Когато сър Харолд си отиде, дамите се захванаха да бродират. Делси шиеше покривка за маса, а лейди Джейн й помагаше да избира конците.
	Легнаха си рано, като искрено се надяваха, че нещо ще се случи в градината. В край на краищата, не можеха вечно да се измъчват в очакване.
	Но единственият звук, който долиташе цяла нощ оттам, беше глухото бухане на сова; а веднъж се чу и душераздирателният писък на полска мишка, попаднала в ноктите на летящия хищник…
	За закуската пристигнаха Де Вин, Боби и госпожица Милн. Делси не се съмняваше и за миг, че след като отхвърли предложението на Кланси, е изпаднала в немилост пред барона. Сега очакваше от него да се държи високомерно и сърдито с нея.
	Но странно, Де Вин беше в прекрасно настроение, весело се шегуваше и се смееше. Тя се зарадва, когато той й благодари за кафето.
	— Кафето го свари вашата Нел — призна Делси. — Господи, ще се побъркам, докато намеря икономка! Имате ли предвид някоя?
	— О, напълно забравих за госпожа Ламбтън! Съпругът й се удави по време на риболов миналата година — спомни си лейди Джейн. — Чух, че си търси работа.
	— А не е ли стара за тази длъжност? — възрази Макс. — Макар че всъщност би могла да поработи още две-три години. Ще ви заведа да се запознаете с нея, братовчедке.
	— Да, моля, когато слезете в селото. Интересно, дали тя ще се съгласи да работи при мен, или ще откаже, както двете ми бивши ученички?
	— Може би трябва да изчакаме няколко дни? — предложи Макс и изведнъж се смути, сякаш бе казал нещо, за което не искаше да говори.
	— Няколко дни няма да променят нищо — забеляза лейди Джейн.
	— Да, току-що си спомних: днес има търг! — възкликна баронът. — Там не е прието да присъстват дами. Надявам се да си купя файтон, а за вас, братовчедке, коне и карета. Имате ли някакви специални изисквания?
	— Не ми трябва нищо особено… Само двуконна карета, не забравяйте. Няма нужда да се хранят четири коня.
	— Но Боби отдавна мечтае за пони! А самата вие умеете ли да яздите? — обърна се Де Вин към Делси.
	— Дори не съм опитвала. Що се отнася до понито, то може да почака до пролетта. Сега времето е лошо. През зимата няма смисъл да храним още едно животно.
	— Вие имате нужда от ездитен кон — настоя той.
	— Както и понито, конят ще почака до пролетта! Несъмнено отначало ще ми е трудно да остана на седлото, а да се пада върху замръзнала земя е доста страшничко!
	— Не можете да ме заблудите — усмихна се Де Вин. — Отказвате се от покупките не от страх да не паднете от коня, а защото нямате желание да харчите пари за храна. Това не ви прави чест. Скоро ще се стигне дотам, да заключите килера и да скриете ключовете! Моите момичета не са свикнали с такова скъперничество.
	Лейди Джейн погледна внимателно Делси. Лицето на девойката определено изразяваше ирония.
	— Няма защо да се хвалите, че живеете нашироко — каза тя. — И без това е известно, че сте богат човек. Проблемът е, че моят бюджет е по-ограничен.
	— А какво става с наплива от кредитори? — спомни си той. — Вестникът отпечата обявата в понеделник. Местните търговци би трябвало вече да са предприели действия.
	— Не дойде жива душа — отговори Делси. — Никой. Получих само една дребна сметка от бакалина. Грейшот вероятно е плащал с пари от контрабандата, както предполагахте вие и лейди Джейн. Сега как да разбера колко дължа?
	— Скъпа, отивате твърде далече във вашата святост — отбеляза лейди Джейн. — Зная, че ако намерите парите, сте решили да ги дадете за благотворителност. Но, разбира се, Андрю ги е похарчил още преди да се ожените.
	Около половин час премина в приятелски разговор. После Де Вин отиде на търга, като обеща на Делси да й съобщи какво е успял да купи за нея.
	— Той е замислил нещо — каза лейди Джейн веднага щом останаха сами.
	— Вчера чичо Кланси дойде в Замъка — обади се Боби, за да привлече вниманието на възрастните.
	Дамите се спогледаха.
	— Остана ли през нощта? — попита Делси.
	— Не, дори отказа да вечеря. Каза, че е дошъл да ме види.
	— Покани ли те на гости в Мертън? — заинтересува се лейди Джейн.
	— Не, пък и без това никога не съм ходила там. Мамо, мога ли да отида в моята стая и да си играя на кукли?
	— Първо трябва да учиш с госпожица Милн, скъпа.
	— Вече се научих с чичо Макс — протестира момиченцето.
	— Виж я ти, палавницата — засмя се лейди Джейн.
	— Поздравявам те за наученото — усмихна се Делси. — Но нали искаш да пораснеш умна, детето ми?
	— Не, искам да стана контрабандистка!
	— Да, вироглава. Това е точната дума — престорено се възмути лейди Джейн, но очите й се смееха.
	Гувернантката се появи на вратата, за да отведе ученичката си.
	— Е, добре, ще почета, но не искам да се занимавам с „ритметика“!
	Дамите се върнаха към прекъснатия си разговор.
	— Изглежда, днес Де Вин е в необичайно добро настроение. Чудя се защо е поканил Кланси в Замъка? Ако дойде при мен след търга, ще узная всичко — заяви Делси.
	— Макс беше в приповдигнато настроение, защото доказа, че само си губим времето. Той знаеше, че докато сме във Вилата, контрабандистите няма да се появят. И се оказа прав, както винаги. Делси, тук аз не мога да спя спокойно. Довечера ще се върна, а при вас ще изпратя слуги. За всеки случай. Няма защо вечно да разкарвам горкия стар Харолд. Впрочем, ще дойдете ли при мен на вечеря? И Макс, и Харолд вероятно скучаят без вашата компания.
	Изкушението беше твърде силно. След кратък размисъл Делси реши, че ще изчака още няколко нощи и едва тогава ще се примири с феите.
	Лейди Джейн си отиде, а тя се зае да описва среброто, порцелана и другите ценности, принадлежащи на Боби.
	Вече беше преровила половината шкафове, когато пристигна шивачката. Наложи се да прекъсне работата си и да се отдаде на такива приятни занимания като избиране на модели за новите рокли и обсъждане от какви платове да бъдат ушити.
	Времето летеше бързо. Делси не предполагаше, че Де Вин ще се върне от търга толкова скоро, но той пристигна точно в момента, в който шивачката си отиде.
	Баронът я отведе до входната врата, пред която беше спряла много елегантна черна карета, запрегната с великолепна двойка тъмнокафяви коне.
	— О, каква красота! — възкликна Делси с възторг. — Трябва да я покажем на Боби! Разбира се, този разкош струва луди пари?
	— Успях да продам конете на Андрю много изгодно. Доста вдигнахме цената им. В резултат всичко това струва малко повече от деветстотин фунта. Според мен отлична сделка! — Де Вин я погледна, очаквайки поздравления.
	— Това е много скъпо, нали? — попита тя, но безпокойството й беше доста неискрено.
	Очите й блестяха, а на лицето й се появи доволна усмивка. Тя седна в каретата, облегна се на сините кадифени възглавници и почувства, че това удоволствие си заслужава парите.
	Не само Боби изскочи да се порадва на покупката, но също госпожица Милн и младите прислужнички. Всички искаха да седнат за малко в каретата. Трябваше непременно да се повозят до Замъка, за да оценят качеството на ресорите. Много бързо стигнаха до къщата на лейди Джейн и тъй като беше време за чая, всички прекараха приятно времето си.
	Когато Де Вин, Делси и Боби с гувернантката влязоха в каретата, за да се върнат във Вилата, баронът каза:
	— Сега можете да ходите на църква по всяко време, братовчедке.
	— Самата истина. И освен това непременно трябва да посетя госпожица Фриск. Не е добре, че толкова отдавна не съм я виждала.
	— Вие бяхте под обсада — пошегува се той.
	Тя изведнъж си спомни за посещението на Кланси и попита Де Вин за него.
	— Реших, че поне един от нас трябва да бъде учтив с него, все пак бе дошъл чак от Мертън. Поканих го само за да пийне чашка преди дългия обратен път — отвърна той.
	— Мислех, че не го обичате.
	— Не ми харесва. Признавам, че се почувствах глупаво, когато ме заподозря, че се опитвам алчно да отнема Боби.
	— Какво означава „алчно“? — попита момиченцето.
	— Да искаш много — обясни баронът.
	— Ти алчен ли си, вуйчо Макс?
	— Попитай мама. Тя е учителка, трябва да знае.
	— Вуйчо Макс алчен ли е, мамо?
	— Не, скъпа. Вуйчо ти си има своите недостатъци, но не го смятам за алчен.
	— А за какъв го смяташ? — попита момичето, като накара Делси да се обърка напълно.
	— Смятам, че е неприлично да обсъждаме човек в негово присъствие.
	— Пък леля Джейн казва, че не е добре да говорим за човек зад гърба му. Това означава ли, че изобщо не трябва да говорим за хората? — попита Боби.
	— Всъщност тя е права — вметна кротко Де Вин. — Но лично аз не възразявам малко да поклюкарстват за мен, дори в мое присъствие.
	— Каретата пружинира много меко, когато се движи по камъни — отбеляза Делси.
	Когато пристигнаха във Вилата, изпратиха Боби в детската стая да си играе с куклите.
	— Значи леля Джейн няма да дойде при вас тази вечер? — попита Де Вин, седнал в уютното кресло пред горящата камина.
	— Не, ще прекарам нощта сама.
	— Защо не отидете при нея?
	— Моля ви да не започваме отново този разговор!
	— Добре. Ще изпратя тук двама-трима силни мъже.
	— Лейди Джейн ми обеща свои слуги.
	— Тя е обещала само двама души. Ще изпратя още двама. Значи се каните да вечеряте сама? Ще разрешите ли на Боби и госпожица Милн да се върнат при мен?
	— Свикнала съм да вечерям сама. Разбира се, нека дойдат с вас. Не искам ненужно да излагам детето на опасност.
	— Защо не мислите за собствената си безопасност? Но вие не искате да обсъждате това. Сега ще взема момичетата с мен, а след вечеря, ако позволите, ще се върна и ще ви правя компания.
	— Няма никаква нужда от това, но ако нямате по-приятно занимание, ще се радвам на вашето присъствие — благосклонно разреши тя.
	— Какво може да е по-приятно от това да ви доставя радост? — попита галантно той.
	— Бих дала много, за да видя на какво сте способен — искрено отвърна тя.
	Това го накара да се засмее.
	— Струва ми се, че като учителка не сте получавали често комплименти. Иначе не бихте приели думите ми на нож.
	— Вярно е. На учителките рядко се правят комплименти. Мислех, че един благороден кавалер трябва да е по-тактичен, когато заблуждава една дама. Вероятно не ви е трябвало да се стараете да се харесате на начална учителка? Аз все още не зная на какво сте способен.
	— Можете да сте сигурна: на нищо хубаво не съм способен — предупреди я той.
	— Личи си — рече тя и го изпрати до вратата…
	С настъпването на зимата се стъмваше рано. В шест часа вече беше пълен мрак.
	В къщата цареше мъртвешка тишина. Само часовникът във високата си кутия, изправена върху пода в ъгъла на гостната, бавно отмерваше своите удари.
	Делси беше обзета от напрежение.
	Отначало започна да бродира, но направи няколко бода, остави покривката, взе книга и се опита да чете.
	Това занимание скоро също беше изоставено. Сега просто седеше до камината, гледаше танцуващите пламъци и съжаляваше, че не отиде при лейди Джейн.
	Започна да се страхува. Старите мебели от време на време припукваха, което я караше да трепва.
	Не, тя определено направи глупост, като остана сама във Вилата.


>	Седемнайсета глава

	Де Вин се завърна доста бързо, което изненада Делси. Тя не смееше и да предположи, че за него ще бъде удоволствие да прекара вечерта с нея.
	— Не ви очаквах толкова рано! — възкликна, когато той влезе.
	— Аз пък не очаквах да видя, че безделничите — каза баронът, виждайки, че тя седи с ръце в скута си.
	— Аз не безделничех, а мислех.
	— Изтощително занимание — съгласи се баронът и седна. — Мога ли да разбера за какво си мислехте, ако не е тайна?
	— Не, не е тайна. Аз се предавам.
	Баронът беше направо зашеметен:
	— Аз също. Обяснете ми, моля ви!
	— Принудена съм да се съглася с вас: контрабандистите няма да се появят, докато съм тук. Реших да приключа с това веднъж завинаги. Утре вечер ще замина при лейди Джейн.
	— Делси! — изуми се той, което я накара да го погледне внимателно.
	— Какъв е проблемът? Мислех, че ще се зарадвате. Вие толкова се стараехте да ме изведете от къщата: взехте детето и гувернантката, изплашихте ме до смърт с разговори за оръжия и контрабандисти. Дори бяхте готов да ме изпратите в Мертън при онзи ужасен Кланси Грейшот. Затова не казвайте, че сте разочарован от решението ми!
	— Боже Господи, не! Идете при лейди Джейн още сега. Нищо няма да ме зарадва повече. Веднага ще ви закарам.
	— Не, реших да остана още една вечер. Бог обича троицата. Ще прекарам нощта тук, а утре ще замина и нека контрабандистите вземат стоката си. Никога няма да разберем къде крият брендито, но какво пък… Нищо не може да се направи по въпроса.
	— Щом възнамерявате да се предадете, не губете време. Забравете горделивостта си! Сега е едва седем и половина. Не е късно да отидете при лейди Джейн. Тя не си ляга толкова рано. Ще си побъбрим или ще играем на карти…
	— Можем да правим същото и тук.
	— По-добре там — настоя той.
	— Много съжалявам, предполагам, че за вас съм скучна събеседница — изрече бързо Делси. — Казах ви, че не е нужно да идвате.
	— Знаете много добре, че не е така. — Той стана и започна нервно да крачи напред-назад из стаята.
	Тя разбра, че е ядосан.
	— За бога, седнете! — каза рязко. — Ще ме подлудите с това ваше ходене. Мислех, че ще се радвате на победата си, но изглежда, смятате, че вашата победа е непълна. Според вас трябва да правя не само каквото казвате, а и когато искате. Но решението е взето. Ще замина утре вечер и нито минута по-рано. Затова по-добре седнете!
	Баронът седна, като с въздишка изрази умората и раздразнението си. Почука с пръсти по масата и предложи:
	— Да поиграем на карти?
	— Добре. И за да подобря още повече вашето настроение, ще ви налея чаша бренди.
	— Само една чаша? Вечерта едва започва. Донесете гарафа — предложи той.
	Делси донесе от трапезарията гарафа и чаша.
	— Не искате ли да пиете с мен? — попита Де Вин.
	— Във всеки случай не така — отвърна тя и му наля на дъното на чашата.
	— Интересно изявление. А как? Не се притеснявайте, аз съм човек с широки възгледи.
	Тя пресече със строг поглед тази му провокация:
	— Брендито мирише на гадно лекарство. И преди да допиете тази гарафа, трябва да ви предупредя, че нямам повече.
	— Е, пийнете поне чаша вино. Не ме принуждавайте да пия сам.
	— А ето и Нел с вечерята! — възкликна Делси, когато прислужницата се появи на вратата с поднос и прекъсна разговора им.
	— За вечеря сте въвели същото време, както в града? Добре, нашите карти ще почакат.
	По време на вечерята те разговаряха за икономки, карети, а също и как може да се използва златото, оставено в банката на Кестнау. Когато престанаха да обсъждат текущи въпроси, баронът започна да я разпитва за миналото й, като отбеляза странния факт, че двамата дълго време са живели недалеч един от друг, а никога не са се срещали. Пошегува се, че Делси навярно го е заобикаляла от километри, за да не се сблъска с него. После заяви, че познава всички жители на селото и не си представя как е могъл да не се запознае с най-симпатичната от съседките си.
	— Очевидно не съм толкова пробивен като Андрю — изказа съжаление.
	Делси се изчерви:
	— Вярно е. И не толкова решителен. Той ми направи предложение за женитба две минути след като се запознахме.
	— Аз пък се страхувам да пришпорвам събитията. Едва ли сте лесна плячка — рече Де Вин.
	— Да, а и вие сте блестящ кавалер, не като зет си — направи му комплимент Делси.
	— Благодаря — каза той и я погледна престорено строго. — Е, успяхме да говорим половин час, без да се сбием, и аз отказвам да се обиждам от вашите остроти. Заслужихте чаша шери и ще ви възнаградя, като отида и ви я сервирам.
	— Няма нужда. Слугите си знаят работата. Просто ги повикайте.
	— Не, не, ще е жалко, ако нашият задушевен разговор бъде прекъснат от слуги — бързо отговори той и се изправи, за да отиде в трапезарията.
	Това малко ласкателство й достави удоволствие.
	Делси нямаше представа, че Де Вин предложи да я обслужи далеч не заради обикновено кавалерство. Целта му беше съвсем друга. Докато наливаше шерито, той извади от джоба си флаконче с безцветна течност и капна няколко капки в чашата й.
	Нищо неподозиращата девойка благодари вежливо, взе чашата и отпи, без да забележи нищо странно във вкуса на напитката. Пък и не беше кой знае каква познавачка на вината.
	Пийна още малко, остави чашата и отново се зае с бродерията на покривка за стол.
	— Харесва ли ви тази рисунка? — попита събеседника си и му я показа: букет рози, обвити в зеленина.
	— Много е мило, но според мен прекрасните дами напразно хабят времето и зрението си с такова занимание. Нали, в края на краищата, някой ще седи върху тази красота!
	— Преди да седне, ще й се възхити; а може би дори и когато стане. Пък и просто при влизане в стаята всички ще обърнат внимание на красивите покривки. Да се седи върху тях е много приятно, не е ли така?
	— Но това е произведение на изкуството. Защо не го сложите в рамка?
	— Ако Андрю беше жив, сигурно щеше да измисли устройство, което да откачва седалките на столовете след хранене и да ги окачва на стените. Той беше много изобретателен в механиката. Малката кукла, която е направил за Боби, наистина ходи, макар и малко странно.
	— Да, той имаше изключителен талант в тази област. Ако не пиеше, щеше да постигне много. Самият аз учих в Оксфорд, но нямам такива способности. Защо не пиете, братовчедке?
	Тя вдигна чашата си и отпи още една глътка:
	— Доколкото разбирам, сър Харолд също е завършил Оксфорд?
	— Да, преди милион години. Той се кани да завещае библиотеката си на университета там.
	Делси изведнъж се прозя и срамежливо прикри устата си с ръка.
	— Господи, само девет и половина е, а вече ми се спи!
	— Това упрек ли е, че не ви забавлявам достатъчно? Ще разрешите ли да си налея малко бренди?
	— Разбира се. — Тя с усилие се изправи, за да донесе бренди, но баронът я спря. — Може би трябваше да… — Делси замълча и тръсна глава, за да се съвземе.
	— Извинете, казахте ли нещо? — попита той през рамо, докато наливаше чашата си при обслужващата масичка, и я погледна внимателно.
	— Трябваше да си оставя една от бъчвите, които намерихме в мазето. Скоро ще допиете гарафата, пък нямам какво друго да ви предложа.
	— За тази вечер ми стига. Пък и у дома вече имам сериозни запаси, които вие щедро споделихте с мен — отговори баронът и се върна на мястото си.
	— Не ви ли се струва, че тук е много горещо? — Делси почувства, че главата й се върти, а очите й се затварят. Беше готова всеки момент да потъне в сън. — Трябва да преместя креслото, твърде близо до огъня съм.
	Той й помогна да се изправи. Тя се олюля и едва не падна върху него:
	— Съжалявам. Нещо не ми е добре…
	Баронът я подкрепи с твърда ръка.
	— Пийнете още глътка вино и главата ви ще се проясни.
	Той й подаде чашата, но тя дори не успя да я задържи. Де Вин поднесе виното към устните й.
	Делси отпи малка глътка, но той настоя:
	— Пийте още и ще се почувствате по-добре.
	Тя допи виното, като почти не съзнаваше какво прави. Наложи се баронът да я настани в креслото, където девойката отметна глава на облегалката и затвори очи.
	Но само след миг отвори широко очи, трепна и се опита да се изправи. Отначало погледна барона, без да промълви и дума. Виеше й се свят, но през мъглата започна да осъзнава, че обхваналата я слабост не е случайна.
	— Вие… — сърдито започна тя. — Вие… сте сипали нещо във виното.
	След което се облегна и изпадна в безсъзнание. Главата й се отпусна встрани.
	Баронът внимателно разтърси ръката й:
	— Делси! Чуваш ли ме?
	Тя не отговори, само потъна още по-дълбоко в креслото.
	Баронът отвори вратата, повика слугите и нареди да докарат каретата. Взе плетеното вълнено одеяло от дивана, уви Делси в него и я вдигна на ръце.
	— В Замъка! — изкомандва и седна до нея.
	Конете препуснаха в галоп. По пътя той я подкрепяше за талията, като се усмихваше на нещо, а след това я внесе в Замъка.
	Посрещна го икономката. Тази пъргава дама бързо разпрати всички слуги, като им постави някакви задачи, а сама го заведе в стаята за гости, където положиха Делси в предварително приготвено легло.
	— Как мина всичко? — попита жената.
	— Чудесно. Само се боя, че малко прекалих. Все още няма и десет часът, а не знам колко дълго ще продължи действието на опиума. За всеки случай е добре да я заключим.
	— Колко й дадохте?
	— Десет капки. Но тя не беше свикнала, затова заспа само след две глътки. Едва довърши втората, горката.
	— Ще спи четири часа. Ще я заключим. Аз ще влизам на всеки половин час, за да я проверявам.
	— Тя ще се оправи. — Баронът самодоволно потърка ръце. — Сега бързам обратно към Вилата. Не бих искал да пропусна финала. Или аз нищо не разбирам, или там ще има фойерверки. Докато госпожа Грейшот дойде на себе си, ще успея да се върна. Спи ли Боби?
	— Заспа преди час.
	— Добре. Благодаря, госпожо Форестър. Вие сте ангел!
	— Странно, но, кой знае защо, не усещам криле на гърба си — отговори с угризения жената, като погледна неподвижната фигура върху леглото.
	— По-добре капки за сън, отколкото счупен череп — отговори Де Вин и излезе.
	В своята стая той бързо се преоблече в тъмни дрехи, отиде в конюшнята и нареди да оседлаят любимата му кобила.
	След малко вече беше във Вилата.
	Там двама слуги нетърпеливо очакваха завръщането му. Всички отидоха по предварително набелязани места и се скриха в градината, на известно разстояние един от друг. Де Вин ги беше уверил, че непременно ще разберат къде е скрито брендито. Самият той много се интересуваше от ябълковите дървета джуджета, които, както му се струваше, криеха някаква тайна.
	Стрелките на часовника стремително наближаваха единайсет. Търсачите на бренди лежаха, като внимателно се вглеждаха и вслушваха в мрака, за да не пропуснат нито звук, предизвестяващ идването на неканени гости. Никой нямаше намерение да проявява героизъм или да напада контрабандистите. Искаха само едно: да разберат къде са скрили стоката, без сами да бъдат забелязани от тях.
	Освен това баронът искаше да разбере дали и Кланси Грейшот участва активно в превоза на забранени стоки. Дали щеше да го види сега?
	В очакване на близките събития времето се движеше много бавно. Да се лежи на студената земя не беше нито лесно, нито приятно.
	В дванайсет без четвърт баронът се надигна и реши да се поразтъпче тихо, за да раздвижи краката си.
	Той крадешком тръгна между дърветата, като се стараеше да не вдига шум — но изведнъж спря като вкопан, защото чу зад гърба си тихи, но бързи стъпки.
	„Започва се!“ — прелетя през главата му.
	И като внезапно отпусната пружина баронът се втурна в преследване.


>	Осемнайсета глава

	Делси се събуди два часа след като Де Вин я беше упоил.
	Може би това се случи по-рано от очакваното, защото през полуотворения прозорец лъхаше студен вятър. Или пък заради малката доза.
	Без да разбира нищо, тя се надигна, потърка чело — и с недоумение се озърна в елегантно обзаведената стая, която никога не беше виждала.
	Всичко в главата й се въртеше, пред очите й плуваха разноцветни кръгове. Отново падна върху възглавницата, загледана в тавана, който също описваше странни движения. Прилоша й…
	Когато погледна отново, видя по-ясно белия таван, който приличаше на сватбена торта, украсена със сметанови дантели. „Много е сладко“ — помисли и пак притвори очи.
	„Къде съм? — запита сама себе си, но не намери сили дори да се учуди. — В моята стая няма таван с орнаменти!“
	След около половин час успя да седне в леглото и плахо се озърна наоколо. Вече почти не й се виеше свят.
	Стаята беше потънала в мрак, само една лампа до постелята хвърляше мъждива светлина. Делси слезе от леглото, като се хвана за резбованата му колонка, понеже отслабналите й крака не я държаха. Тя несигурно се приближи към вратата — много висока врата, може би два пъти по-висока от самата нея.
	„Попаднала съм в дом на великани — помисли. — Дали не сънувам всичко това?“
	Сетне опита да отвори вратата, но безуспешно.
	„Заключили са ме!“ — разбра.
	Напълно объркана, тя се върна и седна на леглото. Все още не можеше да се съвземе напълно. Не изпитваше нито гняв, нито страх.
	След известно време главата й започна да се прояснява. Появи се лека тревога. Все още не разбираше къде се намира.
	„Разбира се, аз си легнах у дома, във Вилата — разсъждаваше тя. Припомняше си с усилие, сякаш всичко се беше случило някога, много-много отдавна. — Сервираха вечерята, двамата с барона разговаряхме приятно. Той ми предложи чаша шери… Изведнъж ми се доспа, а после съзнанието ми започна да се замъглява. О, сили небесни! Нещо са ми сложили в шерито! Няма кой друг да го е направил, освен барон Де Вин! А сега съм в Замъка! Къде другаде може да има украсени тавани и врати? Заключили са ме. Аз съм в капан!!!“
	Първият порив на Делси беше да тропа по вратата, докато някой не дойде на помощ. Но баронът вероятно бе отпратил слугите…
	Тя отиде до прозореца и няколко пъти вдъхна дълбоко чистия въздух, за да освежи главата си, която все още беше леко замаяна, и да дойде окончателно на себе си.
	„Баронът ме е заключил, докато контрабандистите вземат брендито! Още от самото начало той е измислил план за извеждането ми от къщата и в края на краищата просто ме е отвлякъл. Покани Кланси в Замъка и през цялото време се опитваше да ме убеди, че контрабандистите не са престъпници, а дребни пакостници. Какво пък, не бих се изненадала, ако Де Вин се окаже съучастник! Защо иначе би поставил техните интереси над моите? Освен това много харесва контрабандното бренди. Страхува се да похаби дори капка!“
	Делси беше извън себе от гняв заради този произвол. И това, след като тя самата предложи доброволно да напусне Вилата за няколко дни!
	Погледна часовника си. Дванайсет без десет.
	Но, разбира се, баронът не беше в Замъка. Със сигурност сега се намираше във Вилата.
	Делси погледна през прозореца. Какво пък толкова: вторият етаж, а отвън цялата стена беше обрасла с диво грозде… Тя отвори широко кепенците и подръпна лозата. Изглеждаше жилава и здрава. Но дали ще я удържи? Въобще не й се искаше да падне на земята. Отново дръпна с всичка сила. Лозата не се отлепи от стената.
	Без да му мисли повече, Делси изпълзя през прозореца, отчаяно хвана гъвкавата лиана и започна да се спуска.
	Това се оказа неочаквано лесно. Такава лоза можеше да издържи дори едър мъж. Само няколко повехнали сухи листенца се откъснаха и безшумно полетяха към земята.
	След минута краката й докоснаха меката цветна леха. Едва сега Делси осъзна, че трябваше да облече топла дреха, защото духаше пронизващ вятър.
	Но все пак Вилата не беше далеч. Дотам можеше да се стигне по няколко начина. Знаеше, че ще спести време, ако мине през гората — но никога не го беше правила.
	Щом стъпи на пътеката, която извеждаше до пощенския път, Делси беше сигурна, че тя скоро ще я отведе до Вилата. Свърна към гората и крадешком, като се промъкваше от дърво към дърво, дотича до полето. Там спря, пое си дъх и реши да тръгне към близката горичка. Озърна се и с бързи крачки се отправи натам.
	Но изведнъж почувства, че някой я преследва.
	Това беше достатъчно да изгуби ума и дума от страх. Затича все по-бързо и по-бързо — но преследвачът неумолимо я настигаше. Нямаше време да погледне през рамо, но знаеше, че това е мъж.
	Делси вече горчиво съжаляваше, че не остана в Замъка.
	С радост би се оказала където и да е — само не и в тъмно поле, върху тясна хлъзгава пътека с жесток преследвач зад гърба си…
	След като пробяга повече от сто крачки, Де Вин видя женска фигура, която се мярна в края на полето.
	Жената вървеше бързо, почти тичаше сред замръзналите буци. Бялата й пола беше като светло петно в гъстия мрак. Още малко — и щеше да се скрие от очите му.
	Само един поглед му беше достатъчен, за да отгатне кой толкова настойчиво се стреми към Вилата.
	Делси! Тя се носеше през полето като уплашена сърна.
	Без да губи нито миг, Де Вин се втурна подире й. Не след дълго настигна бегълката.
	Като дишаше тежко, той се опита да хване ръката й, но Делси се изтръгна и отново побягна напред. Тогава той улови полата й. Рязкото дръпване я спря изведнъж, тя политна и падна.
	— Делси, за бога… — чу девойката думите на преследвача си, разпозна гласа му и изпадна в безсъзнание.
	Де Вин видя, че при падането тя си удари главата. Преди да успее да коленичи до нея, в тъмнината се чуха стъпки.
	Неколцина души вървяха мълчаливо, но подрънкването на юздите и мекият тропот на копита ги издаваше.
	Баронът се наведе над Делси, за да провери дали е ранена. В този момент тя тихо простена и той притисна длан към устата й. Откъм градината ясно се чуваше странен шум, но той не смееше да се отдалечи от припадналата жена, за да види какво се случва там. Тя можеше всеки момент да дойде на себе си и да извика от страх. Той се наведе над нея, опитвайки се да определи в тъмнината какво се е случило.
	В мътната светлина на луната лицето й изглеждаше мъртвешки бледо, а тъмното, почти черно петно върху челото изглежда беше коса. Но когато го докосна леко, баронът почувства върху пръстите си топла, лепкава кръв.
	— Боже мой! — прошепна тихо, без да знае какво да прави.
	Кръвта течеше от раната, като заливаше косата й.
	Сърцето на Де Вин беше готово да изскочи от гърдите му. В началото цялото това приключение го забавляваше, защото променяше сивото ежедневие. Правеше му удоволствие да предизвика контрабандистите. Но сега, когато с треперещи пръсти превързваше раната с носната си кърпа, всякакви мисли за бренди и скривалища излетяха от главата му.
	Баронът мислеше само за едно: лекар, спешно трябваше лекар!
	За нещастие не разполагаше с кон, беше оставил кобилата си в конюшнята на Вилата. Делси не помръдваше.
	Измъчван от собствената си нерешителност, той не намери друг изход, освен да отиде при най-близкия от слугите си, които стояха в засада:
	— Тичай бързо в Замъка и докарай карета! Госпожа Грейшот е ранена. Ще я отнеса на ръце през гората до пътя и ще се срещнем там!
	— Контрабандистите са вече тук — възрази слугата. — Вижте какво правят! Започват да изтръгват дърветата!
	— По-бързо! — повиши тон Де Вин.
	Един от контрабандистите рязко вдигна глава и се огледа. Изглежда беше доловил гласа на барона, но за щастие не забеляза нищо.
	Слугата изруга тихо, погледна през рамо и се втурна към Замъка. Тъй като познаваше местността още от дете, той затича не по пътя, а избра най-краткото разстояние, през гората.
	Де Вин се върна при Делси. Тя все още лежеше на земята. Той с облекчение видя, че кръвта не се просмуква през превръзката. Внимателно вдигна девойката на ръце и безшумно я понесе по пътеката към мястото, където трябваше да дойде каретата.
	Тя само веднъж трепна, едва чуто прошепна: „Боби!“ и главата й отново клюмна.
	— Не се притеснявай! Боби е в безопасност! — успокои я баронът и ускори крачка.
	Състоянието на Делси го тревожеше все повече. Той не мислеше, че ударът в главата може да е фатален, но нищо чудно да бе предизвикал временно помрачение на мозъка. Обвиняваше не нея, а единствено себе си. Нали се опитваше да я спаси от опасността и затова я изведе от Вилата — а всъщност сам й навреди!
	Угризенията на съвестта засилваха сърдечните мъки на барона. Делси беше студена като лед. Защо бе напуснала Замъка, без да облече нещо топло?
	Бързината му се оказа напразна. Наложи се да чака каретата още десет минути, които му се сториха вечност. Девойката лежеше неподвижно в ръцете му. Неговото нетърпение постепенно прерасна в тревога, а сетне и в паника.
	Най-после чу тропота на конските копита и докато кочияшът, зяпнал от удивление, разглеждаше своя господар със странния товар в ръцете му, самият той, пъшкайки от напрежение, се качи в каретата, без да изпуска Делси от прегръдките си.
	— Обръщай бързо! — заповяда, като се показа от вратата на каретата. — Не бива да губим нито минута! Веднага щом стигнем в Замъка, препускай за лекар! Вземи кобилата, тя е по-бърза. Сега не губи време!
	През целия път Делси лежеше, без да дойде в съзнание. Главата й се беше отпуснала на гърдите му. Няколко пъти той се опита да я свести с думите: „Делси, Делси, чуваш ли ме?“ — но всичко беше напразно.
	После долепи буза към главата й, безмълвно проклинайки себе си и съдбата за това нелепо произшествие.
	Когато я внесе в Замъка, госпожа Форестър, която вече бе открила бягството, тревожно изтича насреща им.
	— Изпратих момче да ви предупреди, че Делси избяга, но не знаех точно къде сте — започна да обяснява вярната икономка.
	— Вероятно се е натъкнала на хората на Кланси и те са я ранили в главата — отговори баронът. — Нали ви наредих да я следите внимателно, госпожо Форестър? Как е успяла да избяга?
	— Вероятно през прозореца. Кой би помислил! О, боже мой! Тежко ли е ранена?
	— Не знам. Сякаш идва на себе си — отвърна той, като с облекчение видя, че Делси изглежда много по-добре, отколкото можеше да си представи в мрака. — Донесете топла вода и превръзки! И бренди. Да я внесем в кабинета ми! — добави той. — И моля, одеяло. Тя е измръзнала, бедната!
	В кабинета сложиха Делси да легне на дивана. Госпожа Форестър се върна с вода и превръзки, но веднага беше изпратена за лечебна пудра и да повика момче, което да запали камината.
	Междувременно баронът развърза импровизираната превръзка и огледа раната. На пръв поглед не изглеждаше дълбока. Кожата беше разкъсана, но вече не течеше кръв. Защо Делси толкова дълго не идваше на себе си?
	Но все пак, когато баронът започна внимателно да сваля залепналата превръзка, девойката отвори очи. Учудено погледна Де Вин и каза враждебно:
	— О, не!
	След това затвори очи и му обърна гръб.
	— Познахте ли ме? — смути се той, уплашен, че разсъдъкът й е замъглен.
	— Къде е Боби? — попита тя с отпаднал глас.
	— В леглото.
	— Не трябваше да я оставям…
	— Да не говорим за това! — отвърна Де Вин.
	Той разбра, че умът й е наред. Страхът му се замени от гняв към самия себе си.
	— Вие бяхте там… в гората — упрекна го тя.
	— Да, да! Аз съм виновен за всичко, Делси! Страшно много съжалявам!
	Тя отново притвори очи и замълча.
	Усилията на лекаря, пристигнал междувременно, я съвзеха окончателно, особено когато започна да чисти и промива раната. Делси викаше силно, без да се стеснява от барона, който с тревога наблюдаваше тази картина.
	Скоро лекарят затвори куфарчето си и заяви, че нищо не застрашава живота на госпожа Грейшот, а главоболието може да премине с приспивателно.
	— Не! — категорично възрази Делси.
	— Госпожа Грейшот вече пи… успокоително — обясни Де Вин.
	— Зениците й не са разширени — учуди се лекарят. — Вероятно оттогава е изминало доста време. Препоръчвам няколко капки…
	— Не! — повтори Делси по-твърдо.
	Той беше изненадан от такъв категоричен отказ и сметна за необходимо да предупреди, че ако пациентката изпитва силно главоболие сутринта, вината няма да е негова.
	— Можете да бъдете спокоен, докторе! Вас няма да обвинявам! — каза тя многозначително и погледна истинския виновник.
	Де Вин леко поклати глава, показвайки, че неизбежната кавга не би трябвало да започва, докато лекарят не си тръгне.
	Лекарят си отиде и баронът се приближи до Делси.
	— Сега по-добре ли сте? — попита неспокойно.
	Тя седна и го погледна с гняв:
	— Наистина ли се интересувате от моето здравословно състояние? След като ме упоихте, заключихте и ударихте с камък по главата?
	— Бог да ви е на помощ, какво говорите? Не съм ви докоснал с пръст. Просто исках да ви предпазя от среща с контрабандистите! Делси, какви си ги измисляте?
	— Какво си измислям, си е моя работа! Вие сте виновен за всичко! Няма да се изненадам да узная, че на всичко отгоре търгувате с контрабандни стоки!
	— Трябва да легнете и да се отпуснете — опита се да я успокои баронът.
	— Бях се отпуснала дотолкова, че лежах в безсъзнание. Между другото, колко е часът?
	— Един и четвърт. Защо?
	— Вие трябва да се върнете във Вилата и да разберете къде е скрито брендито! О, Макс, побързайте, иначе ще избягат! — настоя тя, в нетърпението си забравила както че му е сърдита, така и за решението си да не го нарича на име.
	— Контрабандистите си тръгнаха преди час. Те бяха в градината, когато вие… паднахте.
	— Когато вие ме бутнахте — поправи го тя.
	— Не съм ви бутал. Трябваше да ви спра, за да не се втурнете в градината. По това време те бяха там.
	— И вие имахте среща с тях! Нищо друго и не съм очаквала от вас. Значи вие сте носели златото във Вилата!
	Баронът хвърли толкова ядосан поглед към нея, че тя тутакси млъкна.
	— Ако вие не бяхте… Обяснете, моля, как напуснахте стаята?
	— Спуснах се по лозата.
	— А защо без връхна дреха? Ще бъде чудо, ако не сте сериозно настинала!
	— Пневмонията е нищо в сравнение с вашето коварство. Е, кажете ми, успяхте ли да разгадаете тайната?
	— Не — призна виновно той.
	— Как така? Искате да кажете, че не сте открили къде се намира скривалището? Ах, ако бях мъж, щях да ви застрелям!
	— Ако вие не бяхте глупава и упорита, вече щяхме да знаем всичко!
	— Ама това е вече прекалено! Наричате мен „упорита“? Вие, който през цялото време все настоявате на своето? Вие ме накарахте да се омъжа за Андрю, а после да напусна Вилата. Вместо да ми помогнете, преотстъпихте скривалището на контрабандистите! И той ще говори за моята глупост… — Делси замълча, понеже от яд вече нямаше сили да продължи.
	Де Вин се смути от тези обвинения и започна настойчиво да я убеждава да легне и да се успокои.
	— До сутринта ще знаем тайната на скривалището. Оставих слуга в градината, който трябва да изясни къде крият всичко. Той все още не се е върнал, но…
	— И вероятно никога няма да се върне!
	— Не, нищо не го заплашва! Този младеж е много съобразителен. Вие паднахте и се наранихте, затова бях напълно зает с вас. Струва ми се, слугата каза, че контрабандистите правят нещо с дърветата в градината.
	Делси звънко се разсмя:
	— Боже, какви фантазии! Ако се бях захванала сериозно с тази афера, а вие не ми пречехте, всичко отдавна щеше да е ясно.
	— Вашите хвалби ме радват. Това показва, че се съвземате. Предполагам, че сега се чувствате много по-добре.
	Дългият и не много приятен разговор беше изморил Делси. Тя се почувства слаба и отново се облегна на възглавниците.
	— Трябва да поспите — каза той. — Сега ще се обадя на госпожа Форестър и тя ще подреди всичко. Мога ли отново да ви предложа Розовата стая? Надявам се, вече няма да пълзите през прозореца и да слизате по лозата? Не ви принуждавам да останете тук. Ако искате да се върнете във Вилата, моля — само ми кажете, и ще ви заведа с каретата. Между другото, всички слуги са я напуснали — добави баронът.
	— Ще остана тук — равнодушно отвърна Делси.
	Тя се опита да стане, за да отиде в Розовата стая с помощта на госпожа Форестър и Де Вин. Но направи само няколко колебливи стъпки. Тогава баронът я взе на ръце, като се оправда, че не може да чака цяла нощ тя сама да стигне до стаята.
	Делси заспа още преди госпожа Форестър да угаси лампата и да затвори вратата.


>	Деветнайсета глава

	Утрото настъпи, но в стаята на Делси все още цареше тъмнина. Завесите бяха спуснати, а навън се стелеше мрачна зимна мъгла. Над Замъка висеше тежко, сиво небе.
	В десет и половина тя стана и се облече, а в единайсет вече бе приключила със закуската. Боби се занимаваше в детската стая с госпожица Милн.
	След като разбра от слугинята, която й сервираше, че Негова Светлост не е в Замъка, Делси се разстрои. Но когато, без да си допие кафето, се накани да се върне в Розовата стая, на вратата се появи възбуденият барон.
	— Добро утро, скъпа! Надявам се, че сте се наспали добре? — весело попита той, отбелязвайки за себе си, че госпожа Форестър е сменила превръзката на челото й.
	— Може ли да е иначе? В края на краищата, вие ми наляхте половин литър приспивателно! — доста нелюбезно му обясни Делси.
	— Добре, добре, не се сърдете. Трябва да отидем в градината!
	— Бяхте ли вече там? Моля, разкажете ми всичко! — нетърпеливо го подкани тя, забравила, че трябва да се сърди.
	— Тъкмо се завръщам. Това, което видях, не се поддава на описание. Добре е сама да видите колко умело са били организирани нещата!
	Изгаряща от любопитство, Делси се втурна към вратата.
	— Трябва да облечете нещо топло! — напомни й Де Вин.
	— Но тук нямам нищо свое!
	Баронът помоли слугата да донесе пътното палто и когато той му подаде дългата кафява дреха с пелерина, внимателно уви Делси в нея.
	— Трябва да вземем и Боби! — спомни си тя вече на вратата, надявайки се, че той ще предложи да се върнат в Замъка след посещението на градината.
	Каретата вече чакаше. Делси забеляза, че лакеите са готови да се качат отзад, за да ги придружават.
	— Не съм виждала такъв ескорт от деня, когато за пръв път дойдохте при мен в училището — подхвърли тя.
	— Очаквах да ми го напомните. Но стига сме ровили в миналото… Очаква ви изненада — тайнствено отвърна той.
	По пътя Де Вин само се шегуваше в отговор на въпросите й. Скоро пред тях се появи градината и те се насочиха право към двете ниски ябълкови дървета, около които бяха разпилени вериги и въжета.
	— Уотлинг е видял всичко до най-малки подробности, затова сега ще командва той — каза баронът.
	Един висок слуга със слабо, сухо лице и важен вид излезе напред, като повдигна края на една от веригите.
	— Вземи другия край — нареди той на колегата си с такъв тон, сякаш през целия си живот беше давал заповеди.
	Сега мъжете държаха дълга верига, омотана около ствола на една от ниските ябълки. После се отдалечиха от дървото и Уотлинг изкомандва:
	— Вдигай!
	Сякаш с махване на вълшебна пръчица дървото изведнъж се оказа извадено от земята. Корените му бяха скрити в голям дървен сандък, пълен с почва.
	Под сандъка се разтвори дълбока яма, облицована с камъни, в която лесно можеха да се поберат няколко бъчви с бренди. На половината дълбочина на ямата беше поставен подвижен дървен капак. Сандъкът с почвата и корените на дървото лежеше върху него и така не докосваше с дъното си бъчвите.
	— Това е целият фокус! — каза Де Вин на Делси, която се беше вцепенила от учудване.
	— Не! Това е невъзможно… — започна тя.
	— Подценявате таланта на покойния си съпруг. Другото дърво се издига по същия начин. Уотлинг видял снощи как го правят контрабандистите. Ето ви тайната за ниския ръст на тези две ябълки! В сандъците няма достатъчно място за растежа на корените, затова те са по-ниски от останалите дървета в градината. Много умно изобретение, трябва да отдадем дължимото на Андрю.
	— Но как е успял да направи всичко това тайно от всички? — попита тя.
	— Не забравяйте, че това място се намира в центъра на градината, поради което другите ябълки го закриват. Един ден Андрю открил, че в градината са изсъхнали две дървета и трябва да ги замени. Тъй като за новите ябълки били приготвени ями, не било толкова трудно да се изкопаят по-дълбоко и да се облицоват с камъни. Той се справил чудесно с тази работа. Учудващо е, че денем никой нищо не забелязвал!
	— Прилича на вътрешността на кладенец. Само дето кладенците обикновено се правят кръгли.
	— Да, умно е направено.
	Докато говореха, Боби слезе в ямата и заяви, че сега това е нейната тъмница. Слугите, които не се задоволиха да демонстрират само едно чудо, делово увиха с верига второто дърво и също го издърпаха от земята.
	Боби излезе от първата яма и се втурна към втората. Делси видя, че палтото на момиченцето се е изцапало, но нямаше желание да попречи на радостта му.
	Самата тя искаше да разгледа ямата. След малко и баронът, под предлог, че иска да помогне на Боби да излезе, скочи долу и започна да рови по ъглите.
	— Вижте, мамо, какво намерих! — извика Боби.
	В ръцете си държеше платнена торбичка, а в нея, разбира се — сто гвинеи.
	— О, не! Само не това! — простена Делси.
	Де Вин взе златото, вдигна детето до ръба на ямата и сам излезе.
	— Не искате ли да използвате тези пари за благотворителност? — попита той.
	— Не, тези няма да взема!
	— Тогава да направим така. Слугите заслужават възнаграждение. Можете да раздадете две хиляди и петстотин гвинеи на учители в нужда, за тях това ще е добра сума. А останалите ще раздадем на слугите. Запълването на ямите също ще им бъде зачетено.
	— Да, трябва щедро да ги наградим, задето са спрели престъпниците.
	Разпределянето на парите възложиха на Уотлинг, като го предупредиха да бъде справедливо и нито една монета да не се похарчи напразно. Той буквално се наду от съзнание за собствената си значимост.
	— Тези ями са така старателно облицовани с камъни, че дори не ми се иска да ги разрушаваме — каза Делси. — Може би, да сложим в тях някакви саксии с цветя…
	— Не, за цветя тук е много сенчесто — възрази баронът. — Ако пък оставим дърветата, както си бяха, ще бъдат голямо изкушение за контрабандистите. Ако не бях в такава немилост пред вас, бих се осмелил да ви предложа незабавно да махнем камъните, да засипем ямите с пръст и да посадим ябълките нормално, та нищо да не пречи на растежа им.
	Тъй като Делси не възрази, той продължи:
	— Но понеже сте ме включили в черния списък, нека здравият разум ви каже какво да правите.
	— Предполагам, че сте прав, но ми е жал.
	За да избърза, докато тя не е променила решението си, веднага изпратиха Уотлинг в Замъка за лопати.
	Останалите слуги не издържаха на изкушението да споделят потресаващата новина с лейди Джейн и сър Харолд. Те бързо се озоваха в градината.
	— Аха! Той е използвал ямите, които е изкопал под ябълките, нали? — попита сър Харолд. — Което и следваше да се очаква. Спомням си, че направи това скривалище, когато имаше опасност Бонапарт да нахлуе в Англия. Но всичко беше толкова отдавна, че напълно излетя от главата ми.
	— Харолд, искаш да кажеш, че отдавна си знаел за тези ями и дори не си помислил да ни кажеш? — възмути се лейди Джейн и хвърли изпепеляващ поглед към съпруга си.
	— Разбира се, че знаех. Това не беше тайна за никого.
	— Господи, що за човек?! Ти не знаеше за ямите, нали, Макс?
	— Разбира се, че не знаех.
	— Предполагам, че сте били в Лондон, когато Андрю се занимаваше с тях — замислено каза сър Харолд. — Той намери отнякъде рисунки на древен римски имплувиум и реши да го построи в градината си.
	— Какво е пък това „имплувиум“? — нервирано попита лейди Джейн.
	Беше им прочетена кратка лекция, придружена с множество цитати от разни книги, че „имплувиум“ е плитко, облицовано с камъни езеро, по римско време предназначено за събиране на дъждовна вода; но понякога се използвало за декоративни цели и рибовъдство, както и за детски игри.
	— Искам езеро за детски игри! — тутакси възкликна Боби.
	— Аз пък бих предпочела езеро за отглеждане на декоративни риби! — подхвана идеята Делси. — Макс, може ли да спрете слугите, преди да са заровили нашите ями? Ако в тях развъждаме рибки, контрабандистите вече няма да ги използват.
	— Правете каквото искате, това са си ваши ями — предаде се той.
	— Казвах аз, че усещам в градината явна миризма на бренди — заяви лейди Джейн.
	— Усещала си явна миризма на гнили ябълки — възрази сър Харолд. — Когато гният, те ферментират, скъпа. Спомни си как глухарите и фазаните, след като се наяждаха до насита с тях, се блъскаха в прозорците.
	— А сега рибките, пияни от бренди, ще се блъскат в облицовката на ямите — възрази лейди Джейн. — Ако, разбира се, рибките във водата могат да се напият с бренди.
	— Как ще се напият във водата? — възмути се сър Харолд и започна да обяснява устройството на рибешкия организъм, но навреме го спряха.
	Цялата сутрин премина в оглед на ямите. После, тъй като при Делси не беше останал нито един слуга, всички отидоха да обядват в Замъка.
	На трапезата сър Харолд се обърна към Делси:
	— Вече намислихте ли какво да правите с парите?
	— Ще ги изразходвам за благотворителност — отговори тя.
	— Можете да ги дарите на Оксфорд — предложи той. — Учредете там стипендия на името на Андрю или купете библиотеката на Тафорд, която се продава на търг.
	— Повече ми харесва идеята за стипендия — като помисли, отговори Делси. — Приятно и почтено е да помагаме на бедните, но способните студенти трябва да продължат образованието си. Ала Андрю е учил в Кеймбридж, затова парите трябва да бъдат дарени на Кеймбридж, а не на Оксфорд.
	— За две хиляди и петстотин можете да купите библиотеката на Тафорд — настоя сър Харолд.
	— А може би Кеймбридж се нуждае повече от библиотека, отколкото от стипендия? — неуверено размишляваше тя.
	— Кеймбридж? За какво му е на Кеймбридж класическа библиотека? Класиката се изучава в Оксфорд — възрази той.
	— Тогава нека да бъде стипендия — реши Делси, която сякаш не забелязваше опитите му да ощастливи с пари университета, който сам бе завършил. — Мемориална стипендия „Андрю Грейшот“!
	Сър Харолд отвори уста да протестира, но съпругата му попречи, защото предложи свое название: стипендия „Бренди“.
	Баронът реши да даде на Делси временни подкрепления, като върне Нел и Олив във Вилата, докато тя си наеме други прислужнички.
	— От моя страна ще изпратя при теб слуга, за да има мъж в къщата — предложи лейди Джейн.
	Делси благодари за подкрепата. Сетне реши да се върне във Вилата, защото лейди Джейн и сър Харолд трябваше да си починат след толкова наситения със събития ден.
	Повикаха госпожица Милн и Боби, баронът настани всички в каретата.
	— Радваш ли се, че най-накрая си отиваме у дома? — попита Делси осиновената си дъщеря, докато се движеха по познатия пощенски път.
	— Да, но още повече ще се радвам, ако всички заедно живеем в Замъка! В плевнята на вуйчо Макс има пет котенца.
	Баронът се закашля и поправи яката си.
	— За какво говориш? — попита Делси.
	— Той рече, че ще се преместим в Замъка. Нали, вуйчо Макс?
	— Не казах точно така — възрази той.
	Госпожица Милн едва успя да скрие усмивката си и предположи, че лорд Де Вин вероятно иска да подари на Боби едно от котенцата.
	— Едно не ми е достатъчно. Искам всичките! — каза Боби.
	— Младо, но съобразително. Сложи му пръст в устата, ще отхапе до лакътя — усмихна се вуйчо й.
	След като пристигнаха във Вилата, гувернантката заведе Боби на горния етаж, а Делси тутакси се захвана да упреква барона:
	— Знаете, че обещах на съпруга си да се грижа за Роберта. Надявам се да не й внушавате, че трябва да се премести при вас? Не мога да допусна това да се случи, защото нали само затова се омъжих за Андрю: за да стана нейна мащеха.
	— Вие не слушахте внимателно какво каза Боби. Тя каза, че всички ще живеем заедно в Замъка.
	Делси отлично разбра какво има предвид той и се изчерви до корените на косата си. Сетне заяви, че е абсолютно неприемливо вдовица да се премести при неженен мъж.
	— Точно така, но ние ще станем близки роднини — отговори Де Вин.
	— Абсолютно невъзможно!
	— Много жалко, че бивша учителка съобразява толкова бавно. Това е много лесно да се устрои: ние трябва да се оженим!
	— Готов сте на всичко, само и само да вземете Роберта — ядосано каза Делси.
	— Да, твърдо реших да оставя Роберта при мен — усмихнато се съгласи баронът. — Вече се примирих с мисълта, че ме обвинявате във всички възможни грехове, когато не сте в добро настроение, а това се случва доста често. Но понеже знам, че ви минава бързо, охотно ви прощавам.
	— Просто е удивително доколко ви липсва чувство за приличие. Андрю едва е изстинал в гроба…
	— Определено е изстинал. Сега е декември.
	— Говорех алегорично.
	— Ето и наказанието ми, задето съм се свързал с учителка. Алегории… Колко още трябва да чакаме?
	— Докато стане възможно.
	— Искате да кажете: цяла година?
	— Не казах нищо подобно!
	— Добре, но мисля, че шест месеца е повече от достатъчно.
	— Разбирате, че нямах това предвид.
	— Възхищавам се на вашата разпаленост, но въпросът е сериозен и аз отдавна размишлявам върху него.
	— Шегувате ли се с мен? Въобще не мога да стана ваша съпруга. Две сватби за една година — това е чудовищно!
	— Да, но сега е вече декември. Вашият фиктивен брак с Андрю ще остане през изминаващата година и…
	— Разбирам какво намеквате! Отново се опитвате да ме принудите, без да ми дадете време за размисъл? Не забравяйте да споменете ползите, които ме очакват: деспотичен, упорит съпруг, който не се спря пред това да ме упои и отвлече, превъзходен замък, титла…
	— Вие с всички сили се опитвате сама да убедите себе си! Но помислете, че никога няма да ви наричат с омразното ви име „госпожа Грейшот“! Ето, моите аргументи натежават.
	— Ще станем за посмешище на цялото село — слабо се противопостави тя с надеждата, че той ще се откаже.
	— Какво пък, нека се посмеят малко. И без това през зимата развлеченията в Кестнау не са много. Разбира се, мен страшно много ме вълнува какво ще кажат господин Амптън и госпожица Фриск. Сигурен съм, че също държите на своята репутация пред тях.
	— Само за да видя как се изопва лицето на Амптън, почти съм готова да приема предложението ви.
	— За такова удоволствие никоя цена не изглежда прекалено висока. Ще отидем при него, хванати под ръка и ще видим как ще реагира — отговори баронът съвсем сериозно и само устните му леко трепнаха в усмивка.
	— Казах „почти съм готова“. Лейди Джейн ме предупреждаваше… Само като си помисля, че без малко не ме осакатихте, а освен това ме заключихте в стаята!
	— Не, не преувеличавайте! Това беше просто нещастен случай. С вашето възпитание ще се заема след сватбата. Понеже говорим метафорично, вече ви надхитрих снощи, като ви отвлякох от Вилата.
	— Та вие се оказвате мошеник, барон Де Вин!
	— Признавам, донякъде се изхитрих. Но все пак успях да се справя с вас. — Баронът се приближи до нея, свали от раменете й палтото и го хвърли върху креслото. — Това няма да се повтори, Делси!
	После се вгледа в нея, изостави лекомисления тон и каза сериозно:
	— Изпаднах в ужас, когато видях какво съм ви сторил снощи. От момента, в който историята с контрабандата излезе наяве, съжалявах, че ви замесих в тази афера. — Той докосна лепенката върху челото на Делси и прокара пръст по бузата й. — Можете ли да ми простите?
	— Това беше нещастен случай. Зная, че не сте го направили нарочно.
	— Но съм виновен и упреквам себе си за това. Страхувах се, че сериозно съм ви наранил…
	— Не ме разсмивайте! Лека драскотина — нервно се засмя Делси.
	— Вие сте великодушна, но аз се заклех да компенсирам вредата.
	— Значи само затова ми правите предложение за женитба?
	— Ето, пак! — престорено се ядоса той и я привлече към себе си. — Женя се, защото не искам да се разделям с вас! Откакто се появихте при нас, не съм бил толкова щастлив! Обичам те, Делси Съмърс! — Той я целуна. — И аз съм толкова самоуверен, че предполагам: цялото ти упорство отчасти се обяснява с любов към мен, независимо от целия ти здрав разум!
	— Всъщност вече не съм Делси Съмърс — отговори тя, изчервена от смущение.
	— Не, ти си Делси Съмърс — решително възрази Де Вин и отново се наведе да я целуне.
	Попречи им тропот по стълбището. В стаята влетя развълнуваната Боби.
	— Някой идва насам! — извика тя.
	— Скъпа, така ти се е сторило — каза баронът, недоволен от влизането й.
	— Никак даже! Дойдох да предупредя мама!
	— Много добре — изрече машинално Делси.
	— Виждате ли, мама е доволна. Ама навярно вие искате да се отървете от мен и да останете насаме! Чух слугите да казват, че не сте равнодушен към мама — с тези думи момиченцето затича към вратата.
	— Разкрит съм — рече баронът на Делси. — Дори слугите и детето вече обсъждат любовта ми към теб.
	— Тя не бива да сплетничи със слугите.
	— Просто е подслушала! Слухът на нашата Боби е много остър.
	Скоро стана ясно, че това е самата истина. Към Вилата се беше приближил файтон, но двамата, заети в гостната с по-приятни занимания, не бяха чули. С него бяха дошли бившите ученички на Делси, за да разберат дали госпожа Грейшот все още се нуждае от услугите им.
	Те бяха приети с радост и се уговориха с господарката на Вилата утре сутринта да дойдат с вещите си и да започнат работа.
	— В селото сигурно вече се носят слухове, че с контрабандистите тук е приключено — предположи Де Вин.
	— Доста скучно ще бъде без феи и торбички със злато — въздъхна Делси.
	— Ще направя всичко, за да не скучаете, госпожице Съмърс!
	— Госпожа Грейшот.
	— Странно: сега, когато си на път да се отървеш от това име, кой знае защо, то започва да ти харесва. Искам да забравиш, че именно аз те увещавах да се омъжиш за Андрю. Но иначе пък сигурно никога нямаше да се запозная с теб. Когато те виждах в селото, не подозирах, че в крайна сметка може да станем добра двойка. Мислех, че си истинска монахиня. Лейди Джейн се оказа по-мъдра. „Нищо подобно“ — рече тя и излезе права.
	— Лейди Джейн има други планове за вас. Тя ви е избрала за съпруга госпожица Хавършам и се надявам, че няма да я разочаровате прекалено с вашия отказ.
	— Госпожица Хавършам? — намръщено повтори баронът. — Та тя е на шейсет и пет години, плюс-минус пет.
	— Не, не! Сигурно става дума за друга госпожица Хавършам, по-млада.
	— По-младата е на петдесет и пет. Откъде ти хрумна тази идея?
	— Лейди Джейн сама ми каза.
	— Стара интригантка! — засмя се Де Вин. — Опитвала се е да те накара да ревнуваш. Тя, подобно на слугите, е забелязала моето влечение към теб и е решила малко да те подбутне.
	— Хитруша такава! Нека не й казваме, че ще се женим, за да видим какво ще предприеме.
	Ала тайната остана тайна само до обяда.
	Отначало лейди Джейн забеляза, че двойката е изоставила официалния тон и е преминала на малки имена.
	Когато започнаха да обсъждат кандидатура за икономка, баронът случайно спомена, че услугите й ще бъдат необходими само временно, а госпожа Ламбтън е готова да работи шест месеца.
	Лейди Джейн веднага разбра за какво става дума и се включи в играта.
	— Шест месеца? Но тя е на възраст, когато може да работи още няколко години, Макс!
	— Всъщност исках да кажа „години“ — каза той и погледна към Делси, която срамежливо се усмихна.
	— Разбира се, разбира се — вдигна вежди старата дама. — Но защо Делси ще се нуждае от услугите й само шест месеца? Господи, за това няма причина. В никакъв случай. Доколкото зная, Делси не се готви да напусне Вилата.
	— Разбира се — ни в клин, ни в ръкав се обади сър Харолд, единственият на масата, който не разбираше какво се случва пред очите му.
	Съпругата му го изгледа ядосано.
	— Разбира се, вие нямате намерение да ни напуснете — продължи тя и нейната ирония ставаше все по-забележима.
	— О, не! — съгласи се Делси.
	— И няма да се преместите в Замъка? — запита лейди Джейн, проницателно вторачена във влюбените.
	— Това няма да се хареса на госпожица Хавършам — отговори Делси с невинна усмивка.
	— Госпожица Хавършам? — смутено попита Харолд. — А тя какво общо има? Любопитна стара сплетница! А и защо да се премествате в Замъка? Никой не ви гони от Вилата. Това дори не се обсъжда. В никакъв случай!
	— Харолд, ти си глупак! — безцеремонно го сряза жена му. — Те се женят!
	— Кой се жени? — попита той раздразнено. — Госпожица Хавършам е твърде стара, за да се омъжва. Стара колкото звездите. Стара като света.
	— Женят се Макс и Делси — обясни лейди Джейн.
	— И двамата ли? За кого?
	— Един за друг, Харолд. — Търпението на съпругата му нямаше граници.
	— Наистина ли? Бог да ги благослови! И кога е започнало това?
	— Е, няма да се изненадам, ако е започнало, когато Макс започна да ухажва госпожица Хавършам — лейди Джейн се засмя, доволна, че планът й се беше оказал успешен.
	— Пак тя! — разгневи се сър Харолд. — Макс, нима наистина сте ухажвали тази стара вещица? Та тя може да ви бъде баба! Какво се случва в тази къща! Луиз се омъжи за стария Грейшот, след това Делси се омъжи за него, а сега се омъжва за Макс, след като той толкова безразсъдно е ухажвал госпожица Хавършам!
	Виждайки присмехулните усмивки наоколо си, сър Харолд най-после се досети, че с него се шегуват.
	— Всичко това е насмешка и измама! — каза той, като невъзмутимо започна да дояжда супата си.
	По-късно лейди Джейн, за да се отърве от своя съпруг, го изгони в библиотеката.
	Годениците уговориха датата на сватбата и къде биха искали да прекарат медения си месец.
	Делси за пръв път щеше да напусне графството, където живееше. Де Вин изслуша внимателно всички нейни желания. Нямаше нужда да му напомня, че той носи цялата отговорност за подготовката на нейната втора сватба.
	— Тъй като вече съм отговорен за теб, предполагам, че трябва да преподам няколко урока на булката за това, от какво има нужда младоженецът — изрече с хитра усмивка баронът.
	— Предполагам, от няколко бутилки бренди на ден, както и нейния първи съпруг! — отговори тя.
	— Това се разбира от само себе си, но за разлика от първия съпруг, на мен би ми се искало да получа няколко страстни целувки! — Той обхвана талията й и я придърпа към себе си. — Време е, сърце мое, защото изгарям от нетърпение!
	— Е, добре! Започвам да изпълнявам задълженията си — въздъхна тя и лекичко го целуна по бузата.
	— Много скъпернически, скъпа! Позволете ми да покажа как се прави! — Баронът долепи устни към тези на Делси. — Опиянява и замайва главата повече от бренди! — каза той, като се откъсна за миг от нея.
	— Моля, останете трезвен до трийсети юни, бароне!
	— Ще остана, но тогава, Делси Съмърс, ще се напия мъртвешки!
	— Аз самата добре ще си пийна тогава! — щастливо обеща тя.
