P>
E>
	(Когато ги видях на улицата в Русе, че вървяха в строй, с тояжки на рамената вместо пушки, под бял пряпорец с червен кръст и пееха известната песен „Марш, марш, генералю наш!“)
E$

	Драго ми е да ви виждам
	с тия пушки от дръвца
	и на вас не се насищам,
	драги, румени деца.

	Знамето си гордо вейте,
	смело стъпяйте във ред.
		Ах, дечица, пейте,
		стъпяйте напред!

	Вашта песен ободрява,
	вдига чувствата у нас,
	ваший вид ни наумява,
	че в голям живеем час.

	Малки сте, но пламенейте,
	дяца нежни като цвет!
		Ах, дечица, пейте,
		стъпяйте напред!

	Вашто име, вашто племе
	крийше до днес мрак и срам,
	но да бъдете големи
	никой веч не пречи вам.

	В славни часове живейте,
	падна турчинът проклет!
		Ах, дечица, пейте,
		стъпяйте напред!

	Ваште батювци при Шипка
	се покриха с лаври там:
	който храбро в боя припка,
	той днес бива пръв, голям!
	
	Както тях и вий ще лейте
	кръв за правда и за ред:
		ах, дечица, пейте,
		стъпяйте напред!

	Стъпяйте, войници малки,
	с пряпореца ваший бял,
	с тия войнствени игралки,
	с ваший малък генерал!
	
	Йоще злото не отрови
	на устата ви смеха
	и тиранските окови
	вие гледате в праха.

	Викайте и се гордейте.
	Тъй сте хубави наглед.
		Ах, дечица, пейте,
		стъпяйте напред!

	Скоро вий, душици прости,
	ще пораснете при нас,
	ще наякнат ваште кости,
	ще сдобийте мъжки глас

	и тогаз ще разумейте,
	що най-мило й в тоя свет…
		Ах, дечица, пейте,
		стъпяйте напред!
	
	С тия чувства да старейте,
	с тях гордейте се навред!
		Ах, дечица, пейте,
		стъпяйте напред!

	С кръв и жъртви страховити
	волен станахме народ,
	вий плода ще да вкусите
	на столетни мъки, пот.

	Но да пазите умейте
	бащиния свят завет!
		Ах, дечица, пейте,
		стъпяйте напред!
@@	Март 1878, Русе
P$
