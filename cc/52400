>	Персонажи

#	Фамилията Ингам през 1949-а

	Майлс Ингам, седми граф на Мобри, на 50. Собственик и попечител на Кавендън Хол. Обръщение по етикет — лорд Мобри.
	Сесили Суон, негова съпруга и седма графиня на Мобри.


#	Децата на графа и графинята

	Дейвид Ингам, наследник на графството, на 20. Обръщение по етикет „Ваше Благородие“. Уолтър на 18, Вениша на 16 и Гуен на 8.
	Лейди Дидри Ингам Лоусън, сестра на графа, на 56. Съпруг — Уилям Лоусън, на 56. Живеят в Лондон с нейния син Робин Драмънд, на 22. Тя работи в Министерството на войната. Почивните дни в края на седмицата прекарват в имението Кавендън в тяхната къща Литъл Скел.
	Лейди Дафни Ингам, сестра на графа, на 53. Омъжена е за Хюго Ингам Стентън, на 68. Живеят в Кавендън Хол в южното крило. Имат пет деца, които живеят в Лондон и ги посещават в края на седмицата. Децата им са: Алиша, на 35; Чарлс, на 31; близнаците Томас и Андрю, Анабел, на 25.
	Лейди Дулси Ингам, най-малката сестра на графа, на 41. Живее в Лондон и в къщата Скелдейл в имението Кавендън. Съпруг — сър Джеймс Брентууд, на 56, един от най-големите английски актьори, посветен в рицарство от крал Джордж VI. Имат три деца: близначките Розалинд и Джулиет, по на 20, и син Хенри, на 17.
	Прислугата и днес нежно нарича трите сестри на графа „трите Д“.


#	Втората фамилия Суон

	Родът Суон е на служба при рода Ингам почти от двеста години. Техните жизнени пътища са се преплитали по различни начини. Поколения Суон са живели в селото Литъл Скел, граничещо с парка на имението Кавендън, и още живеят там. В днешни дни семейство Суон са така предани и верни на семейство Ингам, както техните предшественици, и са готови да защитават всеки член от рода Ингам с живота си. Ингамови им вярват безрезервно, както и Суонови на тях.


#	Други Суон

	Пърси, по-малкият брат на Уолтър, на 68. Главен пазач на дивеча в Кавендън.
	Една, съпруга на Пърси, на 69. При специални случаи работи в Кавендън. Джо, техен син, на 48. Работи с баща си като негов помощник.
	Бил, първи братовчед на Уолтър, на 63. Главен градинар в Кавендън. Вдовец.
	Тед, първи братовчед на Уолтър, на 74. Майстор по вътрешната поддръжка на Кавендън и дърводелец. Вдовец.
	Пол, син на Тед, на 50. Работи с баща си. Ерген.
	Ерик, брат на Тед и първи братовчед на Уолтър, на 69. Главен иконом в Кавендън Хол. Ерген.
	Шарлот, леля на Уолтър и Пърси, на 81. Вдовстваща графиня на Мобри. Шарлот е глава на родовете Суон и Ингам. Всички се отнасят към нея с много обич и уважение. Някога Шарлот е била секретарка на петия граф Дейвид Ингам до смъртта му. Омъжва се за шестия граф през 1926-а, който умира по време на Втората световна война.
	Дороти Пинкертон, по баща Суон, на 66, братовчедка на Шарлот. Живее в Лондон със съпруга си Хауард Пинкертон, детектив в Скотланд Ярд, на 66. Работи в модната къща на Сесили „Сесили Суон“.


#	Прислуга

	Ерик Суон — иконом
	Пеги Суифт Лейн — икономка
	Луис Уотърс — готвачка
	Мери Лоудън — главна камериерка
	Вира Гоуър — камериерка
	Филип Карлтън — шофьор


#	Други служители

	Госпожица Анджела Чембърс — бавачка на Гуен, дъщерята на Сесили. Наричат я „Нани“ или „Нан“.


#	Външни работници

	В грамадно имение като Кавендън с хиляди акра земя и обширни ловни участъци се наемат много работници от местното население. По този начин се осигуряват дом и прехрана за голямо семейство. Предлага се работа на селяните и земя на арендаторите. Селата около Кавендън са построени от графовете Мобри, за да имат подслон техните работници. Построили са също така църкви, училища, пощенски станции и магазинчета. Селата около Кавендън са Литъл Скел, Мобри и Хай Клиф.
	Има много външни работници — главен пазач на дивеча и петима помощници: викачи и помагачи по фланговете, които работят, когато започне сезонът за лов на пернати. Наемат се и други външни работници, които се грижат за околните гори и за ловния сезон в низината в определено време през годината. Паркът се поддържа от главния градинар и още петима негови помощници.
	Ловният сезон за пернати започва на Великия двайсети, както е известна датата. Завършва през декември. Сезонът на яребиците започва през септември. По това време се ловуват и патици, и диви кокошки. Сезонът на фазаните започва на първи ноември и продължава до декември. Мъжете, които обикновено идват на лов в Кавендън, са аристократи, наричани „стрелците“, т.е. „мъжете с оръжие“.


>	Първа част
>	Пропукване

E>
P>
	Вчерашното тъкане е така невъзвратимо,
	както вчерашния ден.
	Навярно не мога да изтегля нишките,
	но мога да сменя совалката.
@	Мюриъл Строуд-Либерман, „Моят летопис“
P$
E$

>>	Първа глава

	Сесили Суон Ингам, седмата графиня Мобри, беше застанала на стълбището пред пристройката, където се намираше нейният кабинет, и се взираше в Кавендън Хол, кацнал високо на хълма.
	„Колко великолепна изглежда днес къщата — помисли си тя. — Величествена, блестяща, здрава и сигурна. — Подсмихна се кисело на себе си. — Според мен изобщо не е сигурна. Не и на практика.“
	Жалко, макар и да се възправяше величествено тази сутрин, за пореден път през дългия си живот беше сполетяна от сериозни проблеми и Сесили се тревожеше за нейното бъдеще, за бъдещето на цялото имение, както и за фамилията Ингам.
	Тя въздъхна, затвори очи и картината изчезна. Кавендън ги изцеждаше докрай и отнемаше огромна част от времето им. Всички бяха направили значителни жертви и всички, най-вече Сесили, по едно или друго време бяха изсипвали пари в бездънната яма, в каквато се бе превърнало имението. Отвори очи, изпъна се и се зачуди как, по дяволите, да отклони неприятностите, които бавно, но сигурно приближаваха и заплашваха да ги погълнат. Ако беше искрена със себе си, трябваше да си признае, че няма представа. За пръв път в живота си се чувстваше абсолютно безсилна и неспособна да измисли подходящ план за действие.
	Чаткане на копита прекъсна тревожните й мисли. Брат й Хари прекосяваше калдъръмения двор на конюшните заедно с Майлс, който го съпровождаше пеша.
	Съпругът й я забеляза, помаха й и й се усмихна с онази негова усмивка, предназначена само за нея. Сърцето й се сви, когато забеляза как лицето му грейна от радост.
	Хари й помаха, тя му отвърна и го изпрати с поглед. Той отиваше на своята съботна обиколка на цялото имение. Обожаваше работата си като управител на имението и внесе доста значителни промени по най-различни начини. След като го освободиха от военновъздушните войски по инвалидност, се зае с градините в парка, те станаха поразително красиви и привличаха много посетители.
	Майлс дойде при нея и я прегърна.
	— Липсваше ми на закуска. Колкото и прелестни, и занимателни да са децата ни, не могат да те заместят, любов моя.
	— Трябваше да прегледам скиците, които леля Доти ми изпрати от Лондон преди срещата.
	— Да му се не види! Забравих за съботната среща — раздразнено възкликна Майлс.
	Сесили кимна и направи гримаса. Майлс се подсмихна.
	— Ами тогава тръгвай, мадам, и кураж! Препаши меча и се приготви за битка. Няма измъкване, нали знаеш. Жребият е хвърлен!
	— Да, хвърлен е. — Тя се разсмя. — Отивам. До битка няма да се стигне, само малко мрънкане и хленч, нищо повече.
	Изпрати му въздушна целувка.
	— Знам. И все пак помисли си, следващата седмица ще бъдем сами, само с нашата малка банда и леля Шарлот. Другите ще заминат на ваканция, слава богу.
	— И аз като теб нямам търпение.
	Остави го на стълбището и се запъти през двора на конюшните към задната част на къщата, която гледаше към парка.
	Когато след секунди стигна до терасата, нейните три зълви и леля й още не бяха дошли за традиционната седмична среща.
	Седна на един плетен стол и погледът й се зарея през тучната зеленина на парка, който стигаше чак до селото Литъл Скел.
	Вляво се синееше езерото, където плуваха двата бели лебеда, както всички лебеди обвързани за цял живот. Първият граф Хъмфри Ингам разпоредил в Кавендън винаги да има лебеди в знак на почит към неговия верен слуга Джеймс Суон.
	Красивата гледка не се беше променила през годините. Още от 1700-а година, когато е била построена къщата, това си оставаше неизменно. Всичко друго беше различно… животът беше различен, хората също.
	Сесили се замисли за изминалите четири години. През 1945-а, когато войната свърши с победа, безумната еуфория бързо премина и настъпи деморализация. Страната беше разорена, Великата британска империя малко по малко се разпадаше и изчезваше в небитието, всички се оплакваха, нямаха търпение животът да стане по-добър. Но това не се случваше. Най-лошото бе, че Чърчил вече не беше на власт. Лейбъристите спечелиха изборите и издигнаха за премиер Клемънт Атли.
	Кметствата в градовете не разполагаха със средства и не изпълняваха функциите си. Грамадни бомбени ями и грозни гледки във всеки голям град стояха недокоснати поради липса на пари. Същото се отнасяше и за разрушените сгради; навсякъде имаше камари отломки, които караха хората да се чувстват ужасно, понеже постоянно напомняха за войната. Страната още страдаше от недостиг на храна и най-необходими стоки.
	На Сесили й се струваше, че Британия е в ступор.
	Сега, през 1949-а, се надяваше, че нещата ще тръгнат към по-добро. Хората бяха изпълнени с повече оптимизъм и общественото настроение беше по-бодро. Сватбата на принцеса Елизабет помогна да се повдигне националният дух.
	От друга страна, Британия си оставаше държава, населена главно с възрастни хора, жени и деца. Стотици хиляди млади мъже загинаха по бойните полета на чужда земя. Виждаше колко зле се отрази това на Кавендън. Имението беше голямо и много мъже от стопанствата под аренда и от селата не се завърнаха по домовете си, семействата бяха съсипани от загубата на близките си за втори път в рамките на едно поколение.
	Сесили чу гласове, обърна се и веднага се изправи. През френския прозорец видя леля Шарлот, която говореше с Ерик Суон, главния иконом на Кавендън.
	Сесили влезе в библиотеката да посрещне леля си.
	— Добро утро, не очаквах, че ще дойдеш днес, лельо Шарлот.
	Също като нея леля й беше Суон, омъжена за Ингам, но за разлика от Сесили Шарлот се омъжи в зряла възраст. Сега по-възрастната жена, овдовялата графиня Мобри, се държеше с достойнство и беше запазила изправената си стойка, каквато имаше от момиче. Лицето й беше белязано от годините и косата й беше побеляла.
	— Здравей, Сеси… защо не ме очакваше? Това е последната среща за лятото. Трябва да участвам.
	Сесили погледна Ерик и каза:
	— Виждам, че си донесъл кафе, бих изпила чаша, моля те. А ти, лельо Шарлот?
	— Да, аз също. Ще поговорим, преди да дойдат другите.
	— Веднага, милейди.
	Шарлот седна пред камината и направи знак на Сесили да се приближи.
	— Има нещо, което трябва да ти кажа… но само на теб.
	Преди да продължи, вратата се отвори и влезе лейди Дидри. Най-голямата от сестрите Ингам беше елегантна жена на петдесет и шест години, с прошарена руса коса. Беше облечена по последна мода. Носеше широк панталон, какъвто много харесваше, и падаща свободно копринена риза.
	Сесили повдигна вежди към Шарлот. Техният личен разговор трябваше да почака. Стана да посрещне зълва си. По всеобщо мнение Дидри беше умницата сред сестрите си, след като от години работеше в Министерството на войната. Не се превъзнасяше, но острият й като бръснач ум оживяваше всяка компания.
	Сесили радостно я целуна и й посочи кафето.
	След нея влезе лейди Дулси, най-малката сестра Ингам, вече прехвърлила четирийсетте. Леко позакръглена и майка на три деца, тя си оставаше детето на семейството в очите на всички. След като се настаниха, Дидри се обърна към Сесили:
	— Поздравявам те за магазина за подаръци. Свършила си чудесна работа и не се съмнявам, че печалбите го доказват.
	— Благодаря — отговори тя с усмивка. Всъщност Дидри доказваше колко е дипломатична, когато се появеше проблем и започваха караници. — Честно да си кажа, нямах представа, че хората ще се интересуват от малките сувенири, напомнящи за Кавендън.
	Щом Дулси седна, Сесили я попита:
	— Колко време ще останете в Холивуд? Майлс ми каза, че Джеймс трябва да участва в още два филма по стария договор с „Метро Голдуин Майер“.
	— Да, но предполагам, че ще се върнем за Коледа. Поне така възнамеряваме. Пък и Джеймс иска да постави пиеса в Уест Енд следващата година.
	— Радвам се — каза Сесили, — иначе Коледата няма да е същата без вас.
	Сесили обожаваше очарователната си зълва. Тя си оставаше все така забавна и практична, каквато винаги е била, независимо от успехите на съпруга й в Холивуд.
	В този момент вратата се отвори и влезе Дафни, последната от сестрите Ингам. Сесили примигна от изненада. Очевидно зълва й се беше облякла за път, а не за уикенд в Кавендън.
	Дафни поздрави хладно.
	— Идвам само да ви кажа „довиждане“. Няма да остана за срещата. — Огледа всички една по една с ледено изражение. — Вече никой не ме слуша.
	Сесили подскочи шокирана. Във всяко едно отношение Дафни беше стопанката на голямата къща. Откакто майка им ги изостави, тя управляваше; през целия си живот беше живяла тук. Дафни се подсмихна кисело, когато продължи:
	— С Хюго тръгваме веднага. Искаме тази вечер да вечеряме с децата в Лондон. Утре ще заминем за Цюрих, както знаете. Държа да ви съобщя, че дълго време няма да се върнем. Може би година.
	Дидри изглеждаше поразена.
	— За бога, Дафни, цяла година! — възкликна тя. — Защо точно ти ще напуснеш Кавендън за толкова дълго?
	По лицето й личеше колко е объркана.
	— Защото не мога повече да го понасям — отговори Дафни. Гласът й беше равен и решителен. — Не мога повече да живея с тези тълпи, които обикалят къщата и парка. Влизат навсякъде. Постоянно се препъвам в тях. Отвратително е.
	Дафни замълча и се загледа продължително в Сесили.
	— Прекалено комерсиално е за мен, Сеси, като панаир с магазини, кафенета и художествена галерия.
	Поклати глава, красивото й лице стана изведнъж мрачно и без да каже нито дума, излезе от библиотеката и тихо затвори вратата.
	Настъпи пълна тишина.
	Дидри и Дулси се спогледаха. И двете бяха искрено смаяни, което подсказваше, че са изненадани не по-малко от Сесили.
	Леля Шарлот първа заговори:
	— Мисля, че трябва да извиним Дафни и онова, което току-що каза. Отдавна е преуморена и е вложила толкова много в Кавендън. Няколко седмици тишина и спокойствие в Цюрих ще й помогнат да се почувства по-добре.
	— Обвинява мен — обади се Сесили тихо. — Откакто свърши войната, все ми повтаря, че съм превърнала Кавендън в панаир. Тя и Хюго не престанаха да се оплакват най-вече от обиколките на къщата. Напоследък се държеше много резервирано с мен.
	— Но именно с парите от посетителите си помагаме да не затънем! — извика Дулси, повишавайки леко глас. — Тя обвинява и мен, понеже ти ме насърчи да отворя малката галерия. Но печалбата отива за Кавендън, не за мен.
	Дидри се намеси с успокоителен тон:
	— Да не се вживяваме толкова. Съгласна съм с леля Шарлот. Дафни от години страда от хронична умора и мисля, че заслужава дълга почивка. Обича вилата и Швейцария. Ще се съвземе и скоро ще си бъде, каквато си я знаем.
	Дулси, местейки поглед от Дидри към Шарлот, попита:
	— Какво имаш предвид с тази хронична умора? Да не би вие двете да предполагате, че Дафни е болна от нещо?
	Леля Шарлот поклати глава.
	— Не, не е болна, но вложи в къщата толкова много, че е като, ами… — Тя позамълча, преди да довърши: — Малко като обсебена от нея.
	Дидри кимна.
	— Посетителите я нервират, но ако ги нямаше, както и магазините… — Млъкна и вдигна ръце безпомощно. — Не зная какво щеше да стане с нас.
	— Щяхме да сме разорени — каза Сесили. — Е, не напълно, но почти.
	— Не сме ли късметлии, че хората са така очаровани от Кавендън Хол и от парка — отбеляза Дулси. — Особено след като плащат солено и пресолено, за да ги разгледат.
	Засмя се, другите също се разсмяха и мрачното настроение се разсея.
	— Може би трябва да отложим срещата и всеки да се заеме със своите дела — предложи Дидри.
	— Ако няма какво друго да обсъждаме, ще отида да довърша опаковането — съобщи Дулси, ставайки. — Тук имам много дрехи, които искам да взема със себе си в Бевърли Хилс.
	Дидри отбеляза:
	— Като стана въпрос за опаковане и аз трябва да свърша същото. С Уил ще заминем за Болийо-сюр-Мер в началото на следващата седмица. — Погледна Сесили и продължи: — Амброуз, братът на Уил, ни дава къщата си в Южна Франция за шест седмици и много ще се радваме, ако дойдете с Майлс за известно време, Сесили. А защо не дойдеш и ти, лельо Шарлот?
	— Много мила покана, Дидри, и бих приела, ако Сесили и Майлс също дойдат. Нали разбираш, вече предпочитам някой да ме придружава. Доста съм стара.
	— Глупости! — извика Дидри. — Нито изглеждаш на тези години, нито се държиш така. В цветущо здраве си. Но знам какво имаш предвид, като казваш, че не искаш да пътуваш сама. Просто ни се обади кога можеш да дойдеш.
	Сесили се усмихна разсеяно. Беше дълбоко развълнувана. Не каза нищо, докато зълва й не излезе, после отиде до прозореца и се загледа в парка.
	— Какво искаше да обсъдиш с мен? — попита Сесили леля си, като се стараеше да говори спокойно.
	— Имението — отговори Шарлот. — Както знаеш, бях лична секретарка на Дейвид Ингам, петия граф. По тази причина знам за имението повече от всеки друг, дори от Майлс. Преди около десетина дни изведнъж се досетих, че леля Гуен не е имала право да завещава Литъл Скел на Дидри, понеже в действителност не е била собственица на имота. Нито нейната сестра, която го е завещала на леля Гуен. Разбираш ли, Кавендън Хол, всички сгради в землището, хилядите акри земя, ловният участък и парка, всичко принадлежи на онзи, който носи титлата. Но през изминалите петдесет години последните няколко наследници на графската титла са разрешавали на членове от семейството да живеят в къщите без наем.
	Сесили погледна леля си.
	— Да не би да казваш, че Джеймс и Дулси трябва да плащат наем, понеже живеят в Скелдейл Хаус, както и Уил и Дидри, понеже живеят в Литъл Скел?
	— Точно това казвам — отговори Шарлот. — За да съм абсолютно сигурна, проверих документацията, която изготвих преди години, и се оказа, че не греша.
	— Добре, но трябва да убедим Майлс да приеме идеята. Той може да откаже.
	— Има документи, с които да докажа моето твърдение — напомни Шарлот на Сесили. — Знам, че петият граф си затвори очите за този факт, шестият очевидно последва примера му, но е време седмият да сложи ред.
	Сесили не беше толкова сигурна. Знаеше, че на съпруга й няма да му се хареса идеята, особено след като сестрите му бяха убедени, че къщите са им завещани. Още веднъж ще излезе, че Суонови се месят в делата на Ингамови.
	Почувства досада, стана и като се извини, излезе.


>>	Втора глава

	Когато беше тъжна или разтревожена, Сесили се усамотяваше на едно специално място в Кавендън, за да се успокои.
	Не беше вече градината с розите, където се прислоняваше години наред, макар че все още от време на време я посещаваше. Напоследък ходеше на гроба на Дилейси; сядаше и говореше на скъпата си приятелка. Дилейси трагично загина във войната, когато къщата на Саут стрийт беше уцелена от крилата ракета. Сесили тъгуваше за приятелката си от детството и тя ужасно й липсваше.
	Излезе от къщата и се запъти към гробището, разположено в края на парка, почти до гората. Когато пристигна, веднага забеляза, че някой е идвал преди нея. Във вазата имаше букет от късни розови рози.
	Още някой от семейството съвсем наскоро беше почувствал необходимост да посети Дилейси и тя се трогна до сълзи. Винаги по този начин се изразяваше за тези посещения — „отивам да видя Дилейси“, а не „отивам на гроба на Дилейси“, понеже мисълта беше мъчителна. Сесили седна на тревата и се облегна на надгробния камък. Във въображението си виждаше приятелката си така ясно, все едно е застанала пред нея, чуваше звънливия й глас, сякаш й говореше нещо важно, и смехът им отекваше…
	Лейси й липсваше болезнено, копнееше за нея. Беше я обичала и загубила, никога повече нямаше да я прегърне и да се смее с нея. Ненавременната смърт на Дилейси във Втората световна война беше най-голямата загуба в живота й.
	Тихо въздъхна, затвори очи и неочаквано си спомни тяхната ужасна караница. Не си говореха няколко години. Майлс ги сдобри. Дилейси го беше помолила и Сесили се беше съгласила да прости и да забрави, което тя направи с готовност. Пак бяха приятелки, все едно никога не бяха се разделяли.
	В очите на Сесили Дилейси беше най-красивата от сестрите Ингам, въпреки че баща им смяташе лейди Дафни за красавицата на семейството.
	Между членовете на семействата Ингам и Суон никога не беше имало сериозни недоразумения. Появиха се след войната. Тогава нещо във взаимоотношенията им изведнъж се пропука. И всичко заради пари. Новите данъци бяха високи, налагаха се и нови мерки в управлението на имението. Майлс много добре разбираше, че е пазител на старинен род, на едно от най-важните графства в Англия. И все пак Сесили знаеше, че задълженията като наследник бяха тежко бреме за него. Много от старите имения бяха обявени за продан след Първата световна война, а сега, след Втората, положението беше още по-тежко. Старият световен ред си беше отишъл завинаги; светът, в който грамадните къщи бяха пълни с прислуга и парите се лееха, беше изчезнал.
	Преди да се разделят, леля Шарлот й каза, че за пръв път в днешно време има разногласия между двете фамилии. А тя би трябвало да знае. Леля Шарлот беше пазителка на дневниците на рода Суон през целия си съзнателен живот. Джеймс Суон беше поставил начало на традицията по времето, когато първият граф беше построил Кавендън. Тези дневници съдържаха всички тайни на Суонови и на Ингамови; бяха абсолютно поверителни. Само член на рода Суон можеше да ги чете.
	На Ингамови не се разрешаваше да ги докосват. Сега Сесили пазеше дневниците, попълваше ги и нямаше да минат в ръцете на друг Суон до нейната смърт.
	Сесили се замисли за леля Шарлот. Тя се намираше в изключително положение по отношение на двете фамилии, тъй като беше глава на рода Суон, а като вдовстваща графиня беше глава и на Ингам. Леля Шарлот беше работила при дядото на Майлс Дейвид Ингам, петия граф, много преди да се омъжи за шестия граф Чарлс в зряла възраст, което означаваше, че едва ли имаше нещо, което да не знае за двата рода. Какъв късмет, че си спомни за законното притежание на двете къщи Литъл Скел и Скелдейл. Поначало те бяха собственост на седмия граф, а не на жените, които са живели там през годините.
	Надяваше се, че Майлс няма да се изхвърли и да каже, че сестрите му ще продължат да живеят там, без да плащат наем.
	Като се замисли човек, и Дафни не плащаше наем. Откакто се ожениха с Хюго, обитаваха южното крило, естествено и децата им живееха там. Бяха ли плащали някога наем? Беше ли редно сега да започнат да плащат? Наистина не знаеше.
	Сесили се почувства изведнъж дълбоко засегната. Дафни я обвини за посетителите, които се натрапваха в личните й покои. Сесили трябваше да си признае, че се обиди, като се имаше предвид колко усилия вложи през всичките тези години. Беше спасявала Кавендън от катастрофа отново и отново с пари от своя моден бизнес.
	Неочаквано очите й се напълниха със сълзи, които се затъркаляха по страните й. Разплака се, тъгувайки за Дилейси, но и заради обвиненията на Дафни, които бяха крайно несправедливи.
	Остана на гроба малко по-дълго, за да се съвземе и да овладее чувствата си. Когато си тръгна, видя майка си забързана по пътеката от селото. Двете едновременно се погледнаха и си помахаха. След секунди се срещнаха и се прегърнаха.
	Алис Суон каза:
	— Идвам при теб, Сеси. Баща ти ми каза, че лейди Дафни и Хюго са заминали за Цюрих и че тя дори пропуснала семейната среща.
	— Боже мой, осведомителна агенция „Суон“ действа бързо — отвърна рязко Сесили, но по гласа й си личеше, че й е смешно. — Предполагам, че също така знаеш, че тя ме обвинява за превръщането на Кавендън в търговски обект, за посетителите, които обикалят цялото имение и така нататък.
	— Знам — отговори Алис. — Като се сетя за всички пари, които даде на семейството да поддържа Кавендън, кръвта ми кипва. Хиляди и хиляди. Даже когато модна къща „Суон“ едва прохождаше, купи камара от бижутата на Ингам и всяка година даваше на графа дял от продажбата на копията от твоята колекция. — Тя поклати глава и въздъхна дълбоко. — Горката Дафни, според мен никак не е добре. Или просто е преуморена. Знам, че много те обича, Сесили. Като че ли си плакала. Не заради Дафни, надявам се.
	— Не. Тъжно ми е за Дилейси. В момента ми е обидно, но ще ми мине. — След това бързо смени темата: — Леля Доти с нетърпение очаква да се види с теб и татко, мамо.
	Алис се усмихна.
	— И аз. Тя винаги е весела и мила.

	* * *

	Майлс се извърна и веднага стана, като видя, че Сесили влиза в кабинета му.
	— Ето те и теб, скъпа! — зарадва се той и лицето му светна от обич. — Чудех се къде си.
	Хвана я за ръка и я поведе към дивана.
	— Среща нямаше — започна тя. — Дафни…
	— Дафни дойде да се сбогува с мен — прекъсна я Майлс. — Хюго беше с нея. Дадоха да се разбере, че няколко месеца ще живеят в Цюрих. След това се появи леля Шарлот и ми разказа за нейния малък план. Всъщност не толкова малък. — Млъкна и нежно докосна влажната страна на Сесили. — Плакала си. Не заради Дафни, надявам се.
	— Не. Отидох да поседя при Дилейси няколко минути. Липсва ми.
	Докато говореше, Сесили потри с длани лицето си, застана с изпънат гръб и се усмихна със своята най-лъчезарна усмивка на съпруга си.
	Майлс я загледа много внимателно. На четирийсет и осем беше още хубава, с гъста, червеникавокестенява коса, с необикновените си лавандуловосини очи и прозрачен тен. И да имаше бръчки около очите, почти не ги забелязваше, нито пък на другите правеха впечатление. Беше негова жена, съпруга, любима и спасителка по най-различни начини. Без нея щеше да бъде загубен.
	Той беше на петдесет, но младееше. Косата му беше съвсем прошарена, често имаше торбички под очите и понякога беше готов да рухне от изтощение. Но пък петдесет си бяха петдесет. Стараеше се никой да не разбере колко изморен се чувстваше през повечето време, макар да подозираше, че тази жена, която беше обичал през целия си живот, знаеше. Сесили Суон. Момичето, което обичаше от дете. Сега Сесили Ингам. Неговата Сесили. Винаги беше обичал само нея. Краткият му брак с Клариса, при това принудителен, беше фалшив. Слава богу, Сесили беше до него — любяща и предана.
	Майлс я целуна по челото.
	— Няма да разреша на никого да те обвинява, че си превърнала Кавендън в търговско предприятие. Всички подкрепихме идеята. Принудени сме да го правим, за да оцелее имението, да го спасим.
	— Леля Шарлот ли ти каза, че Дафни ме обвинява?
	— Да. По всяка вероятност обвинява и Дулси, че е отворила галерия; Хари, че създаде великолепни градини, които привличат посетители; сина си Чарли, че пише разкази за нас, които много се търсят, вълнуват хората и те идват, за да видят с очите си; Палома, че издава албуми с градините на Хари, които се продават много добре, и приходите идват при нас. Не се съмнявам, че най-тежките обвинения ще се стоварят върху мен, нейният брат, седмият граф, който е разрешил тези ужасни неща. — Усмихна й се нежно и поклати глава. — Моля те, не взимай много навътре думите й. Ти ни спаси, не ни съсипа. И ние всички ти помагахме и те насърчавахме.
	— О, Майлс, добре че си ти, успокои ме. Бях толкова натъжена. Поведението на Дафни ме тревожи от година. Двамата с Хюго все… бяха недоволни и все мърмореха. А ти ще направиш ли онова, което предлага леля Шарлот? Ще определиш ли наем за къщите Литъл Скел и за Скелдейл?
	— Тя ме убеди да помисля.
	Майлс не каза нищо повече.
	— Те положително могат да си го позволят. Джеймс и Уил са богати хора, а Дидри още работи.
	— Тя винаги с готовност е помагала и данъците за двете къщи, в които живеят, са включени в данъците за имението.
	— Тогава е съвсем логично да се поиска наем — подчерта Сесили.
	Майлс стана, отиде до прозореца и се загледа във високите, голи полета. Доста време мълча, преди да се върне и да седне пак до Сесили. Взе ръката й и каза:
	— Заминаването на Дафни ще те натовари допълнително. Мисля, че трябва да обсъдим проблема сега и да го разрешим.
	— Да бъда постоянно в Кавендън ли имаш предвид? — попита Сесили, долавяйки, че говори много сериозно.
	— Да, скъпа. Трябва да поемеш отговорността като господарка на този дом. В края на краищата ти си седмата графиня. Трябва да уреждаш всякакви събития в селата и да участваш в живота на обитателите им. Селата са три.
	— През всичките тези години много съм правила в това отношение — леко повиши тон жена му. — Съзнавам, че Дафни имаше много работа, управлявайки Кавендън Хол, особено с обзавеждането, течовете, менюто за всеки ден и какво ли още не. Постоянно осведомяваше Тед и Пол Суон за повредите.
	— Това не е трудно, Сеси. Ще помолим всеки от семейството да внимава за подобни проблеми. Опасявам се, че Дафни може да бъде прекалено ревностна по отношение на ремонтите; постоянно ходи в дърводелската работилница и пришпорва Пол.
	— Знам — отговори Сесили. — Да не забравяме, че не взе със себе си Пеги и Ерик. — В гласа й се долови сарказъм, когато добави: — Те управляват домакинството на Кавендън. Дафни от години не се занимава с това. Ерик напълно замести Хенсън. Отличен иконом е, а Пеги Суифт е незаменима камериерка. Не мисля, че е необходимо да ги наглеждам.
	— Вярно е. Но прекарваш много време в Лондон, а в случая графинята трябва постоянно да бъде тук.
	— Оставам в Лондон по работа, а не за да се забавлявам.
	Той пак взе ръката й и я стисна.
	— Нека да не се караме. Онова, което трябва да направим, е план как да вършиш и двете…
	Сесили го прекъсна с недопускащ възражение, делови тон:
	— Ще се наложи да се науча да поверявам работата на други, след като ще управлявам бизнеса си оттук. Ще повиша леля Доти и Грета Чалмърс. Сигурна съм, че ще се справят. Ще поемат повече отговорности.
	— И няма да имаш нищо против?
	— Разбира се. Ще постъпя така, както се налага.
	Той засия от щастие. Думите й очевидно му доставиха голямо удоволствие. В очите му се появиха онези искрици, които от доста време липсваха.
	Сърцето на Сесили се сви. Майлс искаше тя да живее постоянно в Кавендън в качеството си на графиня, и държеше на това. Но като вземеше предвид сериозните проблеми със своя бизнес — задълженията, липсата на пари — знаеше, че отделяйки по-малко време на модната къща, може да се окаже катастрофално. Тъкмо щеше да сподели с него, но се отказа.
	Тази година нямаше да успее да му даде пари за Кавендън. Бизнесът й беше на загуба. Но ще оцелее ли Кавендън без нейния принос? Не беше сигурна.
	И в този момент си помисли: „Защо да си разваляме уикенда? В понеделник ще говоря с него и ще му съобщя лошата новина“.
	— Да вървим да обядваме — предложи тя, изправи се и му се усмихна нежно. Но сърцето й беше натежало от тревога, която прикриваше, макар да знаеше, че Кавендън може да пропадне.


>>	Трета глава

	Алиша Ингам Стентън, най-голямото дете на лейди Дафни и Хюго Стентън, се взря в огледалото в банята и остана потресена от вида си. Сините й очи бяха зачервени, под тях се очертаваха тъмни кръгове, нежният й розово-бял тен днес беше със странни, сивкави нюанси.
	Но тя всъщност не остана изненадана, че изглежда толкова ужасно. Снощи с Чарли прекалиха с коняка и не спа добре. Сега, в шест сутринта, се чувстваше изтощена.
	Потръпна, като си спомни вечерта, която прекара с родителите си и с братята и сестрите си. Прощалната вечеря в хотел „Савой“ започна добре, но съвсем скоро едва не се изпокараха. Знаеше, че само тя може да го предотврати, затова заплаши, че веднага ще си тръгне, ако не престанат. Чарли не се съмняваше, че ще го направи, овладя се и майка им веднага млъкна.
	След това баща им успя да разсее надвисналите буреносни облаци и да наложи миролюбив тон. Но според Алиша вечерята преди заминаването на родителите им за Цюрих беше катастрофална заради огорчението на майка им от промените в Кавендън.
	Алиша се вгледа още веднъж в огледалото, взе кърпа, намокрена с ледена вода, и я притисна до страните си. Няколко пъти направи същото, после попи влагата и си нанесе дебел слой крем „Пондс“. Не беше прекалено суетна, но трябваше да се грижи за външността си, след като беше филмова актриса. Камерата можеше да сътвори магия, но можеше и да подчертае всеки дефект. След две седмици започваше нов филм и трябваше да изглежда безупречно.
	Отново си легна и се зави, твърдо решена да поспи още няколко часа. Щяха да обядват с Чарли и знаеше, че трябва да влезе във форма, преди да се срещне с него.
	Не обвиняваше брат си за снощното неприятно настроение. По-скоро майка им беше виновна. Всички останаха шокирани, дори баща им, като чуха как критикува Сесили. Разбира се, Чарли, както винаги, не се сдържа, реагира спонтанно и пламенно защити Сесили, преди Алиша да успее да го спре. И както винаги тази словесна атака подейства на майка им като червено на бик. Брат й от дете постъпваше по един и същи начин.
	В случая Чарли имаше право. Защити жената, която нееднократно беше спасявала фамилията от катастрофа. Майка им грешеше, заблуждаваше се. Защо, за бога, говореше Дафни по този начин?
	Алиша с никого не беше споделила, но се тревожеше, че майка й е болна. Напоследък забелязваше някои необичайни признаци. Леко потреперване на ръцете, колебание, когато се опитваше да си спомни нещо, раздразнителност, абсолютно нехарактерна за нея.
	Дали баща й знаеше истината? Криеше ли от тях? Може би. Хюго никога не би говорил каквото и да е за своята съпруга пред децата си. Той ги обичаше, Алиша знаеше, но най-важното в живота му беше неговата красива Дафни. Беше нейният рицар в блестящи доспехи. Така е започнало всичко за него — любов от пръв поглед — и оттогава той беше хипнотизиран от красотата и обаянието й, беше й предан, винаги неотлъчно до нея.
	Изведнъж й мина през ум, че трябва да сподели с Чарли тревогите си за тяхната майка. Знаеше, че трябва да го освободи от чувството за вина, за да говори открито с него и да го успокои, че е бил прав. Дълбоко в себе си беше сигурна, че още таеше гняв.
	Алиша беше на трийсет и пет — с четири години по-възрастна от Чарли — и от детството им бдеше над него като орлица. Бяха като близнаци, по-свързани от братята си Андрю и Томас, които бяха близнаци.
	Острият звън на телефона прекъсна мислите й и тя взе слушалката.
	— Ало?
	— Аз съм — изръмжа дрезгав мъжки глас.
	— Брин? Ти ли си? — изненада се тя.
	— Кой друг ще ти позвъни в този безбожен час?
	— Какво има? Звучиш странно.
	— Будувах цяла нощ. Още малко и ще припадна, а може и да рухна мъртъв. Идвам. Нещо против?
	— Струва ми се, че доста си загазил. Ще дойда да те взема. Къде си? — извика тя паникьосана.
	— Бях у Джейк Стафорд в Олбъни. Сега съм на „Пикадили“ в една телефонна кабина.
	— Това ми е ясно…
	— Кажи, ще ме пуснеш ли в дома си… Или искаш да ме арестуват за скитничество?
	— Вземи веднага такси. О, имаш ли пари?
	— Да.
	— Чакам те.
	— Дяволски се надявам.
	Той затвори телефона. Тя зяпна слушалката, после я остави на вилката. През годината, когато имаха бурна и страстна връзка, подобно нещо не беше се случвало. Той обичаше да пийва наистина, но си знаеше мярката и се владееше. Но сега по гласа му усети, че е извън релси, беше странен. И естествено се зачуди дали е трезвен.
	Алиша стана от леглото, отиде в кухнята и приготви кана кафе. След това бързо се върна в спалнята, облече копринен халат, влезе в банята, изтри крема, изми лицето и зъбите си и се среса.
	— Каквото и да се случи, съм готова — промърмори.
	Пак отиде в кухнята, взе поднос, но в този момент се чу звънецът. Втурна се да му отвори, без да знае какво да очаква.

	* * *

	Наричаше го Брин, по името на любима нейна детска играчка. Истинското му име беше Брайън Макензи Милър, роден преди трийсет и една години в Единбург — Шотландия, от майка шотландка и баща англичанин. Беше от актьорската гилдия, висок, строен, хубав, елегантен, смятан за втория по красота мъж на сцената в Уест Енд. Първият беше вуйчо й Джеймс Брентууд — все още най-почитаният театрален идол.
	Брин беше ненаситен за облеклата на „Севил Роу“, гордееше се с изисканата си елегантност и обикновено нито едно косъмче от косата му не стърчеше не на място.
	„Но не и тази сутрин“ — остана шокирана тя, като го видя пред себе си. Приличаше на скитник, който живее на улицата; някой, който току-що е изпълзял от канавката.
	Тъмносиният му костюм на тънки райета, съвършен „Севил Роу“, беше смачкан, сакото му беше кално и на лекета. Синята му копринена вратовръзка висеше от единия му джоб, а бялата му риза имаше кървави петна отпред. Яката й беше съдрана. После забеляза рана над дясното му око и синини по страната, които се виждаха под наболата брада. Той се облегна встрани от вратата и като че ли всеки момент щеше да се свлече на пода. И почти се свлече.
	Алиша го сграбчи с две ръце и го дръпна в апартамента. Той се препъна и едва не падна, но успя някак да се задържи на крака. След това се заклатушка към спалнята, мърморейки:
	— Тоалетна.
	Алиша го придружи и застана пред вратата да го чака. Щом излезе, тя го хвана за ръка и каза твърдо:
	— Хайде, скъпи, нека да те настаня удобно.
	Той безропотно я последва в гостната и се остави да го избута до дивана, където се отпусна. На лицето му се изписа облекчение, като потъна в меките възглавници.
	— Искаш ли вода? Може би кафе?
	— Уиски.
	— В никакъв случай. Миришеш на бъчва.
	— Само малко, да ми мине махмурлукът — промърмори и се опита да се усмихне, но се сгърчи като от болка и леко потрепери.
	— Бил ли си се, Брин? — попита тя и озадачена се наведе към него да погледне раната над веждата и подутината на бузата.
	Той поклати глава и въздъхна дълбоко.
	Алиша отиде в кухнята да вземе кафето. Отряза и филия хляб, намаза я с масло, наряза един банан на кръгчета и ги подреди върху филията. След това сервира подноса на масичката пред него и разтърси леко Брайън.
	— Изпий кафето, ще те освежи, изяж и филията.
	Той се понадигна тежко и изпи няколко големи глътки кафе.
	— Гладен съм. Не си спомням да съм вечерял.
	Докато говореше, взе филията.
	— Какво се е случило снощи? — попита тя и седна.
	— Нищо особено. Мъжка вечер… от кръчма в кръчма. Предполагам прекалено много.
	— Как се озова у Джейк Стафорд.
	— С Тони Флинт го завлякохме у тях. Беше много по-зле от нас. Много пиян. Заспахме на диваните в неговата шикозна гостна, нямахме сили да се приберем.
	— Те двамата как са?
	— Мъртвопияни, но иначе живи, когато си тръгнах.
	Той се подсмихна леко и дълбоките му зелени очи, също кървясали, проблеснаха насмешливо.
	— Извинявай, Алиша, че се натрапих. Но къде другаде да отида?
	Тя се премести до него на дивана.
	— Направил си точно каквото трябва. Не съм ядосана, само се тревожа за теб.
	— Дойдох на себе си с кафето и филията.
	Прегърна я през раменете и я придърпа до себе си.
	— Миришеш, Брин. На вкисната бира, уиски, цигарен дим и пот. Отивай веднага под душа.
	Тя се изправи и здраво го хвана за ръка. Той отново безропотно й се остави да го заведе в спалнята и да му помогне да се съблече.
	Когато най-после застана под душа, на Алиша й олекна. Беше започнала да се досеща, че не е пиян, само махмурлия. Това я успокояваше и все пак не беше характерно за него да бъде толкова размъкнат. Той беше изключително взискателен към външния си вид и горд със своята изискана елегантност. Щом водата спря да шурти, тя взе голяма хавлиена кърпа и му я подаде.
	— Благодаря — промърмори той. — Чувствам се по-добре.
	Тя погледна часовника на нощното шкафче. Беше почти осем. Вече нямаше смисъл да си ляга. Снощи обеща на Чарли да отиде у тях към единайсет, за да прочете няколко глави от новата му книга, и нямаше да го разочарова.
	Когато усети, че Брин стои зад нея, се извърна и го погледна. Алиша беше висока сто и седемдесет сантиметра, но той беше с още десет сантиметра по-висок, с широки рамене, едър мъж, без грам тлъстина по себе си. Червеникаворусата му коса лъщеше на слънчевата светлина, нахлуваща през прозореца. Очите му се изпълниха с нежност, когато я притегли към себе си. Тя забеляза, че раната над веждата му не е сериозна.
	— Хайде да си легнем — каза тихо той в косата й.
	— Не мога — прошепна тя. — Обещах на Чарли да му помогна с две-три глави тази сутрин. — Надигна се на пръсти и целуна Брин по страната. — Но ти трябва да поспиш. Ето тук. — Тя посочи леглото си. — Ще кажеш, че си прекарал уикенда с мен.
	Той се захили.
	— Дължиш ми го заради снощи… пренебрегна ме, за да вечеряш с родителите си вместо с мен.
	— Голяма грешка!
	Той присви очи и й хвърли бърз поглед.
	— Проблеми? Не с Чарли, надявам се.
	— Колко добре ни познаваш. — Хвана Брайън за ръка и го поведе към леглото. — Лягай. Поспи, а аз ще се върна колкото е възможно по-скоро.


>>	Четвърта глава

	Сесили Суон Ингам знаеше, че е изправена пред най-голямата криза в своя живот. Беше объркана и нямаше представа как да постъпи. Дни наред размишляваше за огромния проблем. Кавендън беше в много тежко състояние, наистина на ръба на катастрофа.
	В любимия си бизнес, постоянна величина в живота й и нейна опора, имаше финансови затруднения, поради което не можеше да помогне на Майлс да плати данъците и по този начин да закрепят Кавендън. В миналото много пъти успяваше, но вече нямаше тази възможност. Не и в момента. Много тъжно.
	Всеки път, щом се наканеше да сподели с него и да му каже истината, губеше самообладание. Вместо това му обеща, че ще поеме изцяло задълженията си като седма графиня Мобри.
	Трябваше да остане в Кавендън Хол за неопределено време, нямаше да ходи в Лондон, за да ръководи своята компания. Щеше да работи от разстояние. Ще поеме и задълженията на зълва си. Дафни я нямаше. Сега Кавендън беше нейна грижа.
	Ако Майлс беше очаквал, че ще спори с него или ще шикалкави, или ще търси някакво компромисно положение, бързо ще разбере, че е искрена, и ще спази думата си.
	Съгласи се, защото беше реалистка и знаеше, че в случая няма избор. Това беше традиция в повечето аристократични домове. Стопанка е графинята.
	Веднъж, много отдавна, Ема Харт я предупреди да не жертва брака си пред амбициите. „Съпругът е на първо място, бизнесът — на второ — наставляваше я тя. — Бъди благодарна, че имаш тази възможност. Някои жени след мъчителни перипетии са открили, че звънкащата каса в магазина не топли леглото нощем.“ При спомена за тези думи Сесили се позасмя, докато вървеше през парка.
	Беше сряда, съвсем рано сутринта, нямаше още седем и половина. Сесили се беше измъкнала тихичко от къщата, защото имаше нужда от разходка и от свеж въздух, за да помисли. Майлс още не знаеше каква е дилемата й, че се измъчва и е парализирана от отчаяние. Ако не друго, поне знаеше как да се усмихва лъчезарно, като че ли всичко е наред.
	Проблемът беше, че не й хрумваше никакво решение, а това беше изключително нехарактерно за нея. За пръв път от години главата й беше празна. Нямаше никакво вдъхновение или план.
	„Напълно съм се изчерпала. — Тази внезапна мисъл я накара да се закове на място. — Какво се случи с мен?“ В този момент видя вратата на градината с розите. Отвори я, слезе по стълбите и се насочи към любимата си скамейка. Седна и затвори очи.
	Питаше се как се стигна дотук. Знаеше отговора. Войната. Войната не само уби техните мъже, разруши градовете им, разори страната им, разклати Британската империя, съсипа модната й къща и дори производството на конфекция. Само аксесоарите се продаваха и парфюмът „Бяла роза“.
	Много други предприятия като нейното бяха засегнати. Парите не стигаха. Хората не купуваха. Да, войната, която спечелиха, остави своя отпечатък навсякъде. Страната беше разорена.
	Шумът от плясъка на крила на ято птици я накара да се изправи. Огледа се. Но не видя никого. Не се бяха подплашили. Просто бяха отлетели от дърветата в парка. И тя искаше да отлети. Но беше невъзможно.
	Ятото се издигна в небето и след секунди птиците се подредиха в идеална формация, сякаш невидима ръка ги направляваше. Образуваха едно огромно V, като ескадрила, и полетяха над голите хълмове.
	На лицето й се изписа удивление. Учуди се откъде знаеха да се подредят така. Е, може би е в гените им. С раждането си знаеха как да формират тази ескадрила и как да отлетят към страни с по-топъл климат. Колко необикновена беше природата. С раждането си знаеха.
	Нейният син Дейвид, вече на двайсет години, от раждането си знаеше, че е наследникът и че един ден ще стане осмият граф Мобри. Нейният син, синът на Майлс: отчасти Ингам, отчасти Суон. Двете фамилии, съединени чрез нейните деца, за пръв път носеха тази наследственост под името Ингам.
	Не биваше да предаде грижите на Дейвид. Трябваше да намери начин да разреши проблемите. Трябваше да спечели. Заради Дейвид, нейния син, заради бъдещето.
	„Толкова много има, което съм длъжна да спася“ — каза си тя.
	Несъзнателно тръгна по пътеката, която водеше до горичката и циганските фургони.

	* * *

	— Не плачи, малка Сеси — продума циганката, щом Сесили се появи. Джинивра седеше на стълбите пред фургона си.
	— Не плача — отговори Сесили, докато минаваше през ливадата пред фургона.
	— Сърцето ти плаче — каза й Джинивра. — Ни в клин, ни в ръкав, напразно лееш сълзи. Суон управлява, знаеш го, все ти го думам.
	Сесили кимна и седна на стола, който Джинивра обикновено оставяше, когато я очакваше.
	— Каза ми го. Винаги съм ти вярвала, но в момента не управляваме много добре.
	— Голяма бъркотия, ъхъ, знам, момичето ми. Но ти си даровита, малка Сеси, толкоз много ти е дадено. Поне аз не познавам друг кат теб.
	Сесили мълчеше, замислена за думите на Джинивра. Циганката сега беше на петдесет, също като Майлс, но изглеждаше по-млада и беше запазила екзотичната си външност.
	Циганката продължи:
	— Пет начина има, да знаеш.
	— Не се сещам дори за един — поклати глава Сесили. — Главата ми е празна.
	— Не, не е, графиньо Сесили. Заслепена си от тревога. Суон управлява. Имах видение. Помни. Суон управлява.
	— Не знам какво да правя… — Гласът на Сесили заглъхна. Точно в този момент се чувстваше съвсем безсилна.
	Джинивра замълча и се взря в Сесили, преди да заговори с решителен глас:
	— Иди при Суонови. Трябват ти Суонови. — Лицето на циганката се оживи, когато добави: — Напоследък Суон са повече от Ингам. Иди при Ерик… той ще ти помогне, малка Сеси.

	* * *

	„Джинивра е права, в момента в Кавендън има повече представители на фамилията Суон, отколкото на Ингам“ — помисли си Сесили, докато се връщаше.
	От обитателите на Кавендън в момента само Майлс беше по рождение Ингам, след като сестрите му заминаха — лейди Дафни за Цюрих, лейди Дулси за Лос Анджелис и лейди Дидри за Франция. Сесили и леля й Шарлот бяха Ингам по брак, а нейните четири деца бяха наполовина Ингам, наполовина Суон.
	Вярваше на Джинивра безусловно, знаеше, че има пророчески видения. Събитията през годините потвърждаваха предсказанията й. Значи трябва да потърси Ерик, първи братовчед на баща й. Сега изпълняваше задълженията на главен иконом в Кавендън, след като цял живот беше работил при семейство Ингам. Сестра му Лора също, но тя загина заедно с Дилейси в къщата на Саут стрийт, когато беше разрушена от летяща бомба през войната.
	Но след няколко секунди попадна на Пърси Суон, докато вървеше по пътеката към къщата.
	— Добро утро, Ваша светлост — поздрави я той. Както всички Суон се обръщаше към нея официално. Беше главен пазач на дивеча в имението и по-малък брат на баща й.
	— Добро утро, Пърси — усмихна му се тя. Към него беше особено привързана, а той винаги знаеше всичко, което става в Кавендън. — Как е в ловните участъци?
	Пърси засия и възкликна:
	— Никога не са били по-богати, има много яребици. През зимата доста ги наглеждахме, направо ги разглезихме. През август птиците ще станат за лов. — Той се приближи още до нея и каза тихо: — Това е божи дар и ако искаш, можеш да го използваш. Кажи на Негова светлост, че в много други имения печелят пари от ловните участъци. Канят хора да ловуват, но им вземат такса.
	Сесили остана с отворена уста срещу него.
	— Взимат им такса! На какви хора, по дяволите, взимат такси?
	— На богати американци — отговори Пърси. — Настаняват ги като гости, сещаш се, нали, легло и храна. Бизнесът цъфти. И ние трябва да се пробваме.
	Смаяна, тя кимна, после възкликна:
	— Спомних си, Пърси. Чувала съм за това и преди от Ема Харт. Каза ми, че някакви американски финансови магнати, които познава, често идвали на лов в Англия през сезона. Благодаря ти за сведението. Непременно ще говоря с Майлс.
	Той преметна пушката на рамо и намигна.
	— Добро момиче — промърмори толкова тихо, че тя едва го чу.
	Сесили се подсмихна и се изкачи по стълбите към терасата.

	* * *

	Пет чифта очи се вторачиха в нея, когато влезе в трапезарията, и четири гласа извикаха в хор:
	— Добро утро, мамо!
	Майлс стана и отиде при нея да я целуне. Очите му заискриха, когато докосна с устни страната й.
	— Добро утро — каза Сесили на децата и като се обърна към съпруга си, прошепна: — Обичам те. И добро утро.
	— И аз — беше единственият му коментар, но я държеше здраво под ръка и я поведе към стола й.
	Като седнаха, Майлс попита:
	— Търсих те в пристройката. Къде беше, скъпа.
	— Отидох на разходка. Имах нужда да се разведря.
	Гуен се обади:
	— Извинявай, мамо, започнах да закусвам, преди да дойдеш, но бях гладна.
	Сесили едва не се засмя като погледна най-малкото си дете, нейното военновременно бебе, както го наричаше, което сега беше на осем години.
	— Нали си ме знаете, тъй или иначе, все закъснявам. — Няма значение, че не си ме дочакала, Гуен.
	Всички се разсмяха и Вениша попита майка си:
	— Да ти налея ли чай? А ще закусиш ли?
	— Да, моля те, но пия само чай. — Обърна се към Дейвид, който много приличаше на нея. — Тази сутрин си много елегантен. Ще ходиш ли някъде?
	— Излизам с татко. Той има среща с неговия адвокат в Хароугейт и ме покани да отида с него.
	Сесили погледна Майлс, който седеше срещу нея в другия край на масата, и вдигна вежда.
	— Само за компания, нищо специално — обясни той, забелязвайки тревогата в очите й. — Дейвид ще шофира.
	Преди Вениша да налее чай на майка си, се появи Ерик и се зае със сервирането. Постави чая пред нея, тя му благодари и го попита тихо:
	— Ерик, кога ще ти бъде удобно да се видим за малко тази сутрин?
	— Когато пожелаете, Ваша светлост — отговори икономът. — Около единайсет?
	— В единайсет ще дойда в твоя кабинет.
	Ерик се върна в малката стая до трапезарията. Всички започнаха да закусват и се умълчаха. Първи наруши мълчанието Уолтър:
	— Имам съобщение за теб, мамо, от леля Доти. Каза, че ще ти се обади и че целия ден ще бъде в магазина. — Той направи гримаса и прибави: — Извинявай, че не ти казах веднага.
	— Няма проблем, Уолтър — каза Сесили нежно, поглеждайки втория си син.
	Беше на осемнайсет, висок за възрастта си, красив, Ингам от глава до пети, с техните сини очи и руси коси. Беше атлетичен, обичаше спорта и очевидно изобщо не съзнаваше изключителното си въздействие върху момичетата.
	— Надявам се, че леля Доти и Грета няма да променят намерението си и ще дойдат. След закуска ще им се обадя.
	Шестнайсетгодишната Вениша, която жестоко дразнеше Уолтър, каза:
	— Но, мамо, толкова е хубаво да сме само шестимата.
	— Седмина! — викна Уолтър. — Забравяш леля Шарлот.
	— Добре де, седмина, но сами сме си добре — промърмори Вениша и погледна баща си, когото обожаваше. — Тате, не е ли така?
	Майлс потисна смеха си и кимна.
	— Малка промяна — отговори уклончиво.
	Преди Сесили да добави нещо, Гуен съобщи:
	— Съгласна съм с теб, Вениша. След като братовчедите заминаха, само ти ще ми се перчиш и ще ме командваш.
	— Никога не съм те командвала — бурно се възмути тя.
	— О, командваш я и още как — отвърна рязко Уолтър, усмихвайки се на Гуен, понеже двамата обикновено тайно заговорничеха. — Мислиш се за много велика.
	Гуен прибави:
	— Американските братовчеди много обичат да се разпореждат.
	— Те не са американци — остро възрази Вениша. — Само живеят там част от годината.
	— И все пак постоянно командват! — викна Гуен. — Като теб.
	— Не ставай бебе — започна Вениша, но веднага млъкна, като забеляза изражението на баща си.
	Майлс ги гледаше намръщено.
	— Достатъчно. Ще бъдем сами през цялото лято и ще се радваме, когато имаме гости. Стига сте се разправяли. Или ще взема майка ви, ще заминем да си почиваме и ще ви оставим да се оправяте сами.
	Сесили се подсмихна и погледна тайно Гуен, която беше станала червена като божур. Най-малкото й дете може и да приличаше на нея в чертите и червеникавокестенявата коса, но всъщност напомняше на Сесили за Дулси, когато беше на нейната възраст — жива, независима и знаеше как да се защитава. Сесили не се тревожеше за Гуен. Не се тревожеше каква ще стане, като порасне. Без съмнение жена, която сама си е господарка. Жена воин, като леля си.

	* * *

	По-късно същата сутрин Сесили отиде в някогашния кабинет на Хенсън, който сега използваше Ерик. Похлопа на вратата, отвори и надникна.
	— Може ли да вляза?
	— Разбира се — възкликна Ерик, скочи на крака и отиде да я посрещне.
	— Тази стая винаги ми напомня за Хенсън — каза Сесили, сядайки на стола, който той й поднесе.
	— Знам какво имате предвид — отговори Ерик и седна на бюрото срещу нея. — Нищо не промених. Когато ме настаниха, почувствах, че тук е като светилище.
	— С теб обсъдихме задълженията през седмицата в понеделник, след като лейди Дафни… замина за Цюрих — започна Сесили, — но имам няколко въпроса, Ерик.
	— Дано да мога да отговоря, милейди.
	— Знам, че посетителите разглеждат салоните в източното и северното крила и дългата галерия, където са изложени всички картини. Също така се допускат до няколко от трапезариите в тези крила. Но не се качват на етажа със спалните, или греша?
	— Не, не се допускат. Разглеждат само салоните, които споменахте.
	— Мисля да затворим източното и северното крила, разбира се, само горните етажи. Всъщност почти не ги използваме. Защо да не ги затворим?
	— И на мен често ми минаваше през ум същото — отговори Ерик. — На камериерките положително ще им олекне и ще могат да помагат на Пеги.
	— Хенсън водеше дневник за винарната и за запасите ни. Сигурна съм, че продължаваш да го водиш по същия начин — каза Сесили.
	— Попълвам го най-редовно. Важно е да знаем с какво разполагаме.
	— Избата е богата, нали?
	— Изключително богата, Ваша светлост, и понякога се тревожа.
	— Защо?
	— Страхувам се, че някои вина може да се вкиснат.
	— Възнамерявам да доведа специалист по вината, за да изготви опис с оценка. Бихме могли да продадем на търг някои от специалните реколти.
	Ерик я зяпна смаяно.
	— Мислите ли, че Негова светлост ще се съгласи? — попита той, повишавайки глас с една октава.
	— Не съм сигурна. Но си заслужава да чуем мнението на специалист и не се съмнявам, че Негова светлост ще приеме съвет, особено ако този специалист изрази опасения за влошаване на качеството на вината. Ще бъде такова прахосничество. Никак не е зле да опитаме.
	— Съгласен съм да се потърси мнението на специалист, но все пак се опасявам, че Негова светлост няма да приеме идеята за търг — настоя Ерик.
	— Може би. — Тя се вгледа сериозно във втория си братовчед и каза много тихо: — Когато говоря на Майлс с уверен тон, той винаги ме слуша, Ерик, а тези пари ни трябват.
	— Зная, Ваша светлост. Което ме подсеща за нещо друго. На тавана има голям сандък, който случайно открих вчера, когато монтирах каса за дневниците на Суон. В него има картини от Тревърс Мъртън… — Той замълча, понеже темата беше болезнена, след това допълни: — Мисля, че са били на лейди Дилейси.
	— Той й подари картини — започна Сесили, но се поколеба и с Ерик се спогледаха. Спомниха си нощта, когато Тревърс беше умрял. Двамата отидоха в ателието на Тревърс да спасят Дилейси и да я отведат, понеже гледката беше ужасна.
	На Сесили й отне малко време да се отърси от внезапните и ярки спомени. Забеляза, че и Ерик се старае да си върне самообладанието. Беше толкова страшна нощ. Животът на клетата Дилейси невинаги беше щастлив.
	Сесили се съвзе и каза:
	— Тези картини са много ценни, но не съм сигурна на кого от семейството принадлежат. Ще потърся завещанието на Дилейси. Знам къде е.
	— Като ги видях вчера, реших, че са донесени от апартамента на лейди Дилейси в Лондон. Сториха ми се познати — сподели Ерик.
	— Вероятно ги е завещала на Майлс. Или на Фонда за реставрация на Кавендън — изрази гласно мислите си Сесили. — Колко странно. Мина ми през ума, че може би ще ни помогне и след смъртта си. Все пак е прекрасно.


>>	Пета глава

	Четирите жени седяха в градинския павилион в парка на Кавендън. Беше горещо утро, но старият дъб с дебелата сянка до павилиона и ветрецът, който полъхваше между клоните, разхлаждаха и беше много приятно.
	Този петък, първият ден от юли, Сесили нарече наум „ден на атаката“, по аналогия с юлските военни събития през 1944-а. Възнамеряваше да се захване най-енергично с възстановяване на своя бизнес и знаеше, че й предстои тежка битка. Въпреки всичко разбираше, че трябва да победи. Нямаше алтернатива. Неуспехът щеше да бъде катастрофа, при това не само за нея.
	Погледна трите жени и се усмихна на себе си. Бяха на различна възраст, прилично облечени жени, които някой би пренебрегнал като обикновени и може би не особено интересни. Сесили знаеше нещо съвсем различно.
	Всяка една от тях, също като нея, преливаше от идеи и амбиции. Притежаваха хладнокръвие и желязна воля. Бяха нейната опора. С тях до себе си знаеше, че няма да загуби. Едва ли съществуваше по-добър екип. Екип победител.
	Спря за миг очи върху леля си Шарлот, Суон по рождение, Ингам по мъж. Беше леля на баща й и именно Шарлот помогна на Сесили да започне самостоятелен бизнес преди години.
	Леля Доти, също Суон, беше сега на шейсет и шест, но и тя като Шарлот изглеждаше много по-млада и се радваше на отлично здраве. Омъжена за детектив от Скотланд Ярд, беше съветничка и помощничка на Сесили от деня, в който откри първото си магазинче.
	И Грета Чалмърс, личната й секретарка, с която се сближиха от първия ден на запознанството им, когато Грета беше млада вдовица. Сега на четирийсет и две, работеше с нея от много години в пълно съгласие.
	Сесили пое дълбоко дъх и им се усмихна с най-радостната си усмивка. Погледна Доти и Грета.
	— Благодаря ви, че дойдохте и че снощи изслушахте безкрайните ми брътвежи. — След това се обърна към графинята, седнала до нея, и добави: — Радвам се, че настоя да присъстваш, лельо Шарлот. В края на краищата без теб нямаше да има модна къща „Сесили Суон“.
	— О, щеше да има — отвърна веднага тя, за да й вдъхне смелост. — И сама щеше да направиш същото, скъпа Сеси. Аз само ти помогнах да стане малко по-бързо.
	— Минавам направо по същина — заяви Сесили. — Всички знаем, че модна къща „Сесили Суон“ е пред фалит. Имам големи дългове, но не искам да обявя банкрут. Трябва да предприема бързи и драстични действия, ако искам да се измъкна от тази каша.
	— Тук сме, за да ти помогнем — увери я леля Доти. — Както предложи снощи, ще ти кажем истината, без украса. Аз имам някои идеи, Грета също, и мерките трябва да са драстични. Друг начин няма.
	— Първото, което трябва да направиш, е да се отървеш от двете фабрики в Лийдс — започна Грета, вглеждайки се в Сесили. — Едната е празна, а другата не ни е необходима, защото конфекцията няма да се продава.
	— Съгласна съм — веднага отговори Сесили. — В понеделник ще говоря с Ема Харт. Казах й, че имам нужда от помощта й за продажбата на двете фабрики.
	— За евентуалните купувачи е важно, че двете фабрики са свързани — обади се Доти.
	Сесили кимна и погледна Грета:
	— Защо мислиш, че конфекцията вече няма да се продава?
	— В началото и аз бях озадачена като теб — отговори Грета. — Като се заговорих със сестра си на тази тема, Елизе каза, че според нея дрехите са строги. Имат отлична кройка, ушити са добре, но са малко демоде. През трийсетте се търсеха, дори през военните години с купонната система, но нека да си кажем истината. Сега само след шест месеца ще пристъпим в 1950-а. Светът сега е различен и пазарът е различен. Животът на жените се промени.
	Леля Шарлот, която слушаше внимателно, възкликна:
	— Мисля, че трябва да промените и названието, Сесили. „Сесили Суон“ ми се струва подходящо, а още по-добре само „Суон“. Като „Шанел“ във Франция.
	Понеже настъпи мълчание, леля Шарлот попита:
	— Е, какво мислите? — сви вежди тя.
	— Да! — извика Сесили. — „Модно облекло“ изнервя хората, защото се свързва с „ПАРИ“, изписано с главни букви. Пак ще бъде модно облекло, но няма да го обявяваме. Какво мислиш, Грета? Лельо Доти?
	— Съгласна съм — отговори Грета.
	— И аз — присъедини се леля Доти.
	— И така, продаваме двете фабрики, понеже след като се отказваме от конфекцията, не са ни необходими. Това е първата стъпка. Променяме името си на „Суон“. Предпочитам само „Суон“ пред „Сесили Суон“. След което аз се концентрирам върху висшата мода. Какво друго трябва да направим?
	— Да се ограничим. Драстично. — Доти се взря много сериозно в Сесили. — Да затворим малките магазини, като естествено запазим първия. Той е нещо като търговска марка за нас и се е превърнал в институция… Трябва да се отървем и от офисите. Да намерим по-малко помещение и да освободим част от персонала.
	Сесили извади лист хартия от джоба си, погледна го и направи гримаса.
	— Да се освободим от офисите и да намалим персонала е първа точка в моя списък. Явно мислим в една и съща посока.
	— Точно както се очаква — каза Грета. — В края на краищата от години работим заедно, при това с успех. Но също както много други браншове, след края на войната изпаднахме в криза. Хората не са склонни да пилеят пари за дрехи. Та като говорим за дрехи, след като си заминем в неделя, трябва да започнеш да проектираш нова модна колекция. Ще живееш постоянно тук и не ти ли се струва, че е идеалното място за вдъхновение.
	Сесили я погледна втренчено.
	— Това намек ли е? С Елизе наистина ли мислите, че моделите ми са строги?
	— Всъщност да — отговори Грета без колебание. Не искаше думите й да прозвучат като критика. — Дрехите ти са великолепни като шев и кройка, но сега атмосферата е друга. Сега хората искат набори, волани, пастелни цветове, флорални мотиви и коприни. Разбери ме, не казвам да копираш някого, но трябва да създадеш модна линия със същата притегателна сила като моделите на Кристиян Диор от 1947-а. Нов поглед върху модата.
	— Знам какви са тоалетите му и много ми харесват — потвърди Сесили с внезапен ентусиазъм. — И фантастичните градини на Хари ще бъдат моето вдъхновение. Ако започна да работя следващата седмица, може би ще подготвя колекцията за идната пролет…
	— Не! — прекъсна я остро леля Доти. — Ще проектираш колекцията за идната есен. Първо трябва да сложиш в ред деловите въпроси, с което ще се заемем аз и Грета с твоя помощ. Не забравяй, че ще се наложи да назначим повече жени, които са опитни и сръчни, ще търсим платове и какво ли още не. Не прибързвай, Сеси.
	— Доти има право — отбеляза леля Шарлот. — Нали знаеш поговорката „Бързата работа срам за майстора“. Да не стигаме дотам. Вложи целия си опит, блестящия си талант, колкото време е необходимо, и създай съвсем нова, уникална и свежа колекция. Ефектна. И не забравяй, че Британският панаир сега се планира. Следващата година може да се окаже повратна за страната. И за нас. Нека сега да обсъдим дълговете, всъщност най-голямата ни грижа.
	Сесили застана вдървено и погледна предпазливо трите жени. След малко съобщи:
	— Имам нужда най-малко от 15 000 лири, за да покрия задълженията на моята фирма и да започна на чисто. Ще имам нужда от пари и за наеми, надници за шивачките, за платове и за останалите шивашки материали. Надници за жените, които ще шият на ръка, което е задължително, ако става въпрос за висша мода.
	Сесили поклати глава и лицето й изведнъж помръкна.
	— През четирите военни години бързо загубихме пари и клиентела. — Въздъхна дълбоко и продължи: — Поради моето поражение не мога да дам пари на Майлс за данъците на имението. Но той още не знае. Съжалявам, но нямах сърце да му кажа лошите новини.
	Настъпи мълчание. Очевидно всички се замислиха за финансовите проблеми, пред които беше изправена Сесили и косвено те по отношение на бизнеса.
	Мълчанието наруши Грета:
	— Ако решиш да помислиш, Сесили, бих искала да ти стана съдружник…
	— За бога, не! — бурно се възпротиви Сесили. — Няма да ти разреша. Ако загубиш парите си, никога няма да си го простя. Елизе и Курт зависят от теб.
	— Моля те, Сесили, изслушай ме. Когато баща ми почина, остави парите си на Елизе и Курт. Знаеше, че ще наследя баба си. Както знаеш, баба почина миналата година и аз обявих къщата й в Хампстед за продажба. Не стана веднага, почаках, докато не получих добра цена. Миналата седмица най-после се продаде. В момента се подготвя договорът. Както виждаш, мога да си позволя да инвестирам в „Суон“. — Грета се покашля и допълни внимателно: — Но само в „Суон“, в Кавендън няма да мога.
	— Никога не бих приела — отвърна тихо Сесили. — Благодаря ти, че искаш да инвестираш в моята фирма, но ще трябва сериозно да го обмисля, Грета. Голяма отговорност е да имаш финансов съдружник.
	Доти попита:
	— Говори ли с Майлс за предложението на Хауард? Имам предвид търга за вината.
	— Не още.
	— Кога ще му кажеш? Всъщност всичко.
	— Възнамерявам утре. Събота е неговият почивен ден и ще прекараме повече време заедно.
	— Търг за вина ли? — изненада се Шарлот. — Каква блестяща идея. Хауард е изключително умен, Доти.
	— Всъщност идеята не беше на Хауард — отговори леля Доти. — Прочете в „Таймс“ за търг, организиран от граф Оувършед.
	— Майлс не бива да отхвърля идеята. Според теб ще се съгласи ли да помисли?
	Леля Шарлот погледна Сесили и повдигна вежда с шеговито изражение.
	— Не се съмнявам, но ако се колебае, ще го убедя. А ти тъкмо ми напомни нещо. — Сесили продължи припряно: — Тази седмица срещнах случайно Пърси. Той ми каза, че аристократични семейства, които имат ловни участъци като нашите, приемат гости през ловния сезон срещу заплащане. Главно богати американци, на които очевидно им е забавно да отсядат в старинните имения и да се смесват с провинциалните денди.
	Последните думи на Сесили прозвучаха толкова смешно, че трите жени избухнаха в смях. Сесили също се разсмя.
	След малко се появи Ерик с поднос с лимонада и чаши. Сесили се отпусна и мислите й се успокоиха.
	Чарли и Алиша също бяха пристигнали за уикенда и трябваше да провери обяда, но си позволи за момент да се порадва на юлското утро. От седмици не беше чувствала такава лекота.


>>	Шеста глава

	Сесили стоеше до парадното стълбище и се ослушваше. Чуваше стъпки в далечината и веднага позна кой идва към фоайето. Стъпките бяха малко неравномерни, което означаваше, че беше Чарли.
	След малко той се появи и й помаха, тя също му помаха. От всички племенници на Майлс, когато бяха деца, обичаше най-много него. След като го раниха във войната и се наложи да му ампутират крака, много страда за него.
	Въпреки трагедията, знаеше, че ще понесе стоически недъга си, и точно така стана. Ходеше с бастун, но малко хора съзнаваха, че е загубил единия си крак. Накуцваше едва забележимо, стойката му беше изправена и на трийсет и две беше хубав мъж.
	Когато застана до нея, тя го прегърна силно. Като се отдръпнаха, се усмихваха. Помежду им винаги е имало специална връзка и през годините често бяха разчитали един на друг за много неща.
	— Съжалявам, че пристигнахме толкова късно снощи — извини се Чарли. — Вината е моя. Статията, която подготвях, ми отне повече време и се оказа по-заплетена, отколкото предполагах.
	— Не се притеснявай — отговори Сесили. — Радвам се, че с Алиша ще останете до понеделник. Разбрах от Палома, че книгите ти се продават добре. Поздравления. Благодаря ти, че споделяш с нас печалбата. Ще изплатим задълженията си към персонала в ателиетата.
	Той се усмихна.
	— За радост на всички ни. Изключително доволен съм, че моята история за Ингам и Суон се продава. Кой да си помисли, а?
	— Знаех си, че историческа книга ще се търси. Много хубаво си разказал събитията, много интригуващо. В известен смисъл е като роман.
	— Благодаря, лельо Сеси, и виж, много съжалявам заради мама. С Алиша много се разстроихме, че те обвинява за положението в имението, което тя нарича „комерсиализацията на Кавендън“. Знаем, че те обича, и дълбоко в себе си е признателна за всичко, което правиш от години, за да спасиш имението и семейството. Предполагаме, че просто силите са й изчерпани. Надяваме се, че един ден ще й простиш. Ще й простиш, нали?
	Сесили сплете ръце около неговата ръка и каза:
	— Вече съм й простила. Дафни вложи сърцето и душата си в тази къща и ще се върне отпочинала, каквато си я познаваме. Хайде да отидем в библиотеката за малко. За обяд е рано.
	След минута седяха на дивана пред камината, която гореше през цялата година, защото тази стая беше винаги студена.
	Сесили каза:
	— Разбрах от Ерик, че в края на краищата Брайън не е дошъл с теб.
	Чарли кимна, облегна се на възглавниците и протегна крака с протезата.
	— Помоли за извинение. Баща му е болен и той трябваше да замине за Брайтън да направи необходимото. Майката на Брайън е починала и не мисля, че по-малкият му брат е в състояние да се погрижи за баща им.
	— Разбрах. Харесвам Брайън. Красив мъж е и много добър актьор. — Тя се разсмя. — Помислих си, че е възможно да се сродим с още един актьор. Алиша и той като че ли си подхождат. Хубава двойка са. Какво мислиш? Ще се реши ли най-после Алиша да надене брачните окови?
	— Надявам се. Той е симпатяга…
	— Здравей, лельо Сеси — викна Алиша, понасяйки се плавно през стаята, прелестна с лятната си рокля от памучна тъкан на светли и тъмновиолетови карета, която Сесили й даде миналата година.
	— Толкова се радвам, че дойдохте и двамата — усмихна се Сесили на племенницата си.
	— Колкото до майка ни — започна Алиша, но млъкна, като видя, че Чарли предупредително поклати глава.
	— Вече се извиних на леля Сесили и тя е наясно, че мама е преуморена. Няма проблем.
	— Наистина няма! — възкликна Сесили. — Знам, че Дафни ще се върне по-рано, отколкото си мислим, и всичко ще си бъде постарому. Кавендън е нейният дом, на Хюго и ваш. Тук ви е мястото.
	— Боже мой, закъснях ли? — попита леля Шарлот от вратата, влезе и се запъти към тях.
	— По-скоро ние подранихме — отговори Чарли и стана да поздрави овдовялата графиня. Отиде при Шарлот и я придружи през библиотеката; Алиша също се спусна да я поздрави.
	Всички седнаха и разговаряха известно време, след което Чарли изведнъж се вторачи в Сесили и попита тихо:
	— Грета не е ли тук? Останах с впечатление, че този уикенд ще идва при теб.
	— Да, Чарли, тук е. С Доти дойдоха да обсъдим промените, които планираме за моя бизнес. Но майка ми ги покани на обяд.
	Природената сестра на Грета Елизе беше приятелка с Виктория, момичето, което приеха в дома си Алис и Уолтър по време на евакуацията. Тогава тя беше десетгодишна. Сега беше почти на двайсет и една и работеше като фотографка в Лондон.
	— Горката Грета. Ще я въртят на шиш, докато не изкопчат всички подробности как живее Виктория в големия град.
	Сесили леко се подсмихна, после се разсмя и добави:
	— Както знаете, майка ми постоянно очаква новини от нейното евакуирано момиченце. С баща ми много я обичат. Тя им е като втора дъщеря и на мама много й липсва, откакто се премести в Лондон.
	— В този момент Грета е подложена на разпит, не се съмнявам. Знам как се чувства госпожа Алис. Но няма причини за безпокойство. Виктория се справя добре и понеже Елизе работи в репортерската секция на редакцията, знам всички последни новини за нея и приятелите й. — На лицето на Чарли изведнъж се появи закачливата усмивка, която всички познаваха добре. — Положително си разбрала досега, че двете момичета ме възприемат за техен по-голям брат.
	— По-скоро за техен герой — отвърна Сесили, като знаеше какво страхопочитание изпитваха двете млади жени към Чарли. Те го боготворяха.
	— Знаеш ли какво, лельо Сеси, следващия път, когато искаш да снимаш твоя колекция, трябва да пробваш Виктория — каза Чарли. — Разглеждах нейни снимки. Изключително надарена е. Да, съвсем млада е, но Палома много се гордее с нейния талант, който тя й помогна да развие. Според Палома тя ще стигне далеч.
	— Чудесна идея. Няма да забравя.
	В този момент вратата отново се отвори и влезе Ерик. Погледна Сесили и съобщи:
	— Обедът е сервиран, лейди Мобри. Негова светлост ви очаква в трапезарията.

	* * *

	Беше от онези обеди, когато всички бяха мили, сърдечни и разговорите не секваха. Очевидно бяха щастливи, че са със семейството си.
	Шарлот седеше отдясно на Майлс и разговаряше с Дейвид, неговия първороден син, а Майлс разпитваше Алиша за новия й филм, чиито снимки скоро започваха.
	Уолтър и Вениша бяха увлечени в разговор с Чарли, интересувайки се какво е да се работи във вестник. А Гуен не отстъпваше на никого вниманието на майка си.
	— Мога ли да ти помагам да нарисуваш роклите? — молеше осемгодишното момиченце майка си.
	— Да, скъпа, можеш — отговори Сесили, понеже не искаше да обезсърчава най-малкото си дете, което всъщност имаше талант за рисуване. — Съвсем скоро започвам да работя по новата колекция. Ще ми помогнеш в проучванията.
	Гуен вдигна поглед към майка си и се усмихна с обожание.
	— Ох — въздъхна тя, — благодаря, мамо. Какво ще проучваме?
	— Градините, онези, които проектира чичо Хари. Това ще бъде темата на колекцията за 1950-а година.
	— Градинска колекция — уточни Гуен.
	Сесили я загледа внимателно и се разсмя.
	— Ами, да, разбира се, че ще бъде градинска колекция. Ще я нарека „Есенна градина“. Видя ли, Гуен, вече ми помогна.

	* * *

	Дълбоко в себе си Сесили знаеше, че Майлс ще й се разсърди, като му съобщи лошите новини. Не защото няма пари да му даде за данъците на имението, или защото бизнесът й е пред фалит. А защото не е споделила тревогите си с него по-рано.
	Майлс очакваше да му казва всичко. Така беше от детството им, искаше да притежава всяка частица от нея, всяка мисъл, всяко чувство. Дори когато бяха разделени след нещастния му брак с Клариса, тя знаеше, че емоционално е свързан с нея, че е влюбен в нея. Знаеше, понеже всички й казваха, че той постоянно разпитва за нея.
	— Има силно чувство за собственост спрямо теб — каза веднъж брат й. — Контролира живота ти от разстояние, ако изобщо е възможно.
	Тогава това не й направи впечатление. Всъщност беше ужасно сърдита на Майлс и го презираше, когато отговори на Хари. И направи всичко възможно никога да не срещне Майлс в Кавендън или където и да било другаде. Мислеше, че ще поиска да му стане любовница, тълкувайки и най-беглата й усмивка като насърчение за това.
	Сега го загледа в другия край на масата. Той забеляза изпитателния й поглед, когато престана да говори с Алиша, и взе чашата с вода.
	Усмихна й се и лицето му светна от обич.
	И тя му се усмихна.
	Впериха очи един в друг и за момент нито един от двамата не можеше да отмести поглед.
	Онова, което трябваше да му каже, беше важно. Реши да предприеме съвсем различен подход и щеше да говори с него тази вечер. След вечеря обикновено прекарваха известно време в тяхната дневна, преди да си легнат. Не престана да размишлява и когато се наобядваха, беше подредила мислите си. Беше въоръжена и готова да говори с него.
	Щом станаха от масата и всеки отиде да се занимава с нещо свое, Сесили се запъти към кабинета на Ерик. Той седеше на бюрото, веднага скочи на крака да я посрещне и да й поднесе стол.
	— Благодаря ти за описа на вината и запасите, Ерик — започна тя. — Тази вечер между другото ще спомена на Майлс за възможността да организираме търг. Но след това леля Шарлот ще продължи темата с повече подробности. Ще говори с него и по други въпроси.
	— Може би ще подхвърли и идеята за гости през ловния сезон, които ще си плащат, за да ловуват — предположи Ерик и погледна лукаво Сесили. — Помолих Пърси да поразпита тук-там кои аристократични фамилии канят ловци, които плащат за привилегията да стрелят в именията им.
	— Умен ход, понеже Майлс може да се повлияе, като знае, че другите го правят.
	— А що се отнася до сандъка на тавана, милейди, позволих си да го отворя и да сваля картините долу. Бяха на лейди Дилейси. Донесохме ги от нейния апартамент. Оставих ги в старата стая на лейди Дидри.
	— Много ти благодаря, Ерик. — Усмихна му се, но усмивката й бързо угасна, после добави: — Постъпил си тактично, като не си ги отнесъл в стаята на лейди Дилейси… — Замълча, преглътна внезапно бликналите сълзи и овладя непоносимата тъга.
	— Досетих се, че ако са на показ, трудно ще го понесеш… неутрална стая ми се стори разумно решение при тези обстоятелства — обясни Ерик.
	Знаеше колко близки бяха и разбираше, че сигурно е мъчително.
	— Някои са от Тревърс Мъртън, нали?
	— Да, и са изключително красиви.
	Ерик отключи най-горното чекмедже на бюрото си, извади оттам плик и й го подаде.
	— Това са ключовете за новия пътнически сандък, който купи, милейди. Трябва да ги прибереш в личния си сейф. По-разумно е да са заключени.
	— Ще ги прибера. Леля Шарлот през целия си живот пазеше дневниците на Суон под ключ и аз трябва да направя същото. Благодаря ти за помощта да подредя всичките тези бележници в сандъка. Беше истинско изпитание.
	— И невероятна хроника на семействата Суон и Ингам, и на всичко, което се е случвало през вековете. Пълни са с тайни, изобщо не се съмнявам.
	„Дори не можеш да повярваш“ — помисли Сесили, но си замълча. След малко продължи:
	— След като лейди Дафни е в Цюрих за неопределено време, мисля, че Тед може да си отдъхне малко и да насочи усилията си към ремонтите, вместо към обзавеждането.
	— Съгласен съм. Между другото спалните, които не се използват, бяха затворени. Покрих старинните мебели, за да не се прашат. Все пак южното крило остава отворено. Въпреки че лейди Дафни и господин Хюго отсъстват, според мен тяхното крило трябва да се поддържа както обикновено. Та нали децата им идват в края на седмицата.
	— Две вече са тук — отговори Сесили. — Имаш право, Ерик, южното крило е домът на лейди Дафни, откакто се омъжи за господин Хюго, и децата им се родиха и отраснаха там. Те винаги са добре дошли.

	* * *

	След като обсъдиха менюто, вината и заниманията за следващите няколко дни, Сесили остави Ерик да си върши работата. Качи се по задното стълбище на етажа със спалните и се запъти към спалнята на Дидри, която тя не използваше, откакто се премести в Скелдейл със съпруга си Уил и сина си Робин. Сесили трябваше да пие чай с леля Шарлот, но взе друго решение.
	Поколеба се, преди да влезе, пое дълбоко дъх и отвори вратата. Ерик беше подпрял картините до мебелите из стаята. Няколко бяха оставени върху леглото.
	Онази, която веднага привлече погледа й, беше портретът на Дилейси, който Лорънс Пиърс бе поръчал, за да го подари на майката на Дилейси за една Коледа преди войната.
	Отдръпна се, за да го разгледа, и сърцето й замря. Дъхът й секна от изненада. Образът беше като жив, сякаш Дилейси седеше срещу нея. Великолепен портрет. Тревърс беше уловил нещо характерно за Дилейси — нейната красота, ранимост и нежност, и независимо от това нейните ясни сини очи, искрящи от живот и енергия.
	Портретът на Дилейси беше във всекидневната на лондонския дом на бившата графиня. След смъртта й четирите Д не взеха почти нищо от вещите на майка си, понеже се бяха отчуждили.
	Сесили си спомни как Дилейси беше попитала сестрите си може ли да вземе портрета за себе си. Беше една от последните работи на Тревърс Мъртън и те естествено нямаха нищо против.
	Сесили почувства, че я обзема хлад, неволно потрепери и цялата настръхна; изведнъж изплуваха спомените за онази ужасяваща нощ.
	Тревърс умря тогава в ателието си с Дилейси до себе си в леглото. Тъй като в първия момент не беше разбрала, че е мъртъв, се обади на Сесили за помощ. А тя се обади на Ерик. Отидоха да я отведат оттам, подразбирайки от истерията на Дилейси, че нещо не е наред. Объркаха се и не знаеха какво да правят. Най-накрая се обадиха на чичо Хауард в Скотланд Ярд и той дойде, и разреши проблема.
	Няколко минути Сесили стоя напълно хипнотизирана от картината, след това я взе и я понесе към тяхната всекидневна.
	Снощи спомена на Майлс за сандъка с картини на тавана. В скръбта им след смъртта на Дилейси през войната на Майлс и Сесили не им беше до вещите на Дилейси в апартамента й в Мейфеър, повечето от които бяха донесени в Кавендън и складирани на тавана, и до днес не бяха докосвани.
	В дневната Сесили премести голямата бяла ваза със сини орнаменти от скрина и на нейно място постави портрета на Дилейси.
	— Ето те, мила Дилейси — прошепна. — Сега ще гледам лицето ти до края на живота си, хубавице моя.


>>	Седма глава

	— Да беше споделила с мен, Сеси — каза леля Шарлот и добави с още по-съчувствен глас: — Очевидно ти е било много тежко с толкова много грижи, за съжаление във всяко едно отношение.
	Сесили се облегна с кисела гримаса.
	— Да си кажа честно, беше истински ад. Но съм доволна от разговора с Грета и Доти тази сутрин. Те са много навътре в бизнеса и са предани. Това ми даде стимул повече от всякога.
	— Знам.
	Шарлот стана, отиде до прозореца и замислено се загледа към парка.
	Бяха в дневната на Шарлот, която Сесили винаги беше харесвала. Шарлот беше събрала тук любимите си вещи — скъпи спомени от живота й — и снимки на онези, които беше обичала и обичаше, най-вече от семейство Ингам, когато бяха деца. Тя нямаше деца и голямото семейство беше нейното семейство — племенници и племеннички от фамилиите Суон и Ингам.
	Шарлот се обърна и улови изключително странен израз на лицето на Сесили. Веднага попита:
	— Какво има? Изглеждаш озадачена. Или по-скоро смаяна. Изражението ти е много странно.
	— Така ли? Мислех си как целият ти живот е свързан с Кавендън и с двама от неговите лордове… Как взе всичко присърце и отгледа Дулси, как се грижеше всъщност за всички, когато Фелисити избяга.
	— Какво друго можех да направя? Обичах и четирите Д, обичах баща им, макар че тогава никой не знаеше.
	— Беше закрилница и опора на това семейство във всяко едно отношение. Всички много ти дължим, лельо Шарлот — каза Сесили искрено.
	— Никой нищо не ми дължи, освен може би да бъдат учтиви с мен и когато имам да казвам нещо важно, да бъдат така добри да ме изслушват.
	— Това е абсолютно вярно. На мен имаш ли какво да кажеш?
	— Не специално на теб, мила Сесили. Само че когато се разхождам в парка, си мисля колко е красив и си струва да бъде спасен. Но това е работа на Майлс, не твоя.
	— Той се опитва, искам да го знаеш. Но задачата му е тежка. — Сесили изпухтя и изправи гръб. — Имаме приходи от някои инвестиции и от посетителите. Но тези пари стигат да платим надниците на персонала и на временните работници.
	— Това ми е ясно. Искам да говоря с Майлс за данъците. Имам план, който евентуално ще му помогне.
	Докато говореше, Шарлот прекоси стаята. Сесили не можа да не си помисли колко добре изглежда днес — по-скоро като жена в началото на седемдесетте, отколкото на осемдесетте.
	Шарлот седна и обясни:
	— Ако Майлс се съгласи, ще го запозная с Лесли Париш, административен директор на моята банка в Хароугейт. Той ще отпусне на Майлс заем за данъците, ако аз съм му гарант. Мина ми през ума, докато говорихме тази сутрин с Грета и Доти.
	— Много мило, лельо Шарлот, но не съм сигурна, че Майлс ще се съгласи. Знаеш колко е горд.
	— Не може да си позволи да бъде горд в такъв момент. Той има нужда от помощ. И помощта няма да дойде от теб. Всъщност никога повече. Няма да го разреша. И без това сътвори чудеса за това семейство.
	— Ако Майлс приеме да се срещне с господин Париш, дали ще се съгласи според теб? — повдигна вежда Сесили.
	— Ами, да, вярвам, че ще се съгласи. Защото сега имаме алтернатива и възможност да спечелим пари.
	— Какво имаш предвид? — изненада се Сесили.
	— Съвсем нови идеи. Например търга за вината. Има смисъл и ще обърна внимание на Майлс. Половината от запасите вече може да са се вкиснали или да са изветрели, защото ги имаме от години. Време е да спасим, каквото е останало. Също така идеята за милионерите от Америка, защо не и от другаде, които ще плащат, за да ловуват. Да извлечем полза от привилегированото положение. От сега нататък това ще бъде мое мото. Също така Майлс може да продаде една-две картини от галерията.
	— Ще откриеш колко тежка е задачата да го убедиш. Майлс не дава дума да се издума за продажба на картини — отбеляза Сесили. — И баща му беше същият. Знаеш го по-добре от всеки, лельо Шарлот.
	— Да, знам го. Пък и мъжете Ингам могат да бъдат твърде упорити. Чакай да помисля дали ще мога да убедя Майлс. А сега да поговорим за Грета и за предложението й да ти стане съдружник — продължи тя. — Трябва сериозно да помислиш. Това ще ти помогне, ще получиш пари да започнеш отново, а нея ще стимулира, след като има дял в бизнеса. Но има един проблем. Не ми се ще Доти да се чувства пренебрегната. Може би и тя иска да има дял. Ако се съгласиш Грета да стане съдружник в „Суон“, както си решила да наречеш фирмата, тогава е редно да поканиш и Доти. Предложи й… тя може да откаже. Те едва ли имат толкова пари, но мисля, че трябва да й предложиш.
	— Да, разбирам какво имаш предвид. Но не е ли редно да се освободя от дългове, преди да приема техните пари?
	— Да, разбира се. И ще ти предложа следното. Ще платя половината от дълговете ти през следващите шест месеца на месечни вноски, което ще удовлетвори банките, сигурна съм. Но аз…
	— Не! Няма да приема! Не е честно към теб, ти вече направи много за мен — протестира Сесили, повишавайки тон.
	— Ето какво. Това са пари, които ще ти завещая — отбеляза леля й. — Затова ме остави да довърша. Знам, че притежаваш колекцията от бижутата на Ингам, които купи от Чарли в края на двайсетте. Въз основа на тях създаде своя колекция от копия. Нали така?
	— Да, бижутата са тук, в трезора. Защо питаш?
	— Продай ги на търг и с парите плати другата част от дълга. Те вече не са ти необходими, след като копията на бижутата на Кавендън се продават по света.
	Сесили се разсмя, така се развесели, както от дълго време не й се беше случвало. Като продължи да се подсмихва, се зачуди защо това никога не й беше дошло наум. „От тревоги не разсъждавах трезво — помисли си тя. — Напоследък блокирах.“
	И Шарлот се разсмя. Най-после Сесили разгорещено избъбри:
	— Само на теб може да ти хрумне идея за търг на бижута, лельо Шарлот.
	— А ти пък ще го представиш много вълнуващо. „Сега имате шанс да притежавате истинско бижу“, ще измислиш нещо подобно за реклама — каза Шарлот. — Познавам шефа на аукционна къща „Бонамс“ и ще те запозная с него.
	— С колко много идеи ме засипа тази седмица. Само една-две да се осъществят, ще ми стане широко около врата — промърмори Сесили.
	— Не съвсем — продължи Шарлот. — Но мисля, че трябва да освободиш ума си, за да започнеш да проектираш колекцията за следващата година.
	— Това е самата истина. И ще го направя.
	— Бих искала да направиш нещо друго за мен, Сеси. Искам да съобщиш на Майлс лошите новини колкото е възможно по-скоро, за да го заведа в понеделник в банката.
	— Ще говоря с него тази вечер или утре — обеща Сесили и се почувства по-спокойна, след като ще сподели своите тревоги със съпруга си. Не се осмели да помисли каква ще бъде реакцията на Дафни в случая. Не само че отвори имението за публика, но и да разпродава имуществото на Кавендън! Но това беше положението, иначе ги очакваше разорение.

	* * *

	Докато се оглеждаше и проверяваше грима и прическата си, в главата на Сесили се въртеше една мисъл: „Да извлечем полза от привилегированото положение.“ От сега нататък това щеше да бъде нейна мантра.
	„Как ми олекна — помисли си тя, — след като вече не се чувствам така сама с грижите.“ С Грета и Доти, както обикновено, мислеха еднакво, и те се бяха настанили в нейния кабинет в пристройката и планираха осъществяването на идеите за модернизация. Щеше да е много трудно, но като намалят режийните разноски, продадат фабриките, подменят екипа, който изработваше конфекцията, и като направи Грета съдружник, ще бъдат на прав път. Ще сложат ново начало и ще успеят. „Да стискаме палци“ — каза си тя.


>>	Осма глава

	Щастието от вечерта още я обгръщаше като мек копринен шал и се чувстваше така добре, както от много дълго време не беше се чувствала. Изпитваше мир и тихо доволство.
	Докато Сесили се събличаше и се приготвяше за сън, си мислеше, че тази радост се дължи на Чарли и Алиша, но и Грета също допринесе за приятното настроение през вечерта. Със Сесили бяха така близки, както винаги.
	И по време на обеда, и на вечеря Чарли ги разсмиваше със случки и истории от неговата журналистическа практика. Алиша беше очарователна и излъчваща любов, което й бе присъщо, и те двамата накараха всички да почувстват истинското значение на семейството. Леля Доти отседна при родителите на Сесили Алис и Уолтър в Литъл Скел.
	Дори Майлс, напоследък толкова мрачен, се смееше и участваше в шегите.
	Но най-важното от вечерта беше начинът, по който забравиха гневната тирада на Дафни от миналата седмица. Никой не спомена нищо, бяха отново щастлив клан, в пълно съгласие един с друг.
	Сесили събра смелост. Беше обещала на леля Шарлот да говори тази вечер с Майлс за тревогите си и нямаше измъкване. Трябваше да се престраши.
	Майлс още не беше в тяхната всекидневна, когато влезе. Отиде до скрина, върху който беше подпряла портрета на Дилейси, и се загледа в него. След малко Майлс се появи от гардеробната си и застана до нея.
	— Красив портрет, нали, скъпа? — Погледна я той, след като беше се взирал в образа на сестра си няколко секунди. — Как можахме да го забравим!
	Сесили се обърна към него и каза:
	— Всъщност никога не съм го забравяла, Майлс. Знаех къде е, понеже аз прибрах вещите на Дилейси на тавана преди година. — Изражението й се промени и тя въздъхна. — Просто не можех да понеса да го гледам толкова скоро след като беше убита. Мисля, че и ти щеше да се чувстваш по същия начин.
	Майлс кимна.
	— Да, наистина. Беше много тъжно и трудно за всички ни. — Млъкна и отпи глътка коняк. — Но защо сега? Какво те накара сега да го донесеш?
	Докато говореше, отиде и седна на дивана. Сесили спря малко по-дълго поглед върху портрета и после седна до съпруга си.
	— Купих нов пътнически сандък, много голям, за да прибера в него дневниците на Суон. Ерик забелязал голямата каса, в която бяха портретът и други картини от Тревърс Мъртън. Веднага разбрах, че времето е дошло. Затова му казах да пренесе картините на етажа със спалните. Ерик е деликатен и ги подредил в стаята на Дидри, а не в тази на Дилейси. Донесох портрета тук и съм доволна.
	— И аз. — Той й се усмихна и смени темата: — Вечерта беше много приятна. Бях щастлив, като видях Чарли и Алиша в толкова добра форма. Между другото искам да видя и другите картини на Тревърс. Да ги разгледаме заедно утре, какво ще кажеш?
	След кратко мълчание Сесили пое дълбоко дъх и започна:
	— Опасявам се, че утре няма да мога. Разбираш ли…
	— Но ние винаги прекарваме съботата заедно — прекъсна я той с глас, в който прозвуча раздразнение.
	— Да, но трябва да се срещна с леля Доти и Грета, за да обсъдим още някои делови въпроси. Грета ще остане до понеделник. Всъщност и двете ще останат до тогава.
	— О, да, разбирам. Предполагам, че след като ще живееш главно в Йоркшир, се налага да реорганизираш работата.
	— Да, но имам и други проблеми за разрешаване. Във всеки случай леля Шарлот би искала да разговаря с теб утре сутрин, Майлс. Помоли ме да ти предам, че ще бъде на твое разположение, когато ти е удобно.
	— Леля Шарлот ли? — Той се намръщи. — Да не би да се е случило нещо? Знаеш ли за какво става въпрос?
	— Да. Иска да се срещнеш с управителния директор на нейната банка в Хароугейт в понеделник, за да ти уреди заем. Тя ще ти стане гарант.
	Майлс я погледна смаяно и сви вежди.
	— Знаеш ли за какво?
	— За данъците, Майлс. Срокът за плащане наближава.
	Той отново я зяпна изумено.
	— Но ти винаги ми даваш пари за данъците… — започна той, но после гласът му заглъхна, като видя колко сериозно е изражението й.
	— Нямам пари, Майлс. Имам много проблеми с бизнеса, затова леля Шарлот се намесва.
	— Не мога да взема заем от банка! Всички ще разберат веднага, че семейство Ингам е загазило! — повиши тон той.
	— Но всички вече знаят, Майлс. След края на войната няма аристократична фамилия, която да не е затънала във финансови проблеми, понеже данъците се увеличиха и няма кой да обработва земята. Това не е тайна.
	— Защо не сподели с мен? — попита и в гласа му се прокрадна гняв. Погледна я много сърдито. — Нали си споделяме? Винаги.
	— Не исках да те тревожа. Мисля, че ще разреша моите бизнес проблеми, като продам двете фабрики в Лийдс, като затворя някои от по-малките магазини и прекратя производството на конфекция. Грета иска да ми стане съдружник, а леля Шарлот ще ми даде пари да платя половината от дълговете си към банките… Обясни ми, че аз съм нейна главна наследница и това са част от парите, които така или иначе ще ми завещае.
	В стаята настъпи мъртвешка тишина.
	Като погледна Майлс, Сесили забеляза, че лицето му е бяло като платно, а изразът в очите — странен и непонятен. Гняв? Объркване? Смущение? „Шок, той е шокиран“ — реши тя.
	Майлс внезапно заговори:
	— Е, както изглежда, Суонови са били много заети тези няколко дни, нали?
	Тези думи я стреснаха и тя отвърна остро:
	— Точно както от двеста години, нали? И какво щяха да правят Ингамови без Суонови?
	Стана и като отиде при камината, усети благодатната топлина на гаснещата жарава.
	— Внимаваме за всичко около Ингамови от векове — съобщи тя с хладен тон.
	Майлс се вбеси на себе си. Направи глупава забележка и тя се обиди. Разбира се, че ще се обиди. Забележката беше груба и абсолютно незаслужена.
	Преди да й се извини и да й каже нещо мило, Сесили заговори:
	— Също така може би се досещаш, че няколко други Суон предложиха идеи, които биха ни помогнали. Чичо Хауард наскоро прочел в „Таймс“, че лорд Оувършед продал на търг винарската си изба или по-скоро нейното съдържание, и спечелил доста пари. Представи си, голяма част от виното или се е вкиснало, или е изветряло. Заръчах на Ерик да провери записите за вината, които Хенсън започна да води, а той продължи. От търг на вина може да се спечели доста.
	— Разбирам — каза Майлс, решен да си мери думите, за да не я разстройва.
	— Онзи ден срещнах случайно Пърси. Говорихме за ловния участък с яребици. Той ми каза, че много аристократични фамилии приемат гости за ловния сезон срещу заплащане. Най-вече американски милионери.
	— Не зная дали това може да се осъществи, имам предвид тук, в Кавендън. — Майлс глътна солидна глътка коняк и остави чашата. — Даде ми много теми за размисъл, Сесили. Ще обърна сериозно внимание на предложенията ти. И не съм забравил онова за наема.
	Въздъхна много дълбоко, изправи се, отиде до камината и я целуна по страната.
	— Защо не си легнеш? Денят ти беше много изморителен. И аз ще дойда след малко. Трябва първо да смеля информацията и после да помисля, но на спокойствие, сам.
	— Наистина съм изморена — призна тя и докосна нежно ръката му. — Не стой до късно, Майлс. А утре следобед може да отидем да разгледаме другите картини в стаята на Дидри — обеща тя, предлагайки маслиново клонче.

	* * *

	Сесили разбра, че няма да може да заспи. Беше твърде изморена, както намекна Майлс, но умът й трескаво работеше.
	Забележката му за Суон направо я вбеси, но съзнаваше, че беше подхвърлена прибързано. Не е искал да я засегне. Именно той знаеше много добре колко много са направили Суон за Ингам, както и нейното участие за благополучието на семейството. Беше го спасявала неведнъж. Всички го знаеха.
	Въпреки шока Сесили беше убедена, че е постъпила правилно, като му каза всичко на един дъх. Познаваше го като никой друг и беше сигурна, че няма да си легне, докато не намери разрешение. Пиеше второ бренди и „подреждаше мозайката“, както се изразяваше.
	В едно беше сигурна — в неговата дълбоко вкоренена практичност. Колкото и неприятна да беше някаква ситуация, в края на краищата ще направи най-доброто за Кавендън и за неговото бъдеще.


>	Втора част
>	Момичетата


E>
P>
	Да бих имал небесните одежди
	от злато, сребро и светлина,
	сините и здрачни одежди
	от нощ, светлина и полусветлина,
	бих ги разстлал пред нозете,
	но аз бедният имам само мечти,
	аз ти разстлах мечти пред нозете;
	тъпчи нежно, защото тъпчеш мечти.
@	Уилям Бътлър Йейтс
@@	„Да бих имал небесна одежда“
@@	Прев. Цветан Стоянов
P$
E$


>>	Девета глава

	Виктория Браун, малкото и доста плашливо евакуирано момиченце, което Алис Суон прие в сърцето си щом го видя, порасна и се превърна в прелестна млада жена. Пристигна в Кавендън през 1939-а, точно преди единайсетия си рожден ден, а в края на тази година щеше да празнува двайсет и първия.
	През следващите години стана поразително хубава, с буйна кестенява коса, изпъстрена със златисти кичурчета, и необикновено тъмнозелени очи. Беше висока, с грациозна фигура и елегантна походка.
	Алис не се учудваше, че е изключителна, и като върви по улицата, хората се обръщат като ветропоказатели след нея. И Уолтър не се учудваше. Знаеха също колко талантлива е Виктория като фотограф и й разрешиха да се премести в Лондон, за да осъществи страстта си. Любовта й към фотографията се зароди, когато преди години Уолтър й подари фотоапарат „Кодак“. Оттогава фотоапаратът постоянно беше в ръцете й. С течение на времето ставаше все по-умела и онова, което правеше, се продаваше все по-скъпо.
	Палома, съпругата на Хари Суон, забеляза многообещаващия талант на Виктория. Самата тя фотограф, научи момичето на всичко, което знаеше за изкуството. Силата на Виктория беше в портретната фотография, но й харесваше да помага за снимки на модели. След това започна и сама да снима в областта на модата, постигайки нещо уникално и различно.
	В този горещ съботен следобед през юли Виктория обикаляше малкия си апартамент в парка „Белсайз“ и проветряваше стаите. Когато преди година дойде в Лондон и наеха този апартамент, Алис я посъветва да определи съботния ден за домакинстване и тя я послуша. Първо отиваше да пазарува за седмицата, после чистеше спалнята, банята, дневната и миниатюрната кухня. Въпреки ограниченото пространство, жилището беше удобно и уютът й харесваше.
	Кимна на себе си удовлетворена, че всичко е тип-топ, както казваше Алис, и отиде в спалнята. Уолтър й беше направил гардероб, когато дойде да живее тук. Представляваше малка ниша със завеси, където подреждаше дрехите си. Нямаше много след десетилетие купонна система, пък и Алис беше голяма привърженичка на импровизациите и преправянето. Избра няколко поли, блузи и ризи, и няколко рокли от памучни тъкани. Това бяха тоалетите й за следващата седмица, всъщност работното й облекло.
	Алис я съветваше да прави това всяка събота: „Бъди готова“ — казваше тя. Това беше друго правило на Алис, но пък Алис беше център на нейния живот, откакто пристигна в селото Литъл Скел преди десет години.
	Талантлива и много умна, Виктория беше наясно, че Алис и Уолтър й помогнаха да стане такава, каквато беше днес. Тяхното влияние и обич я формираха като личност, с тяхна помощ и подкрепа завърши университета в Хароугейт.
	Не се осмеляваше да си помисли какво щеше да стане с нея, ако по време на евакуацията не беше попаднала при тях. По всяка вероятност щеше да умре. Те й спасиха живота, в това беше абсолютно сигурна.
	Винаги се обръщаше към някого от семейство Суон, когато имаше проблем или нужда от съвет, и те не я разочароваха нито веднъж, и знаеше, че никога няма да я разочароват. Виктория беше твърдо решила да ги накара да се гордеят с нея.
	Към края на войната така беше свикнала с тях, че се страхуваше какво ще се случи с нея, когато обявят мир. Виктория чувстваше, че мястото й е при Алис и Уолтър, в селото Литъл Скел, граничещо с парка на имението Кавендън.
	След войната Алис отиде в Лийдс, за да се срещне с директора на Агенцията за евакуация на децата. Информираха я, че майката на Виктория Хелън Браун е починала през четирийсет и трета от левкемия, а баба й по майчина линия — от инфаркт същата година. Баща й Уилям Браун служил в търговския флот и през четирийсет и четвърта и по време на един от руските конвои корабът бил потопен и той загинал.
	Алис попитала защо цялата тази информация не й била съобщена, но не получила смислен отговор. Една любезна жена я упътила към съответното държавно учреждение, за да попълни документи за осиновяване, което съвсем скоро било узаконено.
	Всички бяха много доволни, всъщност извън себе си от радост, и Виктория най-накрая се почувства в безопасност. Тя съзнаваше, че тяхната обич й даде увереност и им беше благодарна.
	Но дори и сега, през 1949-а, в характера й се долавяха следи от детските травми. Беше все така малко затворена, предпазлива, все нащрек, и естествено държеше хората на разстояние. Въпреки това Елизе Щайнбренер и Чарли Стентън й бяха много близки приятели и тя прекарваше с тях свободното си време при всеки удобен случай.
	Познаваше ги от детството си. Алис ги помоли дискретно да я наглеждат в Лондон и те веднага се съгласиха. Първоначалният подтик заради семейството скоро се превърна в удоволствие.
	Елизе и Чарли заобичаха Вики, както я наричаха, възхищаваха се от нея и благоговееха пред таланта й. Независимо от младостта й, портретите й наподобяваха живопис и като че ли в тях прозираше душата на този, който й позираше.
	Фотографира Чарли за корицата на една от историческите му книги и той, изумен от своя портрет, я препоръча на всички. И Грета Чалмърс, сестрата на Елизе, която й беше голяма почитателка, я препоръчваше горещо и беше решила да я използва, за да придаде младежки дух на бъдещата есенна колекция на Сесили.

	* * *

	Домакинската работа беше приключила и Виктория стоеше пред високото огледало в спалнята. Провери тоалета и прическата си, както я беше научила Алис, и се хареса. Носеше бяла набрана пола, блузка на бели и сини райета и ниски обувки. Стегнато и шик. Алис й шиеше дрехите и й даваше старите на Сесили.
	Тоалетът й беше подходящ за обикновена вечеря с Елизе. Взе дамската си чанта и още една малка с принадлежности, понеже щеше да остане да спи у Елизе.
	Когато излезе, видя сива кола, паркирана от другата страна на улицата, веднага се върна вътре и бързо затвори вратата. Сърцето й изведнъж се разтуптя и я обзе ужас.
	Веднага позна автомобила „Воксхол“ на Фил Дейтън, който работеше във „фото Елит“. Няколко пъти я кани на среща, но тя не прие да излезе с него. Въпреки че направи всичко, за да го обезкуражи, той се беше превърнал в напаст и постоянно й досаждаше. А сега и това. Шпионираше я най-безцеремонно.
	Виктория се облегна на стената. Съзнаваше, че Фил Дейтън вече представлява заплаха. Инстинктивно надуши неприятности. Трябваше да намери начин да се отърве от него. Но в момента се чудеше как да постъпи.
	Ако излезе, той ще я види. Възможно е веднага да хване такси, но той ще я последва. Или да изтича до близката станция на метрото, където няма как да тръгне след нея. И най-накрая можеше да отиде при него и да му каже, че ще говори с шефа му Майкъл Сатън за неговото поведение.
	Но тази идея я плашеше. Една конфронтация винаги имаше и обратен ефект, пък и кой знае дали щяха да й повярват. Трябваше да бъде предпазлива.
	Подскочи стреснато от шумното затръшване на врата някъде на горните етажи и от бързия тропот на стъпки. Някой тичаше по стълбите. Съвсем неочаквано съседът й Деклан О’Съливан я повика по име и след миг я задуши в мечешката си прегръдка.
	Като се отдръпна, я погледна внимателно и черните му очи заискриха.
	— Изглеждаш екстра, Виктория! Трябва да станеш киноактриса.
	Виктория се засмя; Деклан винаги беше весел и добросърдечен.
	— Как мина тържеството за рождения ден на майка ти? — попита тя страшно зарадвана, че се срещнаха.
	— Всички си прекараха чудесно, мама беше много щастлива, тъй като беше център на вниманието и така нататък, и така нататък. Вилняхме до зори.
	— Радвам се. Радвам се и че се върна — каза тя не само от учтивост. Деклан й липсваше, когато беше на турне или на снимки. Беше един от добрите й приятели и можеше да разчита на него.
	— Виждам, че излизаш. В Кавендън ли отиваш?
	— Не, няма да пътувам. Отивам на вечеря с Елизе. Нищо специално, но утре ще разгледаме апартамента, който иска да наеме. Понеже живее чак в Челси, ще остана да спя в дома на сестра й.
	— На Фийн стрийт е, нали?
	— Да. Защо?
	— Защото отивам натам. Имам среща с един приятел в кръчма на Кингс Роуд и мога да те закарам. Колата ми е паркирана хей там на улицата. Хайде да вървим.
	Той взе сака й и отвори вратата. С облекчение тръгна до Деклан и се хвана здраво за ръката му, докато той я водеше към своя мини морис.
	От сърце се надяваше, че господин Фил Дейтън ги наблюдава в огледалото за обратно виждане. Може да си помисли, че си има гадже, и да я остави на мира. Никой не беше я предупредил, че положението на само момиче с професия в големия град може да носи такъв риск. Но за нищо на света нямаше да се откаже от начина си на живот.


>>	Десета глава

	Елизе Щайнбренер стоеше на стълбищната площадка между двете мансарди в къщата на Грета. Внезапно изпита желание да пообиколи къщата. Тогава спомените изпълниха съзнанието й и се почувства щастлива, но и малко тъжна.
	Обичаше този уютен и гостоприемен дом. Единайсет години. Живееше единайсет години в дома на заварената си сестра, която ги посрещна с отворени обятия. Бяха пристигнали една неделя на края на силите си и поизплашени, но скоро се отпуснаха и всички други емоции избледняха пред радостта, която изпитаха. Тя, брат й и баща й бяха най-после в безопасност.
	Едва успяха да избягат от Берлин и от ужаса в нацистка Германия. Имаха късмет. Бяха евреи. През 1938-а избиха с хиляди евреи в Германия. Бягството им беше тайно организирано от лейди Дидри, която работеше в Министерството на войната. Елизе никога нямаше да забрави момента, когато прекосиха границата, влязоха във Франция и най-накрая пристигнаха в Париж. Изпадна в нещо като шок, когато осъзна, че е свободна. Че брат й и баща й са свободни.
	Потръпна, като си спомни майка си. Хеди Щайнбренер не пристигна с тях в Лондон. Остана в Париж. Сега Елизе знаеше причината, понеже през 1946-а отиде в Париж и Берлин, за да разбере каква е била съдбата на майка й.
	Престана да мисли за миналото и влезе в мансардата, която брат й наричаше „бърлога“. Преди години Грета я обзаведе с бюро и стол, няколко удобни кресла, библиотечни рафтове и скрин. По-голямата част от времето си Курт прекарваше тук.
	След време той замина за Ню Йорк, за да специализира неврохирургия в Презвитерианската болница в Манхатън.
	Курт, независим и решителен по природа, открай време се интересуваше от земята, която наричаше „нов Свят“. Лондон му харесваше, но насрещният далечен бряг го мамеше със своя модерен устрем.
	Когато баща им неочаквано почина от масивен инфаркт през 1947-а, Елизе знаеше, че Курт ще започне да си прави планове. Така и стана. Вече от две години не беше в Англия.
	Излезе от бърлогата на Курт, погледна другата мансардна стая, която беше спалнята на Курт, и въздъхна. В момента той имаше романтични проблеми, но беше твърде далеч, и тя можеше само да го посъветва…
	Звънецът на входната врата я извади от унеса й. Спусна се по стълбите и след секунди посрещна Виктория и Деклан.
	— Ще влезеш ли за едно питие? — попита Елизе младия актьор, когото познаваше. В мелодичния й глас все още се долавяше лек акцент, въпреки годините, прекарани в Лондон.
	Деклан поклати глава, явно му беше приятно, но остави сака на Виктория и се сбогува.
	Щом останаха сами, приятелките се прегърнаха и се качиха на горния етаж. Елизе каза:
	— Знам, че харесваш спалнята в зелено и бяло, затова ще спиш там, както обикновено.
	— Харесвам я, благодаря. Харесвам атмосферата в тази къща. Грета има невероятен усет за вътрешно обзавеждане. Щеше да постигне огромен успех, ако се беше захванала с тази професия.
	— Така е, но се е посветила на Сесили и на модния бизнес. — Отвори вратата на стаята за гости и след като двете с Виктория влязоха, продължи: — Тази сутрин Грета ми каза, че Сесили я е повишила. Сега е генерален директор на модна къща „Сесили Суон“, а Доти е помощник-управител.
	— Страхотна новина! — възкликна Виктория. — От леля Алис разбрах, че Сесили ще живее главно в Кавендън, понеже лейди Дафни е в Цюрих, пък и тя е графинята на Мобри. Грета е жена с професия и мисля, че ние сме същите.
	Елизе седна на едно канапе, а Виктория започна да изважда от чантата принадлежностите си за през нощта.
	— Обичам професията си, но понякога се замислям за брак и деца. А ти, Елизе?
	— Боже мой, разбира се. Вече съм на двайсет и осем. Доста стара девица. Трябва да имам деца. Обичам работата си в „Дейли Мейл“, не искам да напускам, но копнея за бебе. Понякога се чувствам много потисната… — Гласът на Елизе заглъхна, тя поклати глава и неочаквано за самата себе си започна да споделя с Виктория: — Никога не проумях как една майка може да изостави децата си, както направи нашата майка.
	Виктория почувства тъгата на Елизе и седна при нея. Докосна нежно ръката й и каза със съчувствие:
	— Трудно е да се проумее и трябва да призная, че и мен ме обърква такава постъпка. След като ходи в Германия през 1946-а, ми се видя по-спокойна. — Виктория се загледа в приятелката си. — Преструваше ли се?
	— До известна степен — отвърна искрено Елизе. Преди да продължи, се позамисли. — От това, което открих, разбрах причините за бягството й, но по-късно осъзнах, че те не оправдават поведението й. Била е егоистка.
	— Никога не си ми разказвала подробности. Не любопитствам, Елизе, но ще те изслушам, ако това ще ти помогне.
	— Чувствам постоянно тежест в гърдите и мисля, че ще ми олекне. С никого не съм споделяла, освен с татко, Курт и Грета, понеже те трябваше да научат истината.
	Тъмните й очи изведнъж се напълниха със сълзи. Виктория се облегна и замълча, за да подреди Елизе мислите си.
	След дълго мълчание Елизе започна:
	— Майка ми си имала приятел в детството. Казвал се Хайнрих Шнел. Семействата били съседи и живеели в Дрезден. Като поотраснали, станали много близки и се влюбили. Но майка ми била еврейка, а семейство Шнел — не. Всъщност били поддръжници на Хитлер, ревностни нацисти и членове на националсоциалистическата партия. А Хайнрих бил член на „Хитлер Югенд“, нацистката младежка организация, но се разболял и не бил мобилизиран. Родителите на моята майка — Естер и Ханс Майер — се преместили в Берлин. Накрая майка ми срещнала папа след смъртта на първата му жена, майката на Грета. Оженили се. Родила съм се аз, след това Курт. Но по някое време Хайнрих открил майка ми в Берлин, станали любовници и повече не се разделили. Затова ни е изоставила. Не дойде с нас в Лондон. Останала в Париж няколко седмици, след това се върнала в Германия.
	Елизе затвори очи за момент силно развълнувана.
	Виктория очакваше мълчаливо да овладее чувствата си. Може би Елизе дори съжаляваше, че подхвана този разказ.
	След малко Елизе отвори очи и застана с изправен гръб.
	— Майка ми се върнала в Дрезден при Хайнрих. Той така и не се оженил. Заживели заедно. — Елизе въздъхна дълбоко и поклати глава. — Очевидно него е обичала повече от нас. — Живели заедно и загинали заедно по време на бомбардировките над Дрезден. Това е историята.
	— Съжалявам, че ви е изоставила, че е изоставила семейството си, и то по такъв начин, Елизе. Наистина много съжалявам. Знам колко е мъчително. Подобно нещо не се забравя, завинаги оставя следи в душата.
	Елизе кимна.
	— Като разбрах истината, донякъде ми олекна, на Курт също. Доволна съм, че отидох в Германия и се добрах до фактите, колкото и мъчително да беше.
	— Нали това ти е работата като репортер. Чарли все повтаря, че си родена журналистка. Търсиш, докато не се добереш до фактите.
	Елизе се усмихна, но после добави някак неуверено:
	— И знаеш ли какво? Папа е знаел за нейната любовна история, но си е затварял очите. Благодаря ти, че ме изслуша, Вики. Като споделям с теб, ми олеква, и ще продължа да споделям. А сега да отидем в дневната и да ми разкажеш за Деклан О’Съливан.
	Виктория пъргаво стана, Елизе също, и двете слязоха на долния етаж.
	Дневната беше просторна, с два високи прозореца, през които нахлуваше много светлина. Изглеждаше винаги слънчева заради жълтите стени и дългите до пода копринени завеси на прозорците. Няколко модернистични живописни платна допринасяха за жизнерадостното многоцветие, както и розовите, и бледозелените възглавнички на дивана.
	Виктория седна на дивана и се огледа с възхищение. Харесваше светли стаи. Тъмните я потискаха, навяваха й тревожни спомени.
	Елизе отиде до бюфета и попита:
	— Искаш ли лимонада, Вики? Ще ни освежи.
	На сребърен поднос бяха приготвени чаши, шери и лимонада.
	— Благодаря, с удоволствие. С вечерята бих предпочела нещо по-силно.
	Загледа се в Елизе и си помисли колко е красива приятелката й с нейната червена рокля, черна коса на вълни, тъмнокафяви очи и блед тен. Беше миньонче, но стройна и с такава стойка, че изглеждаше по-висока.
	Виктория знаеше, че мъжете остават очаровани от нея, че едва доловимият акцент и екзотичната й хубост ги привличат.
	Беше секси от глава до пети и все пак нямаше любовна връзка с нито един от мъжете, с които се срещаше. Беше неповторима и много отдадена на кариерата си.
	Елизе седна на креслото срещу приятелката си. Отпи от лимонадата и впери поглед във Виктория.
	— Преди всичко според теб той флиртува ли с мен?
	— Флиртува и съм сигурна, че иска пак да те види.
	— Има ли си гадже?
	— Доколкото знам, няма, Елизе. Прекрасен човек е. Винаги ще помогне както на мен при преместването.
	— Изглежда работи много. Гледах го в няколко филма, в малки роли, разбира се. От Дъблин е, нали?
	Виктория кимна и се разсмя:
	— Типичен ирландец. Защо не излезеш с него и не се позабавляваш. Той е очарователен.
	— Щом казваш — отвърна Елизе, направи кисела физиономия и смени темата. — Ами ти, Вики? Не срещна ли напоследък мъж, който да те заинтересува?
	— Не. От работа не остава време. — Изведнъж се засмя. — Твърде увлечена съм по фотоапарата и онова, което виждам през обектива, за да забележа някой мъж.
	Елизе се разсмя и заговориха за апартамента, който беше намерила в Челси, и как Грета щеше да приеме нейното преместване. Опасяваше се, че сестра й ще се чувства самотна без нея.


>>	Единайсета глава

	— Необходим ми е много кураж, за да се държа както трябва — каза Алиша, поглеждайки Констанс Ламбер. Поклати глава и промърмори: — О, прощавай. Прозвуча нелепо, нали?
	Очите й изведнъж се напълниха със сълзи. Констанс се пресегна и хвана ръката й.
	— Знам точно какво имаш предвид. Необходима е сила на духа, за да бъдеш храбра в ситуация като тази, скъпа.
	— Беше толкова неочаквано и той ми го съобщи по толкова груб начин — безцеремонно и жестоко.
	Сълзите се затъркаляха по страните на Алиша и тя взе да търси в чантичката си носна кърпа.
	— Май че е така — промълви Констанс съчувствено и нежно. — Не си нито първата, нито последната жена, която плаче заради мъж. Жените плачат заради мъже откакто свят светува.
	Констанс се загледа в далечината, сякаш потънала в някакъв спомен. След това прибави тихо:
	— Понякога мъжете са истински негодници.
	Алиша попи сълзите си, издуха носа си и се помъчи да се усмихне на Констанс, но усмивката й изчезна почти веднага. Констанс пак хвана ръката й и я задържа.
	Двете седяха във фоайето на хотел „Браун“ и пиеха следобедния си чай. Бяха много близки. Констанс и Феликс бяха агенти на Алиша от самото начало на нейната кариера в британските филми. Тя не стана звезда, но беше актриса с име. Публиката я харесваше, не й липсваха роли, при това винаги в хубави филми. Нейните агенти й осигуриха успешна кариера и се грижеха за интересите й. Тя разчиташе на тях и им вярваше безрезервно.
	Именно Констанс потърси, за да сподели колко е разстроена заради Брайън, понеже знаеше, че когато става въпрос за чувства, тя ще я разбере най-добре.
	Констанс наруши мълчанието, като каза с леко озадачен тон:
	— Има нещо, което ми се струва странно. Защо Брайън реши да участва в Шекспировото турне на Виктор Чапман в Австралия? Това по никакъв начин няма да направи кариерата му бляскава. Въпросното турне в действителност е стъпка назад по мое мнение. И на Феликс между другото.
	Алиша се наведе към нея и каза:
	— Радвам се, че споделяме едно и също мнение. От друга страна, той е малко странен, чудак и инат. Иска всичко да става по вкуса му.
	— Мъж е, какво очакваш — отбеляза Констанс и на лицето й за миг се появи мрачна усмивка. След това прибави: — Да поразсъждаваме от друга гледна точка. Брайън скъсва изведнъж с теб и заминава. Не е необходимо разстояние от хиляди километри помежду ви… — Констанс позамълча отново със замислен вид. — Освен ако иска да се предпази от изкушението да се върне при теб, понеже знае, че няма да може да ти устои.
	Сините очи на Алиша проблеснаха изненадано и тя възкликна:
	— Защо ще поиска пак да сме заедно? Току-що ти казах колко грубо се държа. Ето какво, Кони. Мисля, че от известно време е планирал да скъса с мен. Помисли си само колко потаен беше с дрехите си. Казваше, че ги носи на химическо чистене, а може би си е стягал куфарите.
	— Наистина. Виж, ако е забравил нещо, дори само вратовръзка или книга, каквото и да е, веднага се отърви. Изпрати му го, или още по-добре, изхвърли го. Вещи, които ти напомнят за мъжа, могат да бъдат много досадни.
	— Благодаря ти за съвета. Остана какво ли не из къщи. Ще събера всичко и ще го изпратя по пощата на неговия адрес.
	— Не си губи времето. Него го няма, отплава. Изхвърли всичко в кофата за боклук. Изхвърли и него от живота си. Трябва да продължиш напред. Сега. Веднага!
	— Реших да отида в Кавендън и да освободя апартамента. Там всичко ми напомня за Брайън.
	— Много добре. Остани в имението десетина дни. Отложиха снимките с две седмици, за да редактират сценария, и имаш възможност да си отпочинеш, да прегледаш репликите си, въпреки че като те познавам, вече ги знаеш.
	Алиша се усмихна за пръв път през този ден.
	— Да, научих ги.
	— Помисли за бъдещето — продължи Констанс с по-твърд глас. — Феликс вече ти е казал, че съдружникът на продуцента е голям твой почитател. Намекнал е на Феликс, че може би ще те покани за следващия си филм. Имаш бъдеще, скъпа. Не бива да страдаш за Брайън Милър. Той е загубена кауза.

	* * *

	В другия край на Лондон, във фотографската агенция „Елит“ на Фулъм Роуд, Виктория беше в кабинета на Майкъл Сатън — собственик и шеф на агенцията — и го слушаше внимателно.
	Когато той свърши да говори, възрази разпалено:
	— Не ми харесва това, което каза. Всъщност намекваш, че си обезпокоен от факта, че живея с мъж, понеже си обещал на Палома Суон да ме наглеждаш. Не греша, нали?
	Той кимна.
	— И на леля ти обещах, а слуховете, които дочух, ме разтревожиха. Чувствам се отговорен, нали разбираш?
	— Престани да се грижиш за мен. Леля Алис и Палома са накарали Чарли Стентън и Грета Чалмърс да ме наглеждат, така че се събраха прекалено много хора. — Като го погледна много хладно и начумерено, добави: — Разочарована съм от теб. Мислех, че знаеш какво момиче съм. Някой разпространява клюки за мен, в които няма капчица истина.
	Майкъл стана моравочервен и явно беше огорчен.
	— Трябваше да бъда по-разумен и да не давам ухо на канцеларски клюки — промърмори той, чувствайки се като идиот.
	— Мъжът, с когото са ме видели преди около седмица, е един актьор — Деклан О’Съливан. Случайно живее един етаж над мен. Миналата събота излязохме едновременно и понеже и двамата отивахме в Челси, той ме закара с колата си.
	Майкъл видя, че е страшно ядосана, и не я винеше. Обърна внимание като истински глупак на приказките на един чиновник, на когото му беше крив светът, без да се съобрази с нея. Пое дълбоко дъх и каза:
	— Много съжалявам, Виктория. Сгреших. Надявам се, че ще приемеш извинението ми.
	— Да, приемам го — отговори веднага тя, тъй като не искаше проблеми с шефа си. Поколеба се дали да не му каже, че Фил Дейтън дебне понякога пред кооперацията, в която живее, но се отказа.
	— Имам задача за теб, която знам, че ще ти хареса. Всъщност затова исках да говоря с теб днес.
	— О, и каква е задачата?
	— Да снимаш Алиша Стентън за списание „Елеганс“. Това е твоят голям шанс. Твоята първа самостоятелна работа.
	Виктория се усмихна.
	— Кога? Знам, че започва нов филм.
	— Очевидно снимките ще се позабавят. Казаха ми, че ще преработват сценария. Да приема ли? Ще я снимаш ли?
	— Естествено, че ще я снимам. Познавам я от дете.
	Той се засмя, доволен, че ядът й мина. Виктория му беше любимка. Всъщност на всички беше любимка. Как допусна подобна глупост? Да слуша дребнави клюки! „Глупак — промърмори под нос. — Ужасен глупак съм.“

	* * *

	Беше седем часът, когато Виктория излезе от агенцията. Погледна небето, докато отиваше към Фулъм Роуд, и видя, че е облачно и всеки момент ще завали. След като обработва негативи часове наред, беше изморена. Качи се на втория етаж на автобуса, отпусна се и се замисли за снимките на Алиша. Съзнаваше каква великолепна възможност й се отваря и че ще може да направи страхотни снимки, понеже познаваше много добре Кавендън и тайните му кътчета.
	Докато автобусът криволичеше по улиците, не можеше да се нарадва на първата си истинска задача. Слезе от автобуса и тръгна бавно покрай парка „Белсайз“. Пътят от Фулъм Роуд дотук беше дълъг, особено в дъждовна вечер. Изведнъж настръхна. Ето го пак. Сивият воксхол на Фил Дейтън беше паркиран малко по-нататък.
	Веднага се обърна и се затича към главната улица, където спря такси и се качи в него.
	— Бързо! Трябва много бързо да стигна до Челси — каза на шофьора.
	— Не препирай, госпойце — каза шофьорът кокни. — Накъде?
	— Фини стрийт — отговори тя. — В края на улицата. След това се облегна и леко се приведе, когато минаха покрай сивата кола.
	Не само беше вбесена, но и изплашена. Манията на Фил Дейтън по отношение на нея, защото ставаше въпрос именно за мания, беше абсолютно ненормална. А тази вечер се превърна в заплаха. Мисълта да си стои в апартамента, докато той я дебне на улицата, не й се понрави. Беше гадно, дори зловещо.
	Като дете се беше научила не само да бъде предпазлива, но и да предвижда неприятностите. Затова винаги беше нащрек. Сега тези черти й бяха втора природа.


>>	Дванайсета глава

	Грета Чалмърс се взираше в бутилката „Дюбоне“, но после я остави на масата. Тъкмо щеше да я отвори, за да отпразнуват с Елизе специалния случай, но си спомни, че тази нощ Елизе ще работи в редакцията на вестника.
	Пък и дори да беше свободна, дали щеше да бъде тук? Разбира се, не. Живееше в своя апартамент. Намираше се съвсем наблизо, миниатюрно жилище за едно момиче точно под стрехите, и тя щеше да се втурне презглава към новия си дом, ако не беше на работа. Грета поклати глава и за миг на лицето й се появи тъжна усмивка. Сега живееше сама.
	На двайсет и осем, Елизе искаше да бъде самостоятелна, да се почувства по-зряла, да живее своя живот в своя дом. Грета разбираше всичко това. И все пак й липсваше сестричката. Без нея къщата беше пуста и странна.
	Единайсет години беше дом за семейството й, след като баща й и природените й брат и сестра пристигнаха от Германия през 1938-а. Тогава Грета най-сетне намери душевно спокойствие и успя да преодолее скръбта по ненавременната смърт на съпруга си през 1933-а. Семейството й даде ново начало. Знаеше, че трябва да бъде благодарна за времето, през което живя с тях, време, което толкова лесно можеше да й бъде отнето от нацистите. Грета се замисли за дългия разговор по телефона, който проведе със Сесили, и за резултата от него. Ето това вече беше ново начало. Тъгата изчезна от лицето й. „Мога да продължа напред — каза си тя, — да изпълня живота си с нови неща, пък и кой знае, може да срещна някой свестен мъж.“
	Звънецът на входната врата накара Грета да стане и да побърза по коридора, чудейки се кой ли звъни. Когато отвори, остана безкрайно изненадана:
	— Виктория! Здравей!
	В първия момент Грета зяпна младата жена, която й се усмихваше, съвсем слисана от ненадейната поява на Виктория.
	— Грета, мога ли да вляза, моля те? — попита тихо Виктория. Изглеждаше бледа и уморена, косата й беше смачкана под подгизналата от дъжда шапка.
	— Разбира се, Виктория. Колко съм недосетлива. — Докато говореше, въведе момичето и затвори вратата. — Не те очаквах и се изненадах. Винаги се радвам да те видя, но Елизе е в редакцията.
	— Знам. Дойдох при теб, Грета. Трябваше първо да се обадя, но бях на улицата. Реших набързо и взех такси. Имам нужда от съвет. Трябва да споделя с теб нещо странно.
	— За теб винаги съм насреща и най-интересното е, че аз също исках да споделя нещо с теб, Виктория. — Грета се вгледа в лицето на момичето и докато сядаха на кухненската маса, прибави: — Спомена „странно“ и изглеждаш разтревожена. Поеми си дъх, а аз ще налея по чаша вино. Мисля, че моят случай е по-приятен. Затова ще споделя първо аз.
	Виктория кимна.
	— Моят е малко сложен. Затова казвай. Струва ми се, че става въпрос за нещо радостно, нали?
	— Да, точно така.
	Грета стана и отвори бутилката „Дюбоне“, взе две чаши от шкафа и наля вино.
	После седна пак срещу Виктория, подаде й чашата и с щастлива усмивка съобщи:
	— Днес станах съдружник на Сесили в модна къща „Суон“. Подписахме договора и аз съм много доволна.
	— Чудесно! Поздравления!
	Виктория вдигна чашата си и леко я чукна в чашата на Грета, преди да отпие.
	— Благодаря ти, мила. Чувствам се подмладена. Това е ново начало в известен смисъл. Преди да дойдеш, се чудех с кого да споделя хубавата новина, затова ти благодаря, че се появи тъкмо навреме.
	Виктория не можа да не се разсмее. Грета имаше чудесно чувство за хумор. Изпитваше възхищение към нея и заради начина, по който се грижеше за професора, Курт и Елизе. У нея имаше финес и беше много почтена.
	Леля Алис казваше, че Сеси е извадила късмет с нея, че Грета е съвестна, може да се разчита на нея и има здрав гръб. Здравият гръб беше най-важното за Алис Суон. Виктория си помисли, че Сеси и Грета си приличат в някои отношения; и двете бяха родени в първата половина на май, макар че Сесили беше шест години по-голяма от Грета, която сега беше на четирийсет и две.
	Грета отпи от виното и каза с по-сериозен тон:
	— Днес със Сеси се договорихме по телефона, Виктория, затова онова, което споделих с теб, е тайна. Още никой не знае за съдружието. И пред никого не би споменала затрудненията в бизнеса и промените, които трябва да предприемат, за да го спасят.
	— Ще си мълча, обещавам. Още преди години леля Алис ме научи да пазя тайна и да не клюкарствам.
	Това беше кредото на Алис. Виктория подозираше, че Алис знае много деликатни тайни за семействата Ингам и Суон, които никога нямаше да разкрие.
	Грета кимна.
	— А сега ми кажи защо ти е необходим моят съвет?
	— Малко е объркано, както се досети.
	Виктория разказа на Грета всичко за Фил Дейтън от вечерта, когато валеше проливен дъжд и той закара нея и още едно момиче от ателието до домовете им, до досадните покани за среща, и най-накрая за дебненето му пред жилището й.
	— Като видях тази вечер сивия воксхол, чашата преля.
	— Ще прелее, разбира се! — възкликна Грета. — Постъпила си много правилно, като дойде тук. И ще спиш тук.
	— Но аз…
	— Никакво „но“. Може да те е видял, когато си отивала към дома си и после, когато си взела такси. Може още да те чака и да те пресрещне, ако се прибереш. Представи си, ще бъде късно през нощта.
	— Да, имаш право, възможно е. Дилемата ми е следната, Грета. Искам да му кажа в очите да ме остави на мира. Искам и да съобщя за поведението му на Майкъл Сатън. Дори бих напуснала агенцията. Този странен мъж ме тревожи.
	— И аз бих се чувствала по същия начин. Но да се изправиш срещу този Фил Дейтън, по мое мнение ще бъде абсолютно безполезно. Неуравновесен човек като него ще се оскърби, ще се разгневи. Съветът ми е да си мълчиш и да напуснеш агенцията при първа възможност, за да не си близо до него.
	— Днес Майкъл Сатън ми съобщи, че от списание „Елеганс“ са поискали аз да снимам Алиша, и приех. Това е най-важната ми поръчка досега… и първата ми самостоятелна задача.
	— И ще бъдеш с този Дейтън.
	Виктория поклати глава.
	— Майк ми каза, че от списанието са предложили да направя снимките в Кавендън, тъй че няма да съм в Лондон.
	— Ах, да. — Грета се позамисли. — Мелинда Джоунс е главен редактор на „Елеганс“, много близка приятелка ми е, както струва ми се знаеш, Виктория. Може да те грабне от „Елит“. След като направиш снимките на Алиша, ще си намериш лесно работа. Ще говоря с Мелинда, когато пожелаеш. От теб зависи, само ми кажи.
	— Благодаря ти, Грета, че ме изслуша и че ме посъветва. — Момичето погледна умолително голямата сестра на приятелката си. — Моля те, не споменавай на Сеси за Дейтън, защото тя ще каже на леля Алис, която много ще се притеснява за мен.
	— На никого няма да кажа, обещавам — отговори Грета. Тя се облегна и отпи от виното. След кратко мълчание се реши да изрази мнението си: — Често съм се питала защо с Алис избрахте този апартамент. Уютен е, на хубаво място е, но паркът „Белсайз“ е толкова далеч от Челси, където работиш, и на километри от всички нас.
	— Имаш право. Пътуването е много дълго и досадно. Но госпожа Скелтън, собственичката на къщата, и леля Алис имат общи приятели. Апартаментът беше току-що ремонтиран и свободен. — Виктория поклати глава. — Сигурно трябва да помисля за ново жилище, както и за нов шеф.
	— Непременно. Междувременно искам да ми обещаеш, че ще останеш при мен, докато не отидеш в Кавендън за снимките. Иначе ще се тревожа за този Дейтън и няма да мога да спя. — Цяло десетилетие Грета се грижи за Курт и Елизе. За нея беше съвсем естествено да се погрижи и за Виктория.
	В първия момент Виктория не отговори, изненадана от предложението. Като погледна в очите на Грета, видя тревогата й и веднага се съгласи.
	— Добре, Грета. Ще се прибера само да си приготвя багажа, преди да замина за Кавендън.
	— Благодаря, Виктория, сега вече ще спя спокойно. Както знаеш, Нина винаги ми оставя вечеря. — Грета стана и отиде до кухненския бокс. — Ха, ето, оставила ми е сирене, суфле с картофи и доматена салата. Има и шунка. Какво предпочиташ.
	— На суфле не мога да устоя — отговори Виктория. — Обожавам го. Бих хапнала от него, моля.
	— Аз също. Само трябва да го претопля във фурната. Междувременно ще си пуснем музика и ще се настаним на масата.

	* * *

	Докато шеташе в кухнята, Грета бъбреше за фестивала на Британия, планиран за идната година, и за други всекидневни неща. Реши да не засяга повече темата за Фил Дейтън. Защо да предъвкват проблема цяла вечер? После, докато слагаше картофеното суфле във фурната, й хрумна, че Елизе може да сподели новия си апартамент, който беше съвсем наблизо, с приятелката си. Докато суфлето се претопляше, Грета и Виктория сложиха масата.
	— Много красиво си подредила къщата си, харесва ми — каза Виктория на Грета. — Един ден, когато се омъжа и имам свой дом, ще декорирам трапезарията със синьо и бяло като твоята. Или ще използвам тези цветове за всекидневната.
	По време на вечерята тя разказа разни смешни случки от работата си, после прибави:
	— Животът в Лондон ми харесва. Вече не мога да се върна в Йоркшир. Искам да работя при Мелинда Джоунс. Когато асистирах на фотосесии при нея, тя никога не даваше точни инструкции. Едва си записвах съвсем кратки бележки… — Виктория млъкна и се разсмя. — Тя ми даде изключително оскъдни насоки.
	Грета я погледна и попита:
	— Какво имаш предвид?
	— В повечето случаи бяха само една дума или най-много едно изречение, като например „Това е профил. Сериозен.“ или „Тези дрехи са за забавление“. Понякога изискванията й бяха „нервно“ или „с въображение“. На мен ми харесваше, защото ми даваше свобода аз да реша.
	Грета кимна.
	— Разбирам, и сега имаш чудесната възможност да направиш най-оригиналните снимки. Мисля, че сигурно имаш много живо въображение, което е от съществено значение.
	— Опитвам се — отговори Виктория скромно, но й личеше, че похвалата на Грета й достави удоволствие. — Търся необикновеното.
	— Сигурна съм, че вече си планирала фотосесията в Кавендън — отбеляза Грета и в очите й трепнаха искрици.
	Виктория се разсмя.
	— Донякъде. Очевидно е, че няма да правя стандартни снимки. Нали се досещаш, такива на нейно благородие Алиша Ингам Стентън в Кавендън, величественият семеен дом. Прекалено пошло. В имението има някои наистина чудни места, дори драматични. Вероятно ще избера естествен декор и ще направя само няколко снимки вътре в къщата, но и те трябва да бъдат нестандартни. Все пак сме 1949-а година. Мисля, че имаме нужда от модерна гледна точка.

	* * *

	Грета се беше облегнала на възглавници в леглото си и както обикновено четеше, преди да заспи. Но установи, че тази вечер не може да се съсредоточи, и най-накрая остави книгата до себе си. Огледа спалнята си и за пореден път се зарадва на изчистения, модерен стил. Беше я обзавела в бледи тонове, които носеха спокойна атмосфера.
	Въздъхна тихичко, като се замисли за Виктория. Беше доволна, че момичето дойде при нея и че спи в спалнята за гости здраво и невредимо.
	Мъжът, който досаждаше на Виктория, я тревожеше, но момичето беше практично и инстинктивно предпазливо, и Грета беше сигурна, че ще разрешат проблема. Трябваше да се премести в друго жилище. Тогава той нямаше да я причаква. Грета се съмняваше, че ще се осмели да я нарани по някакъв начин, но, от друга страна, никой не знаеше какво може да се случи.
	Грета се облегна и се замисли. Започна да се унася, загаси нощната лампа и легна. Само какъв ден беше. А при новия й живот като съдружник в модна къща „Суон“ я очакваха много дни подобни на този.

	* * *

	На сутринта Елизе пристигна точно в седем часа, сияеща и щастливо усмихната. Винаги идваше за закуска в почивния си ден и завари Грета в кухнята. След като прегърна сестра си и я разцелува, каза:
	— Снощи написах много хубава статия. Представи си, спечелих си одобрително кимване от редактора на новините, дори ми се усмихна. Доста надменно, струва ми се.
	Грета се разсмя.
	— Поздравления, скъпа. Знам, че онези сърдити мъже, които седят с навити ръкави и работят като луди, за да списват вестника, са ужасно груби, особено с жени журналистки.
	Елизе кимна и се засмя не особено убедително.
	— А те са прекалено малко. Няма да видиш много поли да се развяват по Флийт стрийт. Но трябва да призная, че момчетата, с които работя, се държат мило с мен, щадят ме. Може би защото съзнават, че си гледам съвестно работата и главата ми е винаги сведена над пишещата машина.
	— Ако я вдигаш понякога, може би ще забележиш някой интересен мъж.
	— Намери се кой да ми го каже! За теб все няма време да си намериш мъж, защото си великата бизнес дама.
	Грета прихна.
	— Досега не са ме наричали така. Велика. Но имам някои много хубави новини.
	Елизе седна на кухненската маса.
	— Кажи ми ги. Виждаш ми се много развълнувана.
	— Развълнувана съм. Вчера станах съдружничка на Сесили в модната къща. Между другото, никой не знае и засега трябва да си мълчим. Представи си, Елизе, на практика ще бъда собственичка на част от бизнеса, при това на онази, която харесвам. Марката ни вече ще бъде само „Суон“.
	Елизе засия срещу нея.
	— Мисля, че случаят трябва да се отбележи с вечеря, дори да е в тесен кръг. Да организирам ли малко тържество?
	— Благодаря ти, много мило от твоя страна. Но още е рано. След като подпишем и подпечатаме договора, може би. Доста съм суеверна, за да празнувам, преди редовете на точици да бъдат попълнени с подписи.
	В този момент в кухнята влезе Виктория.
	— Добро утро, Грета! Елизе!
	Елизе се обърна слисано.
	— Виктория! Каква приятна изненада!
	— Спах тук. Грета ме приюти — каза приятелката й. — Ще ти обясня след малко. Очевидно току-що си чула новината, че Грета и Сеси са станали съдружнички. Но всичко е още тайна.
	— Да, чух, и съм във възторг.
	— И аз. — Виктория седна до Елизе и я целуна по страната. — Видя ли се с Чарли?
	Елизе поклати глава.
	— Снощи не се появи в редакцията. Мисля, че си е взел няколко дни отпуска. Крайният срок да предаде книгата наближава.
	— О, да, спомена ми наскоро — отговори Виктория.
	Грета готвеше нещо и попита:
	— Ще закусите ли? Приготвих бъркани яйца с пържени домати.
	— Сигурно е много вкусно — отговори Виктория.
	Елизе се усмихна на сестра си:
	— Всичко, което готвиш, е много вкусно.
	След малко Грета им сервира закуската и седна при тях на масата. Бъбреха за незначителни неща и едва когато се нахраниха, Виктория обясни на Елизе защо е останала през нощта при сестра й.
	Елизе явно се възмущаваше, докато я слушаше, и накрая възкликна:
	— Срещала съм се веднъж с Фил Дейтън, когато дойдох да те взема от ателието. Спомняш ли си?
	— Да, спомням си. С него се заговорихме за Мърл Оберон, ако не ми изневерява паметта. Той е неин голям почитател.
	— Стори ми се приятен, обикновен млад мъж, не особено красив, но не и непривлекателен… съвсем нормален, ами това са ми впечатленията.
	— Описа го съвсем точно, Елизе, но той се оказа напаст и интересът му към мен стана доста зловещ.
	— Да, наистина — съгласи се Елизе. — Много добре те разбирам защо не искаш да се разправяш с него. Това може по някакъв начин да го извади от равновесие. Какво възнамеряваш да правиш? Ще докладваш ли за него? Агенцията ли ще напуснеш?
	— Да, ще я напусна. Харесвам Майк, но той няма да го уволни. Не мога нищо да докажа и съм виждала как изгонват от работа момичета заради досадници. Имам задача, която искам да изпълня — да снимам Алиша в Кавендън, след това ще връча на Майк предупреждение за напускане.
	— Задачата ти е направо страхотна. Обзалагам се, че снимките са за списание „Елеганс“.
	— Позна.
	— Предложих й да се премести някъде наоколо, за да сме наблизо всички — каза Грета.
	— Можеш да дойдеш при мен, докато си намериш нов апартамент — усмихна се Елизе. — Ще ни бъде малко тесничко, но си добре дошла.
	— Благодаря, Елизе, но обещах на Грета да остана засега при нея.
	— Какво по-хубаво от това — отговори Елизе. — Ще ти помогна да намерим приятно жилище и да се пренесеш. Ще бъде страхотно — ние, момичетата в един и същи квартал.
	— Благодаря. — Виктория беше благодарна за подкрепата. Трябваше да каже на леля Алис за намеренията си. — Да сменим темата. Не спомена нищо за срещата с Деклан. Как мина?
	Елизе се облегна и погледна приятелката си шеговито.
	— Всяка минута, прекарана с него, беше удоволствие. Притежава огромен ирландски чар. Сърдечен е, забавен и честно да си кажа, ако продължим да се срещаме, ще се влюбя в него. При това до уши.
	Преди Виктория да каже нещо, Грета стана.
	— Трябва да тръгвам, момичета. Ще се видим по-късно.
	Помаха им весело и излезе.
	Виктория се наведе към Елизе:
	— И аз така предположих. Вие сте родени един за друг. Бил е много внимателен с теб, нали?
	Елизе замълча и Виктория попита:
	— Е, не беше ли?
	— Разбира се, че беше мил. И двамата бяхме. Допаднахме си от първия миг. Определихме си среща в края на седмицата, но не мисля да се срещам повече с него.
	Виктория се намръщи.
	— Защо? Не разбирам.
	— Заедно с теб и преди съм се срещала няколко пъти с него и имам определено мнение. Твърде самоуверен е. Снощи отново забелязах. Държи се, като че ли е много специален. И той е. Не е арогантен, нямам това предвид. Не мога добре да го обясня, Вики.
	— И аз съм забелязала същото у него — съгласи се тя. — Не се перчи, нищо подобно. Но някак присъствието му се налага. Това защо те отблъсква?
	— Не, Вики. Но съзнавам, че Деклан има големи планове. Не зная доколко е добър като актьор. Досега е изпълнявал само малки роли. Изглежда, че в новия филм той изпълнява втората важна мъжка роля и се вдигна шум около него.
	— Това е добър знак, не мислиш ли?
	Виктория се загледа в Елизе, отново недоумявайки.
	— Да, наистина. Радвам се за него. И все пак не познавам друг така безумно целенасочен. Невероятно амбициозен е. Ще видиш, ще отиде в Холивуд. Целта на Деклан е да стане филмова звезда.
	Виктория позамълча, после хвана ръката на приятелката си.
	— Разбирам те. Тревожиш се, че ако се влюбиш в него и той в теб, когато го поканят в Холивуд, той веднага ще замине.
	— Съвсем точно се досети, Вики. Помежду ни има силно привличане, на една и съща вълна сме… — Елизе замълча, поклати глава и въздъхна. — Без капчица съмнение знам, че кариерата ще бъде винаги на първо място за Деклан.
	— Защо си толкова сигурна? — Виктория леко повиши тон.
	— Просто знам. Той иска известност, слава. Цялата слава на света. Това за Деклан е по-важно от всичко друго.
	— Надявам се, че грешиш, Елизе. В известно отношение това е много тъжно. Славата е без значение, ако няма с кого да я споделиш.
	На устните на Елизе трепна усмивка.
	— Съгласна съм. Допускам, че ще ме помислиш за страхливка. Просто знам, че ще се влюбя безнадеждно в него и когато той замине, ще остана с разбито сърце. Затова можеш да ме наричаш „Нерискуващата Елизе“, ако ти харесва, но аз така се чувствам.
	— Никога не бих те нарекла така, защото мисля, че си много смела, след като работиш на Флийт стрийт и имаш професия, в която доминират мъжете. Преживя и голямо страдание заради майка си. — Виктория й се усмихна широко и я прегърна през рамо. — Знаеш как да се пазиш и никой не го разбира по-добре от мен.
	Елизе кимна и погледна Виктория.
	— Според теб по-добре ли е да се измъкна, преди да е станало много сериозно?
	— Опасявам се, че съм на същото мнение. Вярвам на интуицията ти спрямо Деклан. И зная колко безумно амбициозен е.
	— Да сменим темата. Кога заминаваш за Кавендън?
	— Скоро, преди Алиша да започне снимки за филма. Ще се обадя на Сесили тази сутрин, ами… да й поискам разрешение. Трябва да я предупредя, че няма да отида само аз с фотоапарата. От списанието ще изпратят стилист за облеклото, друг за прическите и грима. Ще бъдем цяла банда.
	— Ще ми се да можех да надникна отнякъде.
	— Хайде, ела с мен — предложи Виктория със засмени очи.
	— Не мога. Имам работа, нали разбираш?
	Двете се разсмяха. Бяха щастливи заедно.


>>	Тринайсета глава

	Особената връзка между Алис Суон и Алиша Стентън съществуваше още от раждането на Алиша. Дори преди раждането й, Алис не преставаше да мисли за бебето. Така че връзката съществуваше от много години. Именно на госпожа Алис, както всички я наричаха, се доверяваше Алиша, освен на брат си Чарли.
	Лейди Дафни, майката на Алиша, когато беше девойка, беше спасена от голяма беда от госпожа Алис. Дафни разчиташе на нея по време на трудната си бременност. Затова от уважение кръсти първородното си дете на нея и до днес двете бяха много близки.
	В тази августовска сутрин Алис и Алиша седяха в очарователната градина в задния двор на къщата й в Литъл Скел в подножието на голите хълмове. Алиша ги загледа и каза:
	— Харесва ми тук по това време на годината, когато ливадите нацъфтяват.
	— Гледката действа успокоително, така си мисля, може би защото е нещо неизменно, сигурно, повтаря се отново и отново като сезоните.
	Алис се приближи до младата жена, взе ръката й и каза тихо:
	— Радвам се, че ми разказа за заминаването на Брайън. Съжалявам. Предполагах, че отношенията ви с времето са станали сериозни. Защо се наложи да замине на турне?
	Алиша въздъхна тежко и я погледна.
	— Не мога да ти отговоря, нямам представа. — Помъчи се да се усмихне, но лицето й беше тъжно. — Защо просто не скъса с мен? Не е ли странно?
	— Може би се е влюбил в друга жена, която участва в Шекспировото турне, и е решил да отиде заради нея.
	За Алис беше непонятно мъж да открие жена по-привлекателна от нейната любима Алиша. Тя градеше кариера, разбира се, но Алис копнееше да намери щастие и в любовта.
	— Признавам си, че това не ми мина през ум, но имаш право. Както и да е, не мога постоянно да мисля за това. Трябва да се заловя с новия филм и да забравя всичко останало, госпожо Алис.
	В този момент по градинската пътечка се зададе Виктория, размахвайки някакъв лист.
	— Намерих списъка. Да прегледаме местата, които съм избрала, а след това и тоалетите.
	Алис и Алиша станаха и Алис уточни:
	— Предполагам, че ще отидем до Хай Скел, понеже ми каза да си обуя удобни обувки.
	Виктория се засмя.
	— Първо там отиваме, за да не го мислим повече. Другият ни обект е лабиринтът в една от градините на Хари, също така водните градини. Какво ще кажеш, Алиша?
	— Прекрасен избор, Виктория.
	Жените прекосиха парка на Кавендън за двайсет минути, след това минаха през двора на конюшните, покрай църквата и се озоваха на обраслия с ниска растителност хълм. Тогава пред погледа им се изпречи Хай Клиф.
	Монолитните скали образуваха нещо като полукръг, така че мястото беше закътано и изолирано. Алиша си спомняше как Чарлс, шестият граф Мобри, често се изкачваше до тези оголени скали, стари колкото глетчерите, които покривали Йоркшир по време на Ледената епоха. Веднъж Шарлот й каза, че скалите били лично пространство за Чарлс и той идвал тук, за да разрешава проблеми и да подрежда мислите си.
	— В полукръга има гладки скали, на които човек може да седне и да се облегне удобно — осведоми ги Алис. — Да поседнем, останах без дъх.
	— И аз се изморих — възкликна Алиша, последва по-възрастната жена и добави: — Боже мой, каква красота! Бях забравила колко вълшебно е тук, пък и изгледът към Кавендън е приказен.
	— Мисля, че грамадните канари и странните форми ще бъдат идеален фон за вечерната рокля от тюл, Алиша. Какво ще кажеш? — попита Виктория и като ги последва в полукръга, започна да снима скалите.
	— Много те бива — рече Алиша и седна.
	— Радвам се, че ти харесаха роклите, които е избрала модната редакторка, и че са ти по мярка — промърмори Виктория, като продължаваше да снима.
	— Харесаха ми, прекрасни са. Но нима ще ме накараш да обличам всичките? Много са.
	— Това ще реши редакторката, като пристигне утре с екипа. Досещаш се, моделиер, фризьор, гримьор. Но от инструкциите на Мелинда Джоунс знам много добре кой тоалет за коя снимка ще подхожда.
	— Какви инструкции получи? — полюбопитства Алис по-скоро от възхита към своето малко, евакуирано момиченце, което порасна и стана толкова умно.
	Виктория се разсмя.
	— Не много, както обикновено. Само един ред. Вчера ги получих. „Чар. Драма. Чар.“ Толкова.
	Виктория се отдалечи от полукръга, разходи се и направи още снимки. Обичаше да идва на тази гола пустош, която се простираше с километри чак до Северно море. Всъщност тук нямаше нищо, освен небесния свод и монолити, „И вятър“ — помисли си тя, като се надяваше, че утре няма да духа твърде силно. Именно оттук възнамеряваше да започне фотосесията.
	Докато се връщаха, Алиша изведнъж се спря и погледна Виктория.
	— Как ще дойда утре дотук? С халат или с панталони и риза? Не мога с вечерна рокля от тюл да се катеря по чукарите.
	— Вярно, не можеш. Леля Алис ще ни даде параван. Утре сутринта Тед ще го донесе и ще се преоблечеш зад него.
	— Не се притеснявай, нашата малка хитруша е помислила за всичко — каза възрастната жена.
	Следващата им спирка беше при водните градини зад западното крило на къщата. Бяха прекрасни и датираха от осемнайсети век. Намираха се в падина и Виктория тръгна пред Алис и Алиша по калдъръмената пътека, оглеждайки с професионално око пейзажа. Насочи се към неокласическия бял храм, развълнувана от мисълта, че ще снима Алиша в тези уникални градини.
	Другите две жени също изглеждаха очаровани.
	— Не е ли странно? — възкликна Алис. — Гледала съм тези градини през целия си живот и все пак днес са някак различни. Много са красиви.
	— Заслугата е на Хари — отбеляза Алиша. — Разкрасил ги е. Направил ги е по-вълнуващи. Такъв си е Хари.
	Виктория беше в стихията си, обикаляше, снимаше. Алиша и Алис вървяха подире й, докато тя обясняваше кои рокли ще подхождат на пейзажа и какъв ефект търси.
	Най-накрая Алис сложи край на обиколката.
	— Мисля, че е време за обяд. Приготвила съм сандвичи. Ще хапнем и ще си починем. После ще разгледаме дрехите, които пристигнаха вчера.
	— Да, чудесна идея — каза Алиша. — Хайде, малка хитрушо, да вървим.
	Виктория кимна и трите тръгнаха по пътеката към къщата.

	* * *

	По-късно същия следобед Алиша седеше в спалнята си в южното крило и преглеждаше сценария. Вече знаеше наизуст репликите си, остави сценария на отоманката и се облегна удобно. Кавендън винаги й действаше успокоително. Постъпи умно, като се върна вкъщи. Погледна плюшеното си мече, вече малко пораздърпано, но любимо в детството й. БРИН. Така се казваше мечето и така наричаше Брайън Милър, защото понякога се държеше тромаво като мечок.
	Най-странното беше, че сега й се струваше като някакъв далечен обект, а не точно личност. През изминалата седмица успя да го изтръгне от ума си. Повече не заплака за него. Проговори здравият разум. Разбира се, Констанс и Алис й помогнаха да сложи край, всяка по свой начин. В известен смисъл, след като преодоля първоначалния шок от заминаването му, поведението му я отблъсна. Не беше свикнала да се държат с нея по такъв груб начин и да й говорят така безцеремонно, едва ли не пренебрежително. Чарли, който й се обаждаше всяка сутрин по телефона, беше промърморил тази сутрин нещо в смисъл че Брайън е посредствен, и може би брат й имаше право.
	Както и да е, сега се беше съсредоточила в бъдещето си и в кариерата си. С нетърпение очакваше снимките за списанието. С Виктория избраха тоалетите и нейната малка хитруша й каза да не се притеснява за нищо.
	— Аз съм отговорна — обясни й тя. — Мелинда Джоунс го подчерта категорично пред целия екип.


>>	Четиринайсета глава

	Сесили Суон Ингам седна на писалището във всекидневната на горния етаж и се загледа в четирите дневника на Суон, два от които наистина много стари. През последните няколко седмици започна да чете части от тях и още не беше ги прочела. Имаше неща, които трябваше да проумее, будещи недоумение вписвания, но така беше заета с бизнеса си и новите си отговорности, че времето все не й достигаше.
	Погледна часовника и си спомни, че с Майлс бяха обещали да се запознаят с екипа на списанието около десет и петнайсет, когато всички ще са пристигнали. Алиша предложи да използват южното крило за снимките и те нямаха нищо против. Дафни и Хюго бяха в Цюрих и Алиша беше пораснала тук. Това беше нейният дом и идеалното място за срещата.
	Сесили осъзна, че няма време да прибере дневниците в сейфа, мушна ги в най-горното чекмедже на писалището и го заключи.
	Докато слизаше по стълбището, реши после да говори с леля Шарлот и да я попита за някои любопитни неща от дневниците. Беше сигурна, че тя ги е чела. Че кой би се въздържал?
	Като влезе в библиотеката, Майлс вдигна поглед и размаха някакво писмо.
	— Добри новини, Сеси! — викна той. — Експертът по вината от Лондон ми предлага три дати, на които може да дойде и да огледа нашата изба. Ще избера първата.
	Сесили докосна нежно рамото му и седна от другата страна на писалището.
	— Кога се пада? — попита тя, като си помисли колко добре изглежда той тази сутрин.
	— Средата на следващата седмица. По-точно — сряда. После ще му се обадя и ще се уговорим. — Съпругът й поклати глава и направи гримаса. — Страхувам се, че в избата цари голяма бъркотия. С Ерик прегледахме някои вина и много от тях са се вкиснали.
	— О, не, Майлс, това е ужасно. Защо не ми каза? — разтревожи се тя.
	— Няма смисъл, наистина, скъпа. Не се ядосвай. Има много, които са в отлично състояние, сигурен съм. Моите предшественици са ценели хубавото вино. Има достатъчно за търг.
	— Послушах съвета ти, Майлс, и предложих на Грета партньорство. Добрата новина е, че тя прие. Остава да подпишем документите. Мисля, че това беше разумен ход.
	Майлс се усмихна широко.
	— Поздравления. Нейните инвестиции ще помогнат и ще разсеят някои от тревогите ти.
	Той стана, заобиколи писалището, подаде ръка на Сесили и я изправи.
	— По-добре да вървим и да поздравим екипа на списанието с добре дошли в Кавендън. Алиша и Виктория имат нужда от нашата подкрепа.
	Сесили кимна и след това го погледна внимателно, докато той я прегръщаше и притискаше до себе си.
	— Страхотен екип сме, Сеси, ти и аз — прошепна Майлс в косата й. — Съжалявам, че бях толкова напрегнат.
	Целуна я по челото и се загледа в лицето й.
	— Беше права за заема от банката. Знам, че леля Шарлот на практика трябваше да ме завлече с ритници до Хароугейт, но сега съм доволен, че изтеглих заема. Поне за тази година се отървахме от данъците.
	— Благодаря ти, Майлс — пъхна ръка Сесили в неговата и прибави: — Сложихме добро начало и ако търгът има успех, ще продължим в същия дух. Крайно време е да отидем в южното крило, скъпи. Не бива да ги бавим.
	Докато минаваха през фоайето и през галерията, тя се усмихваше вътрешно. Разбра, че последните му думи бяха неговото истинско извинение. В последно време той беше меко казано постоянно намръщен и в лошо настроение, но постепенно се успокои.

	* * *

	Майлс и Сесили се спогледаха, докато приближаваха трапезарията в южното крило, и той повдигна вежда.
	— Колко голям е този екип? — загледа втренчено жена си.
	Сесили поклати глава и се разсмя, като видя тревогата в очите му.
	— Не знам, но ми прилича на цяла армия.
	От трапезарията се носеха смехове, разговори, врява — истинска какофония. Вратата беше отворена и когато влязоха, Алиша очевидно ги чакаше.
	— Лельо Сеси, вуйчо Майлс — зарадва се тя. — Ето ви и вас. Елате да се запознаете с всички.
	След като се разцелуваха, Алиша ги поведе към гостите.
	Щом се появиха, настъпи тишина. Виктория изтича при тях, прегърна и целуна Майлс и Сесили.
	— Още веднъж благодаря, че ми разрешихте да снимам тук. Не се безпокойте, нищо няма да бъде повредено. Всички ще бъдат много внимателни, пък и списанието е застраховано.
	Майлс прегърна Виктория.
	— Умницата Виктория, винаги си практична. Понеже ти отговаряш, знам, че няма за какво да се тревожа.
	Той й се усмихна, тя също и прибави:
	— Алиша ще ви представи момичетата. — Като сниши глас, обясни: — Те много се вълнуват, че ще се запознаят с граф и графиня.
	Алиша ги запозна една по една с Майлс и Сесили, които сърдечно ги поздравиха с добре дошли в Кавендън. Седем млади жени — Катрин, модна редакторка, Хана — моделиерка, Мейвис и Кари — прическа и грим, Бренда и Флора — гардеробиерки. Последната беше Тригър — асистентка на Виктория.
	— Ще снимаш ли при скалите? — веднага попита Майлс. — Може да е много ветровито.
	— Знам. Затова вчера се изкачихме дотам с леля Алис и Алиша и беше поносимо. Ще снимам в полукръга от монолити, ако се наложи. Там има завет.
	— Къде другаде ще снимаш? — попита Сесили, досещайки се, че тази работна задача е много по-значителна, отколкото си беше помислила.
	— Непременно при водните градини, в лабиринта на чичо Хари, както и при цветните градини.
	— Идеално.
	Сесили огледа трапезарията и забеляза многото закачалки с дрехи, които явно вчера бяха докарани с кола, но нищо не каза.
	Майлс пак се обърна към Виктория:
	— Мисля, че въпросът е излишен, но все пак ще попитам как ще се справиш с посетителите? Днес имението е отворено за публика. Това няма ли да наруши работата ти?
	Виктория поклати глава.
	— Нямам нищо против хората да гледат, докато сме в цветните или във водните градини. Говорих с чичо Уолтър и той ме успокои, че пазачите ще следят за непредвидени ситуации.
	Майлс и Сесили поговориха още малко с момичетата и ги оставиха да си вършат работата. Виктория ги изпрати до вратата.
	— Мисля да нарека фотосесията „Безоблачно спокойствие“, както са наречени водните градини. Харесва ли ви? — Отмести поглед от Сесили към Майлс и добави: — Главната редакторка на списанието иска да измисля заглавие. — Те не отговориха веднага и Виктория попита:
	— Какво ще кажете?
	— Много ми харесва — отговори веднага Майлс. — Просто бях очарован, че си се досетила, Виктория.
	— Аз също — добави Сесили. — Прекрасно заглавие за статия.

	* * *

	По-късно същия следобед Сесили потърси леля Шарлот. Искаше да поговори с нея за дневниците, но не я намери.
	Сесили позвъни на Ерик, но вместо него дойде Пеги Лейн, икономката.
	— С какво да ви помогна, Ваша светлост? — попита тя.
	— Търся графинята, Пеги, но никъде не я откривам. Да не е в парка на снимките с Виктория? Или пък е отишла до Хароугейт.
	— Нито едното, нито другото, милейди. Говори с Ерик. Иска да слезе в трезора. Мисля, че ей сега ще се появи, за да вземе ключа.
	— Ерик има ключ — отговори Сесили, но като видя сепнатия поглед на Пеги, бързо прибави: — Той, разбира се, никога няма да го използва, без да ми поиска разрешение.
	В този момент на вратата на гостната застана графинята, придружена от иконома.
	— Ето къде си била, Сеси. Трябва да сляза в трезора, скъпа. Някои мои бижута са прибрани там, за което искам да поговоря с теб. Трябва ни ключа, моля.
	— О! — учуди се Сесили защо леля Шарлот иска да говори за своите бижута с нея. След това погледна Ерик. — Ерик, използвай твоя ключ, моля те. Моят е в сейфа в спалнята.
	— Разбира се, Ваша светлост. — След това предложи на лейди Шарлот: — Ако ме придружите, милейди, ще отключа трезора и ще донеса бижутата тук.
	Двамата се запътиха към сутерена, където беше трезорът.
	— Не желаете ли нещо, милейди? — попита Пеги. — Кафе или чай?
	— Благодаря, Пеги. Точно сега не искам нищо. Освен ако познаваш някого, който има котенце.
	— Колко странно, лейди Сесили. Приятелката ми Анет Грийн от селото има котка, която роди четири котенца преди около четири месеца. Да нарека ли едно от котенцата за лейди Гуен?
	— На всяка цена. И ще платя за него естествено. Ще й кажеш ли?
	— Да, милейди — засмя се Пеги. — Знам, че малката ще бъде много щастлива.
	— Не се съмнявам. Но засега няма да казваме на никого. И най-вече на Негова светлост.
	Сесили погледна красноречиво Пеги.
	Тя кимна, направи лек реверанс и си отиде, зарадвана, че е помогнала. Сесили се усмихна на себе си, извади малък бележник от джоба си и отгърна на една отбелязана страница.
	„Коте — помисли си. — Коте за моето военновременно бебе. Тя ще бъде на седмото небе.“
	След двайсетина минути икономът се върна.
	— Лейди Шарлот ме помоли да отнеса тези кутии в нейната гостна и да ви предам да отидете при нея, ако ви е удобно.
	— Веднага ще отида — отговори Сесили и пъхна бележника в джоба си.

	* * *

	— Мисля, че не е зле да продам някои от моите бижута — започна леля Шарлот и посочи отворените кутии на масичката пред дивана. — Ще дам парите на Майлс за данъците догодина.
	— Не, не, лельо Шарлот — възрази веднага Сесили, — не е необходимо. Все пак е много мило от твоя страна. Толкова си внимателна. Много ти благодаря заради Майлс и че си готова да се разделиш с бижутата, които толкова обичаш.
	— Почти не ги нося и дори да ги продам, още много ще ми останат.
	Сесили й се усмихна и заразглежда бижутата.
	— Всичките са прекрасни, изящни, лельо Шарлот.
	Възрастната жена се облегна удобно.
	— Много отдавна нарекох тези перли за теб, Сеси. Подарък са ми от дядото на Майлс Дейвид за двайсет и първия ми рожден ден и ги нося от години. Винаги съм ги обичала и още ги обичам. Но са за теб и искам сега да ги вземеш. Днес. Защото не бива да стоят заключени в трезора. Перлите трябва да се носят. Имат нужда от светлина и въздух, иначе потъмняват.
	Шарлот подаде огърлицата на Сесили, която я поднесе към светлината. Тъкмо щеше да каже: „Благодаря, но няма да приема“ и промени намерението си за миг. Леля Шарлот искрено искаше да бъдат нейни, тогава защо да не приеме с благодарност. Иначе щеше да бъде грубо.
	— Как да откажа, лельо Шарлот? Ще приема перлите, понеже са твои и са ти подарени от един Ингам. А сега и двете сме Ингам… Ще ги пазя и ценя завинаги. Благодаря ти за прекрасния подарък.
	— Направи много щастлива една стара жена — отвърна леля Шарлот, усмихвайки се на племенницата си. — Виж това, мъничката сребърна игла във форма на стрела с аквамарини. Ще я дам на Гуен днес или утре. Имам я от осемнайсетгодишна.
	— Боже мой! Колко си мила, но мисля, че още е много малка за бижута. Само на осем е — протестира Сесили.
	— Нека да й я дам и ще й кажа, че може да я носи само в неделя. Съгласна ли си?
	Сесили се разсмя и прибра колието с три реда перли в кутията.
	— Ще сключа сделка с теб, лельо Шарлот.
	— Божичко, Сеси, ти и твоите сделки! Не познавам друга като теб.
	— Хайде. Бъди играч. Съгласи се на сделка, да си стиснем ръцете.
	— Още не си казала каква е сделката — отбеляза леля Шарлот.
	— Ще ти разреша да дадеш брошката на Гуен днес, утре или когато искаш, но ще й подариш и котенце.
	— Боже мой, котенце! Откъде, да му се не види, ще намеря котенце?
	Шарлот я гледаше смаяно.
	— Котката ще ти дам аз… добре, де, котенце. Само искам да кажеш, че е от теб за Гуен. Майлс няма да се осмели да възрази… защото ти си ти.
	— Не разрешава ли на Гуен да има котка? Така е, нали?
	— Да. Казва, че животните не бива да живеят в къщата. Надявам се да го склоня да й разреши да го държи в старата детска стая, където си играе. Ще му обясня, че ще спи в кухнята до топлата печка.
	Шарлот протегна ръка и каза:
	— Готово, Сеси. Да си стиснем ръцете.
	И двете се разсмяха, после Сесили изрече:
	— Днес те търсих, понеже искам да говоря с теб за нещо наистина важно. За дневниците. Или поне за някои от тях. В тях има някои доста взривоопасни факти, направо като динамит.


>>	Петнайсета глава

	Шарлот Суон Ингам загледа втренчено Сесили Суон Ингам, като си помисли колко елегантна изглежда Сеси. Двете бяха единствените, които се омъжиха в аристократичното семейство Ингам.
	Шарлот се намести удобно и каза:
	— Динамит ли? Взривоопасно? Ами, да, имаш право в известен смисъл. Било е точно така, когато се е случило едно или друго, но това е било преди сто и осемдесет години. Честно да ти кажа, Сеси, не мисля, че днес някой го е грижа за отдавна минали неща.
	Сесили ахна тихичко и се засмя. Беше на едно мнение с леля си, но знаеше, че Ингамови трудно ще се съгласят с тях. Прословутите дневници бяха неприкосновени.
	— Съгласна съм с теб, лельо Шарлот, вероятно само аз, защото сега съм пазителка на дневниците на Суон и съм любопитна за моите предшественици. Но съм много заинтригувана от Джеймс Суон. Знам, че е работил при Хъмфри Ингам почти през целия си живот, пътувал е с него, помагал му е в сделките и му е бил нещо като личен секретар. Очевидно са били много близки. Но също така си мисля, че всъщност Джеймс има голям дял в това, което се е случило тук, че с негова помощ Кавендън е станал такъв, какъвто е днес. Заслуга има и той, наред с Хъмфри, първият граф.
	Когато Шарлот замълча, Сесили продължи:
	— Все пак ти имаш предимство пред мен, понеже си разполагала и с документите на Ингам.
	— Така е. Работих двайсет години при Дейвид Ингам, петия граф, и никак не бях учудена, че в семейство Ингам също се водят дневници, както и при Суонови. Казах ти, че са на разположение винаги, когато поискаш да ги прегледаш.
	— Да, спомням си. — Сесили се засмя и добави: — Съвсем доскоро не бях тук постоянно. Живеех главно в Лондон и изобщо нямах свободно време, за да се ровя в миналото.
	— А сега имаш ли? — повдигна присмехулно вежда леля й.
	— Тъкмо напротив, но от време на време надниквах в дневниците. Имам няколко въпроса. Ще ми отговориш ли, ако знаеш нещо? Тогава няма да се налага да се ровя.
	— Разбира се. Но историята е доста объркана.
	— Имам време — отговори Сесили. — Майлс отмени днес следобедния чай заради снимките, пък и с Хари са много заети с новия проект.
	Шарлот кимна.
	— Добре, задай въпросите, които те интересуват, и ще ти отговоря най-подробно. Знаеш, че ще ти кажа истината, такава каквато я знам.
	— Мармадюк Ингам, първородният син на Хъмфри и негов наследник, бил ли е незаконен?
	Сесили впери поглед в Шарлот.
	— В действителност е бил незаконен — отговори възрастната жена без колебание.
	— Но Хъмфри е биологичният баща на Мармадюк и той е роден в Кавендън Хол. Джеймс е бил свидетел. Мармадюк е бил отгледан от Хъмфри. Още повече че въпросът за неговото законно положение никога не е поставян. Той е бил наследникът.
	— Има един неясен документ, нещо като акт за раждане, в архива на Ингам. Изглежда… подправен. Като баща е вписан Хъмфри, а неговата първа жена Мари — като майка. И забележи, едва ли това има днес някакво значение — завърши Шарлот, поклащайки глава. — Хъмфри и Джеймс са си имали начин ловко да манипулират факти за тяхна изгода, така ми се струва. Успявали са да се измъкнат от всякакви ситуации.
	— Но как е било възможно? — сви вежди Сесили. — Толкова умни ли са били? Толкова надарени?
	— Мисля, че са били, да, но нека да вземем предвид времето, в което са живели. Строежът на Кавендън Хол е завършен през 1761-а година. Същевременно и паркът е бил оформен, а Джеймс е ръководил проектите за селото Литъл Скел. Бил е нает местен строител да планира и построи селото с главната улица, с къщите от двете страни, а Джеймс е надзиравал издигането на църквата. Това, което се опитвам да ти обясня, е, че не е имало много хора, когато Хъмфри се е преместил в западното крило, а Джеймс и семейството му в източното по настояване на Хъмфри. Всъщност е имало малобройна домашна прислуга и готвач, както неколцина външни работници. Когато къщите в селото били построени, наели нови хора да работят в голямата къща и в имението. Има много бележки за този период в дневниците на Суон, както знаеш. Винаги ми е правило впечатление колко добросъвестно е попълвал дневника Джеймс.
	— Да, така е. Имал е много дарби.
	Сесили се облегна и се замисли. Най-накрая каза:
	— Значи са правели, каквото поискат, тъй като над тях не е имало висшестоящи, които да ги затрудняват и да им задават въпроси. Слугите положително не са рискували работата си с клюки. Въпреки че помежду си вероятно са клюкарствали.
	— Съвсем вярно, Сесили. Хъмфри е станал пер няколко години преди това, бил е господар на имението и вече е бил изключително богат. Отишъл в Лондон на шестнайсет години и спечелил състоянието си съвсем млад. Според мен Джеймс се е грижил за всичко, управлявал е всички дела. С Хъмфри са били неразделни, били са партньори в различни начинания.
	— Какви?
	— Кавендън има тайни, скъпа. Ако искаш да узнаеш всичките, трябва да се подготвиш да ги пазиш като твоите предшественици. Понеже сега ти си господарката с титлата и имаш ключа за дневниците, ще поискаш да ги прочетеш.
	— Той е имал нужда от истинска графиня — господарка на огромното имение. И не мога да не си помисля, че вероятно Джеймс му е намерил такава съпруга.
	Леля Шарлот прихна.
	— Това е само твоя догадка, защото в дневниците на Суон няма нищо по този въпрос. Но имаш право. След като Мари, първата жена на Хъмфри, умира, именно Джеймс му намира подходящата жена. Такава, която бързо се нуждае от съпруг, която е искала да му доставя удоволствие и е била чаровна.
	— Каква е била? Знам само името й. Не се ли е казвала Хелън Лестър Латъм?
	— Да, така се е казвала и е имала титла. Била е графиня на Латъм, вдовица, когато Джеймс я е срещнал, и е била само на трийсет и три. Но най-важното било, че приела децата на Хъмфри и била съгласна с всяко негово желание. Според майката на Хъмфри той бил направил отличен избор. Одобрила Хелън и го написала в писмо до сина си. То се намира в архива на Ингам.
	— Значи Джеймс Суон сключил още една сделка заради приятеля си Хъмфри Ингам и затова, освен заради другите неща, винаги трябва да има два лебеда в езерото, което Джеймс е построил в Кавендън.
	На вратата се почука, влязоха Ерик и Пеги с поднос чай и разговорът прекъсна.

	* * *

	Едва по-късно, когато Ерик изнесе подноса, продължиха разговора си за Суон и Ингам през XVIII век. Пак Сесили подхвана разговора.
	— Е, всичко е добре, когато свършва добре — промърмори тя и като погледна изпитателно леля си Шарлот, попита: — Нито веднъж не каза, че Хъмфри и Джеймс са били лоши хора, всъщност твърдиш, че са били благородни. Какво имаш предвид?
	— Може и да са манипулирали обстоятелства и хора, за да преследват целите си и да осъществяват желанията си, но доколкото се отнася до Кавендън, двамата са го управлявали безупречно — каза й Шарлот и после обясни: — Хъмфри е водил подробни дневници за всичките си дела и за имението. Когато е пътувал, винаги са знаели къде е в случай на нещо непредвидено. Джеймс е управлявал имението с огромна ефективност и двамата са се отнасяли много добре с работниците и с прислугата.
	— Да, това ми е известно — потвърди Сесили. — Джеймс на много места отбелязва справедливостта на Хъмфри при определени ситуации и неговата щедрост към персонала. Джеймс е написал, че той и Хъмфри са пазели личното достойнство на всеки, който работел при тях и че държали да му се плаща дължимото.
	Шарлот кимна.
	— Дейвид много ми е разказвал за своите предци, неща, които задължително са се предавали от граф на граф. „Справедливост, достойнство и сигурност“ бяха думите, които обикновено споменаваше. Казваше, че всеки, който е работил в Кавендън, не е имал никакви тревоги, бил е сигурен, защитен, и че са имали двама умни мъже, които са защитили техните права. Това беше важно за петия граф Мобри и той поддържаше мнението, че първият граф Мобри е поставил стандарти, които стриктно са спазвани от следващите поколения. Живели са по тези правила и продължават да живеят според тях.
	— А пък леля Гуендолин се е влюбила в един Суон и му е родила дете — изрече ненадейно Сесили, спомняйки си тази дълбоко пазена тайна.
	Нежна усмивка озари лицето на Шарлот.
	— Прекрасната леля Гуен, която години наред е копняла само да зърне детето си, което е дала за осиновяване и което открих съвсем случайно.
	— Някои могат да кажат, че е щастлива случайност, лельо Шарлот, но ще използвам любимата ти фраза. Вярвам, че каквото е писано, това ще стане. Това положително даде на леля Гуен желание за живот, без да споменавам последен шанс за малко щастие, след като видя дъщеря си.
	Овдовялата графиня се загледа в далечината за момент, след това се обърна към Сесили, погледна я втренчено и каза:
	— Следващата седмица ще отида до Хароугейт, Сеси, да се срещна с Маргарет и да я заведа на обяд. Ще дойдеш ли с мен?
	— С удоволствие. Харесвам я, напомня ми за леля Гуен, няма две мнения по въпроса.
	— И за Дидри. Не забравяй, че с Маргарет си приличат като две капки вода.
	— Да, приличат си, и като се заговорихме за прилика, се досетих за нещо. — Докато говореше, Сесили живо се изправи, отиде до Шарлот и й помогна да стане от дивана. — Искам веднага да ги разгледам.
	— Кого? — сви вежди Шарлот.
	— Прародителите! Най-малкото онези от рода Ингам, чиито портрети са окачени на стените от двете страни на парадното стълбище. Хайде, ела да хвърлим поглед на Хъмфри, Мари, Мармадюк, Елизабет и Хелън. Всички са там, нали знаеш?
	— Има портрети и на Джеймс Суон, на жена му Ана и на децата им. В края на галерията са. Чудесна идея, Сесили.

	* * *

	Двете застанаха на стълбищната площадка най-горе на парадното стълбище и се загледаха в портретите.
	— Този е на първия граф Мобри — отбеляза Шарлот.
	— Прочутият Хъмфри, нарисуван от Гейнсбъро. Какво мислиш?
	— Каквото винаги съм си мислела, че е изключително хубав мъж, и сега, когато го гледам наистина критично и по-внимателно, трябва да призная, че прилича на бащата на Майлс — Чарлс, шестия граф.
	— Улучи право в целта, скъпа. А тази е Мари — погледна Шарлот Сесили. — Не е чак толкова грозна, нали?
	— Не, може би майката на Хъмфри е била предубедена, понеже Мари е била по-възрастна от него. Все пак е малко невзрачна — заключи Сесили, сбръчквайки нос.
	— Виждам, че също е нарисувана от Гейнсбъро.
	— Съгласна съм. Хелън, втората му съпруга, е много хубавичка, не мислиш ли? Разкошна е, но пък Джордж Ромни има склонност да разкрасява жените, които му позират.
	Сесили кимна, после сграбчи ръката на Шарлот и възкликна:
	— Виж този портрет, на Мармадюк е, втория граф. Ако не беше с тази ужасна перука, бих казала, че това е първородният ми син Дейвид.
	Леля й се подсмихна.
	— И аз често си мислех същото. Портретът е много добър. Нарисуван е от Рейнолдс. Виж, сестрата на Мармадюк — Елизабет. Тя прилича на теб, Сеси. Портретът е работа на Ромни. Чудесна живопис.
	— Наистина ли мислиш, че приличам на нея? — попита Сесили, тъй като не долавяше прилика.
	— Да. Не си ли го забелязала досега?
	Сесили поклати глава.
	— Може би мъжете Ингам харесват един и същи тип жени. Да отидем в галерията и да погледнем портретите на Джеймс Суон и на семейството му. Слизай внимателно, лельо Шарлот, дръж се за парапета.
	— Ще внимавам, Сеси, но се държа доста здраво на краката си.
	След секунди прекосяваха фоайето на път към галерията, където бяха изложени много платна от велики художници.
	В далечния край, близо до източното крило, имаше портрети, които Сесили добре познаваше. Два бяха на Джеймс и на жена му Ана, имаше и на сестра му Сара Суон Сакстън и нейните деца.
	— Гледам тези портрети, откакто станах достатъчно голяма, за да разбирам, че съм потомка на Джеймс и Ана Суон, лельо Шарлот. И все си мислех какъв хубав мъж е бил. Но след като четох части от дневниците на Суон, които е водил през целия си живот, неговият портрет вече означава много повече за мен. Чувствам, като че ли наистина го познавам.
	Сесили не отместваше поглед от платното.
	— Да, сякаш осъзнаваш по-дълбоко, че той е нашият прародител, основател на рода, и че носим неговата наследственост… И че живеем в Кавендън заслугата е негова, и всичко, което е направил, за да го постигне, е изумително.
	Очите на Сесили изведнъж се напълниха със сълзи.
	— Горда съм с него, горда съм, че съм Суон.
	— И аз, скъпа — прошепна Шарлот и хвана племенницата си под ръка. — Нима не си заслужава да се бориш за това? Защото онова, което са създали Хъмфри и Джеймс с далновидност и въображение, е истинско чудо. Кавендън е едно от най-величествените имения в Англия и вярвам, че ще остане завинаги.


>	Трета част
>	Магия и измама


E>
P>
	Ела, любов, живей със мен
	на бряг от пясък позлатен
	и ще разсея твойта скука
	в реката с въдица и кука.
@	Джон Дън
@@	„Стръвта“
@@	Прев. Кристин Димитрова
P$
E$


>>	Шестнайсета глава

	В края на краищата редакцията на новия ръкопис отне повече време от очакваното и Алиша прекара целия август с чувство на безсилие, изнервена докрай.
	Докато чакаше в Кавендън и убиваше времето с подреждане и прочистване на гардероба си и на разни вещи, ругаеше под нос съпродуцента. Казваше се Адам Фенъл и не го познаваше, но постоянните му искания за преработка на сценария й се струваха безкрайни. Когато най-после беше одобрен окончателният вариант, беше й изпратено копие не по пощата, а по куриер и тя промени мнението си за него.
	След бегъл поглед на ръкописа разбра, че е имал право. Този вариант на сценария беше много по-добър от останалите. Сега беше драматичен, с по-динамично действие, и веднага й направи впечатление, че нейната роля е разширена. Явяваше се главна женска роля, сега много добре написана и образът на героинята добре очертан. Феликс Ламбер се съгласи с нея, каза й, че новата редакция й дава предимство. Ако е умна и вложи сърце и душа в ролята, лесно ще се наложи в този филм.
	— Адам се възхищава от твоята работа — обясни й Феликс по телефона. — Ще осигури шумна реклама, когато пуснат филма по екраните.
	Съобщи й, че началото на снимките е в сряда, четиринайсети септември, в „Шепъртън Студио“ в Съри, и че продуцентите се надяват да приключат за деветдесет дни. Напомни й, че трябва да се яви седмица преди това за репетиции и за каквото друго се изисква.
	Щом сценарият попадна в ръцете на Алиша, настроението й се промени. Сгуши се на дивана в нейната спалня в Кавендън и учеше репликите си наизуст. Най-щастлива се чувстваше, когато работеше, и възбудата от новия филм изтласка от ума й всички мисли за Брин и за неговата грубост. Работата й даде спокойствие, кураж и отново се почувства уверена в себе си. Нямаше търпение снимките да започнат.

	* * *

	В миналото Алиша с удоволствие беше работила в „Шепъртън Студио“. Там имаше големи снимачни площадки и широки външни пространства. През първия ден на снимките вървеше извън снимачната площадка, когато чу мъжки глас. Някой я викаше по име.
	Обърна се и видя сър Александър Корда, който й махаше. Той не беше само изключителен продуцент, създател на чудесни филми като „Падналият идол“ и „Тази Хамилтън“ с участието на Вивиан Лий, но беше вложил в студиото цяло състояние. Всъщност го притежаваше.
	Тази сутрин го придружаваше Орсън Уелс, американски актьор, и тя отиде да ги поздрави. След като сър Алекс я представи на актьора, тя похвали и двамата за успеха на „Третият човек“, в който Орсън Уелс играеше главната роля. Филмът, наскоро представен на публиката, се превърна в истински хит.
	Сър Алекс поговори с нея и очевидно знаеше, че изпълнява главната роля в „Разочарование“ с продуценти Марио Кантонели и Адам Фенъл. Добави, че режисьорът Пол Доулинг е един от най-добрите, както тя без съмнение знаеше.
	След няколко минути Алиша оглеждаше гримьорната, предназначена за нея. Беше една от най-хубавите, доста просторна, с прозорец с приятен изглед. Очевидно беше наскоро пребоядисана и стегната. Освен тоалетната маса и няколко стола, имаше кресло и диван, а осветлението беше превъзходно.
	Алиша се усмихна, като видя, че отношението към нея е специално. Нямаше как да не забележи грамадната ваза с цветя на малката масичка до дивана и белия плик за писма, подпрян до нея. Отвори плика и прочете картичката. Поздравяваха я за участието в продукцията, пожелаваха й късмет, и беше подписана от Марио и Адам.
	Отиде до тоалетната маса, светна лампите, които ограждаха огледалото, и седна. Всичко блестеше и виждаше ясно себе си. Беше й ясно, че са положени големи усилия да се чувства удобно. На масата беше оставен лист с програмата й за днес и утре. В стъклената ваза, с която бяха затиснали програмата, имаше една-единствена бяла роза.
	Веднага се досети, че е от Ана Дансинг, най-добрата майсторка на грим във филмовата сфера. Веднага стана, за да отиде при своята отдавнашна сътрудничка и приятелка.
	Отвори вратата и бързо се отдръпна.
	Пред нея стояха двама мъже, които тъкмо щяха да почукат и изглеждаха изненадани. Единият беше Марио. Предположи, че другият е Адам Фенъл.
	Марио веднага се овладя, поздрави я топло и я разцелува по страните. След това представи мъжа, който го придружаваше. Наистина беше Адам Фенъл, който й подаде ръка.
	— Толкова се радвам, че участвате в тази продукция.
	Задържа ръката й малко по-дълго. Алиша отдръпна своята и му се усмихна. Остана изненадана от външността му. Беше си го представяла много по-възрастен. А всъщност, изглежда, беше на трийсетина години и много красив. Всъщност лесно можеше да мине за кинозвезда. Облеклото му също беше безупречно.
	— Дойдохме да те поздравим с добре дошла — каза Марио.
	Алиша отвори широко вратата.
	— Моля, заповядайте. Благодаря и на двама ви за цветята. Прекрасни са.
	Марио веднага потърси близостта на Алиша, седна до нея на дивана и започна да говори.
	Адам седна на креслото и се облегна. Не говореше. Слушаше. Беше научил, че умението да се слуша е дарба.

	* * *

	Адам беше започнал да слуша с изострено внимание още когато беше дете. Това беше спасявало живота му много пъти, научил беше много за хората и изобщо за света. Умението да слуша му даваше предимство.
	Много отдавна, когато беше на десет, беше чул някой да казва, че той е нищо, никой отникъде, боклук, върху който да се изпикаеш. Прехвърля в ума си тези думи месеци наред и един ден взе решение да стане някой отнякъде.
	Крайната му цел беше да бъде важен човек с пари и власт. Парите и властта бяха великите покровители. И така той се измъкна от канавката, бедността, глада, малтретирането, без оглед на средствата.
	Тези огромни усилия го направиха по-силен, извадиха наяве естествената му енергия, пък и амбицията го водеше напред. Когато поотрасна, стана безмилостен и успехът не закъсня.
	Беше на тринайсет, когато реши да избяга. Баща му беше жесток и опасен пияница, който не правеше нищо; у майка му, ужасена и малтретирана жена, със смазана душа, не беше останал живот или искрица любов. По-големият му брат Анди сляпо следваше пътя на баща си, без цел в живота.
	Адам напуснал разнебитената къща в Манчестър и поел към Лондон. Инстинктивно почувствал, че там трябва да отиде, че там го очакват славата и богатството. Независимо от възрастта си, съзнавал колко безнадежден е животът със семейството му, и че трябва да го загърби колкото е възможно по-скоро.
	Тази нощ Адам Фенъл притежавал само дрехите на гърба си, банкнота от една лира, открадната от брат му, който бил мъртвопиян, две ябълки и ножче, което намерил в една канавка преди месеци.
	Един ден през лятото на 1924-а година в полунощ избягал. Не почувствал съжаление, само дълбоко облекчение, докато се отдалечавал от отчаянието, тъмнината и злата орис.
	Докато вървял решително към пътя за Лондон, си дал още едно тържествено обещание. Да не близва алкохол до края на живота си. И го спазваше.
	Когато се изморил, се мушнал в един жив плет, изял ябълката и заспал.
	На сутринта се примолил на една жена за храна. Тя съжалила момчето и го пуснала в кухнята си, нахранила го с бекон и яйца, а той за благодарност й откраднал портмонето от кухненския бюфет, когато тя била с гръб.
	Прекарал много нощи в плетове, копи сено, обори, полета, дни наред крал храна и каквото му попадне. Оказало се, че е много добър малък крадец. И успял.
	През последния етап от пътуването млад мъж с блестяща нова кола го качил. Но се оказало ужасна грешка. Когато Адам помолил младия мъж да спре при една гора, за да се облекчи, мъжът се промъкнал зад него и се опитал да го изнасили.
	Адам реагирал свирепо и не му оставало друго, освен да използва чекийката си. Пробол мъжа в ръката и врата, за да се защити. След това откраднал парите му и си плюл на петите. Знаел, че само е ранил насилника.
	Знаел и че трябва да избяга от ранения мъж, затова напуснал главния път, щом видял табелата на Хароу. Не бил още в Лондон, но все пак съвсем близо.
	Макар че тогава не го знаел, това било най-доброто му решение. Едва си поемал дъх, когато зърнал кръчмата. Казвала се „Златният рог“. Седнал на скамейка пред кръчмата, която още не била отворена, и се помъчил да се съвземе, и да си върне силите.
	Кръчмарят го видял през прозореца и излязъл да го разпита. Веднага забелязал, че момчето е напълно изтощено и много мръсно. Когато го попитал какво му се е случило, Адам отговорил, че е изморен до смърт, жаден и моли за чаша вода.
	Кръчмарят, на име Джак Тротър, му донесъл голяма чаша студена вода. Дал му я, представил се и попитал как се казва.
	Адам му казал и после се впуснал в тъжната и затрогваща приказка за отчаяние, бедност и насилие. Споделил, че бяга към Лондон.
	Тротър веднага разбрал, че момчето няма нито роднини, нито приятели в града, нито пък работа и импулсивно решил да го вземе при себе си, макар и за няколко седмици. Почувствал, че трябва да помогне на момчето да се съвземе.
	Преди това се налагало да обсъди неочакваното решение с брат си Тимъти, с когото заедно държали кръчмата. Братята Тротър се върнали, след като разгледали въпроса и поканили Адам да остане в кръчмата.
	Щом чул предложението им, Адам приел. Щял да лъска месинговите украшения по стените, да мие пода и да чисти бара. В замяна можел да живее в неголям хамбар и да получава храна. Обещали му и малка надница.
	Имало и допълнително възнаграждение, както скоро открил Адам — дрехите, които му дал Джак Тротър. Синът му бил загинал на шестнайсет при нещастен случай на пътя преди година и още скърбял. Тази била една от причините да реши, че трябва да помогне на нещастното момче в памет на така трагично загиналия си син.
	Адам никога не забрави Джак Тротър и това, че му помогна, когато беше малко момче. И най-накрая, след като минаха години, осъзна, че Джак направи и друго от решаващо значение, което нямаше нищо общо с това, че го приюти.
	Една вечер, съвсем наскоро след като заживя в „Златния рог“, Джак го заведе на кино в Кройдън. За пръв път гледа филм. Това промени живота на Адам завинаги, насочи го към целта, макар и неволно. Момчето се влюби в оживелите на екрана картини. Повече никой никога нямаше да го отклони от страстта му към киното.

	* * *

	Какъвто мълчалив слушател беше, Адам забеляза, че Алиша е изнервена, и веднага предложи:
	— Извини ме, Марио, приятелю, но мисля, че трябва да оставим госпожица Стентън сама. Тя трябва да се подготви, да отиде да я гримират и…
	Той замълча и се усмихна на Марио, тъй като в никакъв случай не искаше да обиди по-възрастния човек. Алиша изпита облекчение и възкликна:
	— Трябва да се подготвя, Марио, въпреки че ми е много приятно да си бъбря с теб. Снимките започват около обяд. Ще снимаме моята първа сцена.
	— Боже мой! Отнех ти от времето. Извинявай, скъпа.
	Марио стана и я целуна леко по страната. Адам стана, Алиша също. Той пристъпи към нея, усмихвайки се, и й подаде ръка.
	— Да ви върви по вода — каза тихо, използвайки старото пожелание за късмет на театралните актьори.
	И тя му се усмихна, и го погледна изразително в сивите ясни очи. Без да каже и дума, стана ясно, че му е благодарна.


>>	Седемнайсета глава

	Докато отиваше към „Кларидж“, на Алиша й беше леко, че днес няма снимки. Беше петък, последният ден от септември, нейният почивен ден. Времето беше прекрасно. Радваше се, че се съгласи да обядва с Констанс Ламбер. Наистина имаше нужда да поговори с приятелката си и неин театрален агент.
	Персоналът на хотела я поздрави сърдечно, като мина през фоайето. Констанс вече я чакаше и Алиша седна при нея. Веднага й направи впечатление колко шик изглежда Констанс, но пък тя винаги се обличаше изискано и стилно.
	— Никой не е така елегантен като теб, Констанс. Виждам, че си с тоалет на „Суон“ — каза тя.
	— Защо не? Благодаря за комплимента. Между другото, видях Сесили онзи ден в магазина в пасажа „Бърлингтън“. Веднъж в месеца идвала в Лондон, така ми каза. Спомена, че реорганизира бизнеса и че ще произвеждат само дрехи висша мода. Повече няма да шият конфекция. Заявих й, че е постъпила правилно.
	— И аз й казах същото, когато през август бях в Кавендън. Какво пиеш, Кони? Шампанско? И аз ще изпия чаша.
	Констанс се подсмихна.
	— Не, пия джинджифилова бира. Помолих да ми я налеят в чаша за шампанско, защото като че ли така е по-вкусна. Разбираш ли, на диета съм в момента, но ще ти поръчам шампанско.
	— О, не зная, щом ти няма да пиеш…
	— Знаеш ли какво — прекъсна я Констанс, — ще ти правя компания. По дяволите, диетата! Трябва да вдигнем наздравица заради теб. В края на краищата работата ти през последните седмици била забележителна, така дочух.
	Алиша кимна.
	— Да, знам. Надявам се, че не съм обидила Адам Фенъл. Покани ме да гледам първите кадри една вечер миналата седмица, но аз отказах. Знаеш колко мразя да гледам редакторските копия. Не искам да се гледам на екрана, преди лентата да е абсолютно готова.
	— Защо предполагаш, че може да си го обидила?
	— Защото от няколко дена не съм го виждала, а той обикновено е много внимателен с мен.
	Констанс сви вежди.
	— Знам, че не желаеш да гледаш предварителния материал и съм сигурна, че това е вписано в договора ти. После ще проверя. Знам, че е говорил с Феликс за твоето изпълнение и е бил във възторг, дори намекнал, че иска да те ангажира за следващия си филм. Не се притеснявай. — Изведнъж й хрумна нещо друго: — Да не би Адам да те интересува?
	Алиша я погледна сепнато и почувства, че по лицето й плъзва червенина. За секунда загуби дар слово, след като неочаквано осъзна колко много се интересува от него. Кимна едва-едва.
	Констанс се усмихна с разбиране, повика сервитьора и поръча две чаши шампанско „Вьов Клико“, след това се облегна и се загледа внимателно в Алиша.
	— Значи искаш да научиш всичко за него, нали не греша?
	— Предполагам — отвърна тихо Алиша.
	— Първо, най-важното. Не е женен и никога не е бил, доколкото знам. Малко по-възрастен е от теб, някъде около четирийсетте, мисля.
	Алиша най-накрая се усмихна.
	— Радвам се, че не е женен. Бягам от женени мъже като от чума. Откога е във филмовия бизнес?
	— От около десет години, не повече. Жъне големи успехи и бързо се издига. Работеше при Корда. Не знам колко дълго, но сър Алекс го покровителстваше. Сега вече работи самостоятелно, Феликс казва, че е като цар Мидас, каквото пипне, го превръща в злато, филмите му печелят винаги награди и което е най-важното, всичките са касови.
	— Известно ми е и затова съм доволна, че приех ролята. — Алиша се поколеба за момент и после попита: — Има ли жена в живота му?
	— Знаеш как е в шоубизнеса. Винаги има много клюки. И ще прибавя още една. Когато съм го срещала по разни приеми и премиери, винаги е сам или с компания. Никога не съм го виждала под ръка с жена, скъпа.
	— Беше много мил с мен, Констанс, очарователен. С Марио ми изпратиха цветя първия ден. Това е нещо нормално, след като изпълнявам главната женска роля. Но следващата седмица Адам ми изпрати малък букет от бели рози. Имаше и бележка. На нея пишеше само „Поздравления, Адам“. Надниква няколко пъти в гримьорната ми и ми казваше само: „Здравей, успешна работа“. Или нещо подобно. После, след като не приех поканата му, повече не го видях.
	Констанс поклати глава.
	— Това е необяснимо. Досега само те е хвалил. Може би е заминал по работа до Лондон и не е в студиото. Искаш ли да поразпитам?
	— О, не! В никакъв случай. Ще се почувствам крайно неловко, ако той разбере, че разпитвам за него.
	Алиша млъкна, когато се появи сервитьорът с шампанското. Двете се чукнаха.
	— За теб, скъпа моя, мисля, че те очаква голям успех.
	Алиша я погледна дръзко.
	— Мъжа ли имаш предвид или филма?
	— Всъщност имам предвид и двете. — Констанс отпи глътка шампанско. — Май че доста си заинтригувана от Адам? Ще излезеш ли с него? Ще провериш дали ще излезе нещо.
	Алиша кимна.
	— Знам, че само преди два месеца плачех за Брайън и за начина, по който ме заряза. Изплаках си очите. Всъщност плаках на рамото ти. Все пак се съвзех, когато в Кавендън премислих всичко. Осъзнах, че поведението му е било ужасно. Неприемливо.
	— След това започна нов филм и срещна Адам. И какво?
	Констанс повдигна изразително вежда.
	— Харесах го още първия ден в студиото. След това открих, че ме очарова. Той има харизма, красив е… — Алиша се прокашля и добави: — През изминалите десет дни, се улових, че когато вечер се прибера вкъщи, мисля за него. Постоянно. И всеки път, когато го срещах случайно на снимачната площадка или навън, чувствах… — Тя млъкна, после прошепна: — Че го харесвам.
	— Разбирам те. Много жени биха се чувствали по същия начин. От глава до пети е мъж. Виж, имам план. Ще накарам Феликс да го покани на вечеря. Да кажем следващия петък, понеже тогава си свободна.
	— Съгласна съм, но той дали ще приеме?
	— Ако не е зает, ще приеме. Винаги е приемал нашите покани и винаги ни кани… — Констанс млъкна и промълви: — Не трепвай дори с едно мускулче и не обръщай глава. Адам влиза с агента Боб Грифин. Не ни видя, но като седне, ще ни види.
	Алиша не можеше и дума да обели. Гледаше Констанс, която хвана ръката й и избъбри:
	— Боже мой, трепериш като лист.
	Адам и театралният агент седнаха в другия край на салона. Адам веднага ги забеляза. Каза нещо на агента, стана и се запъти към тяхната маса.
	— Радвам се да те видя, Констанс, теб също, Алиша. На мен и на Марио работата ти ни харесва изключително много.
	Той й се усмихна и впери сивите си очи в нейните.
	— Благодаря.
	Алиша се изненада, че гласът й е нормален и че не може да отмести погледа си от него. Констанс се възползва от момента:
	— С Феликс говорихме за теб, Адам. Искаме да поканим теб и Алиша днес на вечеря. Той ще ти се обади. А може би вече ти се е обаждал. Но след като се срещнахме, дали по някаква случайност не си свободен тази вечер?
	— Не и преди осем и половина. В шест и половина ще дойдат при мен приятели за по питие. Хрумна ми нещо. Може би ще дойдете и вие. После четиримата ще отидем да вечеряме.
	— Чудесно — възкликна Констанс. Погледна Алиша: — Приемаш ли, скъпа?
	— С удоволствие — отговори тя и най-после успя да откъсне поглед от лицето на Адам.
	Той погледна Констанс и й отправи най-чаровната си усмивка.
	— Чудесно. Знаете къде живея, нали, Констанс? С Феликс сте идвали при мен на гости и преди.
	— Да, знаем. На Бриан Скуеър.
	Той кимна.
	— До скоро, Констанс, Алиша.
	Той се върна на масата си и веднага подхвана разговор с агента.
	Констанс отбеляза:
	— Боже мой! Ти наистина бурно реагираш, когато е до теб. Той също. Забелязах, че не може да откъсне поглед от теб. Какво щастливо съвпадение, и Адам да дойде тук за обяд, нали, скъпа?
	— Да, колко невероятно. Наистина ли говорихте с Феликс за него тази сутрин?
	— Не. Поканих го спонтанно, възползвах се от момента. По-късно ще обясня на Феликс. Да погледнем менюто и да си поръчаме.
	— Не съм особено гладна, Констанс, смутих се, когато Адам се появи внезапно.
	— Той наистина те вълнува — промърмори Констанс.
	— Много — прошепна Алиша.
	— Ще запазя маса в „Савой“. Каръл Гибънс и неговият оркестър… идеално. Ще бъдеш в прегръдките му до десет тази вечер. Имам предвид на дансинга.

	* * *

	— „Алиша Стентън на скалите.“ — Виктория прочете на глас заглавието, погледна художествения редактор на списание „Елеганс“ и се разсмя. — Добре измислено, Тони. Харесва ми.
	— А пък аз бях поразен от твоите фотографии, както знаеш. Има нещо грандиозно в монолитите и са страхотен фон за вечерната рокля от розов тюл, цялата искряща от златисти пайети. Съчетание на сурова природа с нежност… грамадните скали сякаш изскачат от страницата.
	Като продължаваше да се усмихва, Виктория заразглежда фотографиите в макета на списанието, който Тони току-що беше завършил.
	— Доволна съм, че Алиша облече червена копринена рокля за снимките в лабиринта. В контраст със зеленото, изпъква. Качих се на стълба, за да снимам.
	Тони дел Ренцо кимна.
	— Досетих се, мила — захили й се той. — Надявам се, че заглавието не е твърде сълзливо. „Загадките на лабиринта.“
	— Мисля, че е забавно. Какво каза Мелинда?
	— Разсмя се и одобри цялата поредица, преди да замине за Париж. Помоли ме да ти предам това писмо. — Взе плик от бюрото си и й го подаде. — Предполагам, че е новата ти задача.
	— Имаш ли някаква представа каква е?
	— Смътна. Прочети го.
	Виктория извади бележката от главната редакторка и започна да чете:
C>
	Скъпа Виктория,
	Поразена съм от снимките на Алиша. Поздравления. Тони също допринесе за твоя успех с талантливото си оформление. Имам намерение да публикувам статия за Кристофър Лангдън, най-великият британски герой от войната. Прочети за него. Планирай фотосесията. Той се е захванал с благотворителност в полза на ветераните от войната. Статията ще бъде много сериозна. Мисли „герой, храброст, герой“. По-късно ще говорим.
	Приятен уикенд,
@	Мелинда
C$
	Виктория препрочете бележката и се втренчи в Тони.
	— Кристофър Лангдън не е ли инвалид? — Нацупи се и добави: — Парализиран е, ако си спомням правилно.
	— Не напълно, доколкото разбрах.
	— Очаква ме трудна сесия, какво ще кажеш? Мъж в инвалидна количка не ми дава много възможности.
	Почувства се неловко, но беше и заинтригувана.
	— Мисля, че трябва да бъдеш изобретателна. Това не е проблем за теб, Вики.
	Виктория се отдръпна от дългата работна маса, където беше разположен макетът на списанието, и седна на един стол. Тони застана зад своето бюро и се загледа в нея.
	— Не бъди толкова мрачна, пиленце, ще се справиш. Очевидно той е много чаровен.
	Тя попита с дълбока въздишка:
	— Знаеш ли къде живее? Имам чувството, че е в провинцията.
	— Не, Кристофър Лангдън има къща близо до Хампстед Хийт. Според Мелинда имало хора, които ще ти помогнат — физиотерапевт и секретар. Каза ми още, че имало красива градина. Значи не липсват възможности, мисля.
	— Мелинда откъде знае толкова много за неговото домакинство?
	— Кристофър Лангдън е спасил живота на брат й по време на войната. Били са приятели и заедно са служили в Кралската военна авиация. Тя иска да помогне на Кристофър в неговата благотворителна дейност — обясни Тони. — Не го познава добре, но предполагам, че е опипала почвата.
	— Ако ме запознае с брат си, той може да ми подхвърли някоя полезна идея.
	Тони направи гримаса и поклати глава.
	— Опасявам се, че е невъзможно. Брат й Рони почина миналата година. Той така и не се възстанови от травмите си.
	— О, колко тъжно. Съжалявам. — Виктория стана, пъхна бележката в джоба си и се запъти към вратата. — Ще проуча случая и ще се постарая.
	— Знам, пиленце. Затова те обичам. Толкова много влагаш в работата си, че нямам думи.
	— Благодаря, Тони. Благодаря ти и че с твоя помощ снимките станаха превъзходни.
	Виктория се върна в кабинета си, седна на бюрото и нахвърли няколко бележки за Кристофър Лангдън, после направи списък на хората, които биха й помогнали с информация. На първо място Чарли, също и Елизе.
	Тази вечер щяха да се срещнат на вечеря и тогава щеше да я разпита. Виктория се досети за лейди Дидри, която познаваше всички, след това за чичо Хари, който също беше служил в Кралските военновъздушни сили.
	Телефонът й зазвъня и тя веднага го вдигна.
	— Виктория Браун.
	— Вики, Елизе се обажда. Проверявам дали уговорката ни за тази вечер важи.
	— Запазих маса в „Льо Ша Ноар“, ако нямаш нищо против.
	Чу тракането на пишещи машини и шума в редакцията.
	— Чудесно, но не мога да дойда преди осем. Още пиша една заплетена статия.
	— Именно за осем запазих масата. Предположих, че ще си заета до късно. Преди да затвориш, искам да те попитам за Кристофър Лангдън.
	— Той е един от най-големите герои от войната. Изпълнил е стотици мисии над Германия, или нещо подобно, и е бил много смел. Защо питаш?
	— Трябва да го снимам за списанието.
	Елизе позамълча, преди да промърмори:
	— Божичко, това ще е трудно! Той е в инвалиден стол.
	— Трябва да бъда изобретателна, така ми каза Тони. Е, ще бъда. До довечера, Елизе.


>>	Осемнайсета глава

	Когато Виктория пристигна в „Льо Ша Ноар“, беше подранила и новият собственик Жан-Филип веднага я настани.
	— Тази вечер предлагаме миди, госпожице Браун — каза той, кръжейки около масата й. — Също и писия.
	— Благодаря Жан-Филип — отговори Виктория. — Мидите винаги ме изкушават.
	Той й се усмихна и се отдалечи. След малко се върна и поднесе вода.
	Виктория се облегна, огледа се, чудейки се дали няма някой познат в ресторанта, но не видя.
	Извади бележника си от чантата и прегледа бележките, които беше нахвърлила.
	Дотук научи, че Кристофър Лангдън живее в голяма къща с изглед към Хампстед Хийт. Беше роден през 1924-а и щом започнала войната през трийсет и девета, се записал доброволец в Кралската военна авиация. Очевидно е бил от младите военни пилоти, с чиято помощ беше спечелена Битката за Британия по въздух. Освен това беше един от малкото оцелели във войната, въпреки че е летял на своя спитфайър всеки ден. Самолетът му се разбил няколко седмици преди примирието и тогава бил зле ранен.
	Това научи от Чарли, с когото говори днес следобед. Той знаеше само тези оскъдни факти, но й предложи да се обади по телефона на негов приятел, който навярно може да й помогне.
	— Мисля, че Ангъс е приятел на Лангдън, или е бил — обясни Чарли. — Съученици са. От Итън, струва ми се.
	Обеща да говори с него и да й позвъни и тя знаеше, че ще изпълни обещанието. На него можеше да се разчита. Остави бележника, зачудена какви ли снимки ще излязат. Как ще изобрази герой човек, който е в инвалидна количка? Това не е ли по-скоро работа за писател, който ще употреби думи, за да разкаже вълнуваща история? Нямаше представа откъде да започне, нито пък знаеше кой би й помогнал.
	Може би Палома? Ще се обади на съпругата на Хари и ще я попита.
	— Ето ме и мен! — възкликна Елизе, като застана изведнъж до масата и стресна Виктория.
	Виктория веднага стана и двете се прегърнаха. Бяха се сприятелили преди години и наистина бяха много близки. Елизе носеше своята обичайна служебна униформа — блуза и семпла пола, но светложълтият цвят на блузата отиваше на тъмната й коса и очи, и тя изглеждаше елегантно облечена, както винаги, въпреки изморителния ден.
	— Имам нужда от питие — съобщи Елизе. — Да си поръчаме ли джин с портокалов сок? Имах ужасен ден, направо се побърках.
	— А пък аз ще се побъркам с едни снимки, които ми предстоят. Имам нужда от питие не по-малко от теб.
	Жан-Филип дойде да поздрави Елизе и Виктория поръча питиетата.
	— Наистина ти съчувствам — започна Елизе, като се облегна удобно. — Мисля, че Кристофър Лангдън е достоен за възхищение и явно много смел човек. Но тази задача е много трудна, Вики. Тук съм съгласна с теб. Ето какво измислих. Говорих с редактора на новините. Той е извор на информация и ми каза няколко неща. Кристофър Лангдън не е женен. Единствено дете е и родителите му са покойници.
	— За начало не е много, но все пак благодаря. И двете знаем, че журналистите знаят всичко, затова се обадих на Чарли.
	В този момент сервитьорът донесе питиетата и разговорът продължи, след като той ги сервира и се оттегли.
	— Каза ми някои подробности, но не много.
	Двете чукнаха чаши, казаха си „наздраве“ и пиха, преди Виктория да разкаже на Елизе всичко, което беше научила за предмета на следващите си снимки.
	— Това е почти нищо — завърши тя.
	— Следващата седмица ще се поразровя — обеща Елизе. — Но мисля, че задачата е от онези, за които се изисква… да измисляш в развитие. Оттам и убеждението ми, че вероятно ще видиш безкрайни възможности, щом се срещнеш с него. Сигурна съм, че тогава ще ти хрумнат идеи. В момента си в неведение.
	— Имаш право, Елизе, благодаря ти, че ми подсказа и тази гледна точка — въодушеви се Виктория и лицето й изведнъж светна. — Глупаво е предварително да си съставям мнение, да се настройвам негативно, без да познавам човека. В понеделник ще се обадя на секретаря му. Ще му обясня, че трябва да се срещна с господин Лангдън и да поговоря с него преди снимките. Така ще придобия представа за обстановката, градината и човека. Да се надяваме, че ще получа вдъхновение.
	— Като те познавам, тези снимки ще се окажат най-хубавите, които си правила. Трудностите не те плашат. Да не забравя, Чарли ще дойде на събирането у Грета утре вечер и попита може ли да доведе Алиша.
	— Надявам се, че ще дойде! Искам да й разкажа как ще излязат снимките в списанието, Елизе. Великолепни са, а тя наистина е прекрасна. Тони дел Ренцо ми ги показа днес. Тази вечер списанието влиза в печатница и нямам търпение да го видя по будките. Става въпрос за декемврийския брой.
	— Няма ли да получиш предварително копие? — попита Елизе.
	— Вероятно ще получа и вие с Грета, както Алиша и леля Алис първи ще го видите. — Виктория се усмихна на Елизе и продължи: — Ще погледнем ли менюто? Жан-Филип каза, че има миди и писия, освен обичайните блюда.
	Елизе завъртя очи.
	— Няма да откажа.
	Виктория вдигна ръка и повика сервитьора. След като им сервираха, Елизе каза:
	— Трябва да говоря с теб, Вики. Напоследък не се чувствам добре. Настроението ми рязко се променя от ведро и добро до пълна меланхолия. Тревожа се, понеже майка ми беше неуравновесена.
	— С мен ще говориш, най-добрата ти приятелка съм — отговори Виктория. — Ако не с мен, с кого другиго? И с Грета, разбира се.
	— Предпочитам с теб да говоря, но не в момента. Не биваше да го споменавам сега. — Елизе й се усмихна мило. — Може ли по-късно, след като вечеряме.
	— Насреща съм, когато пожелаеш.
	Виктория й се усмихна с обич и хвана ръката й.
	— Какво ще облечеш утре вечер?
	— Нещо семпло — отговори Елизе. — Грета не е поканила много хора. Няма да бъде от нейните официални приеми с вечеря. Ще има студен бюфет. Затова ще се облека с обикновена копринена рокля.
	— Аз също. И знаеш ли какво? Много се радвам, че е краят на седмицата. Утре имам да свърша разни неща, но в неделя възнамерявам да спя до късно. — Замълча, наведе се към Елизе и каза: — Да отидем на кино. Иска ми се да гледам „Третият мъж“ на Карол Рийд. Рецензиите са фантастични.
	— Би било хубаво — отговори Елизе, после се поколеба. — Но ще бъда на разположение и може да ме извикат в редакцията в неделя. Да ти се обадя ли утре, за да се уточним?
	— Добре — отговори Виктория. — Вечерята ни пристига, слава богу. Умирам от глад.
	Като се насили да бъде по-весела, приятелката й каза:
	— Толкова се радвам, че се срещнахме, Вики. Мина цяла седмица след последната ни среща.
	Вики й се усмихна и вече беше съвсем сигурна какъв е проблемът на Елизе, или поне част от него — тя нямаше личен живот.

	* * *

	По-късно, докато пиеха кафе, Елизе най-накрая започна да говори:
	— Напоследък от време на време ужасно се депресирам и не зная защо. В края на краищата имам работа, която обичам, и все пак най-неочаквано откривам, че съм изпаднала в отчаяние.
	Виктория кимна и веднага отговори:
	— Хрумвало ли ти е, че допусна грешка? Имам предвид, когато отиде да живееш сама.
	Елизе се намръщи, енергично поклати глава и отговори уверено:
	— Не! Трябва да живея сама, в свое жилище. Все пак съм на двайсет и осем, пълнолетна съм.
	Начинът, по който го каза, разсмя Виктория:
	— Предполагам, че и аз по тези причини трябва да живея сама. Но ето че още живея при Грета в нейната стая за гости.
	— Знам, че не си намерила апартамент, но има един съвсем наблизо, на Оукли стрийт. Защо не отидеш да го видиш?
	Виктория отвърна:
	— Да си кажа честно, напоследък нямам време да дишам, какво остава да си търся апартамент. Грета няколко пъти ми предложи да остана при нея, да живеем заедно, дори да плащам наем, ако това ще ме накара да се чувствам по-добре. — Виктория позамълча и прибави по-тихо: — Наистина мисля, че й липсваш, Елизе, че е много самотна, защото аз почти не се прибирам вкъщи.
	Когато Елизе не отговори, тя пое дълбоко дъх и реши да говори открито:
	— И ти си самотна. Може би заради това изпадаш в меланхолия. Връщаш се вечер в празна къща, няма кой да те посрещне, няма вечеря, защото и ти като мен нямаш време да пазаруваш…
	Замълча, когато видя нещастното изражение на приятелката си. Виктория се зачуди какво да каже, за да повдигне настроението й.
	След малко Елизе попита тихо:
	— Да не би да предлагаш да се върна при Грета?
	— Всъщност нямах това предвид, но защо не? — Виктория се усмихна. — Ще си разменим местата. Аз ще отида в твоя апартамент, а ти ще се върнеш при сестра си.
	Елизе се разсмя.
	— Няма начин. Преди всичко ми беше много трудно да напусна. Наистина искам да си имам свой дом. Ами, ако срещна някой добър мъж? Ще искам да го поканя на гости. Като имам свой апартамент, никой няма да ме безпокои.
	— Не полудявай — започна предпазливо Виктория. — Казах, че си самотна, но ти не ми отговори. Тогава ще се изразя по друг начин. Мисля, че си депресирана, понеже си нямаш гадже. Знам, че буквално копнееш да си имаш.
	Абсолютно втрещена, Елизе я зяпна, после буйно възрази:
	— Не копнея за мъж. Но искам да срещна някого, това е вярно.
	В гласа й се долавяше гняв.
	— Опитвам се да ти помогна — промърмори Виктория. — Не бъди груба.
	— След като с думи си изкарвам прехраната, искам да съм точна.
	Виктория мълчеше, съзнавайки, че е улучила болното място. Проблемът на Елизе беше, че копнееше да се влюби, дори да има сериозна връзка и да се омъжи. Копнееше за бебе и семейство.
	— Извинявай, че се сопнах — каза след малко Елизе.
	— Ти си най-добрата ми приятелка и знам, че не ме критикуваш, а се тревожиш за мен. Имаш право, ако трябва да съм искрена. Разстроена съм, защото остарявам с всяка минута.
	Виктория погледна часовника си.
	— Измина още една минута! Побързай, огледай се. Виждаш ли подходящ мъж? Върви и го грабни, преди някоя друга да го грабне!
	Елизе се засмя. След малко отбеляза:
	— Никой не е като теб, Вики. Успя да разсееш мрачното ми настроение. Благодаря ти.
	— Не ми благодари, загрижена съм за теб. Ще направя всичко, от което имаш нужда. Освен това разбрах защо искаш да живееш сама. За щастие аз не се чувствам по същия начин, поне сега. Толкова съм заета, че съм страшно доволна да живея при Грета, докато не й писне.
	— Тогава ще останеш при нея завинаги. На нея й харесва да си около нея, дори само късно вечер и през уикенда. Пък и ти не си изправена пред проблем като моя.
	— Какво имаш предвид?
	— Вики, само на двайсет и една си. Имаш време да срещнеш някого, да се влюбиш, да се омъжиш. Ще стана на трийсет, преди да мигна.
	— Тогава аз ще ловувам заради теб, Елизе. Ще ти намеря отнякъде някой тип за чудо и приказ. Ще оглеждам всеки пълнолетен мъж, когото срещам, заради красивата Елизе. Остави тази работа на мен.


>>	Деветнайсета глава

	Адам Фенъл се оглеждаше във високото огледало в своята спалня, както обикновено с критичен поглед. Тази вечер се хареса — снежнобяла риза, синя копринена вратовръзка и тъмносин костюм от най-добрия шивач на Севил Роу. Тънка синя копринена кърпичка едва се подаваше от джобчето на сакото му. „Консервативно, без излишна показност“ — помисли си той, като се отдръпна от огледалото. Ненавиждаше показността.
	Върна се вкъщи в четири часа. Беше ранобуден и в седем сутринта беше или в кантората си, или в студиото. Задължително си тръгваше рано от работа. Имаше нужда от няколко часа преди вечерните ангажименти. Първото, което правеше, когато се прибереше, беше да се съблече и да се изкъпе. Телесната чистота беше от първостепенно значение за него. След това обличаше чисто бельо и копринен халат и отиваше в библиотеката да прегледа дневната поща.
	Час преди да излезе, обличаше току-що изгладена риза, винаги бяла, и един от неговите безукорни костюми. Не държеше да прилича на денди, а да бъде с подходящо облекло. Това му беше достатъчно.
	Адам се оглеждаше, докато прекосяваше просторното фоайе на апартамента си на Брайънстоун Скуеър. Спря и провери дали цветята на старинната масичка до стената не са твърде неестествено аранжирани.
	Кимна удовлетворен. Госпожа Клей, икономката, очевидно ги беше пренаредила по негов вкус, щом бяха пристигнали от цветарския магазин.
	Тя беше най-добрата икономка, която беше наемал. Държеше на чистотата, колкото него. Никъде нямаше прашинка.
	Не понасяше мръсотията нито по себе си, по дрехите или в дома си.
	Беше достатъчно умен да разбира, че това отвращение се дължи на ужасяващото му детство в бордей.
	Завинаги запази топъл спомен за Джак Тротър. В онзи първи ден, когато срещна кръчмаря на „Златният рог“, той му даде чисто бельо, панталони и риза, които бяха останали от покойния му син, и го изпрати да се измие от глава до пети, преди да се преоблече.
	След това, когато се появи пред Джак в кръчмата, той остана шокиран, когато го видя. На глас изрази учудването си, че и през ум не му е минало какъв хубавец се криел под мръсотията.
	После през следващата година Джак го поднасяше за външността му и го предупреждаваше да се пази, когато порасне, защото жените ще го преследват. И те наистина не го оставяха на мира.
	Адам застана на прага на гостната, за да й се полюбува, както често се случваше. Цялата беше аранжирана в бяло.
	Това, което правеше салона изключително ефектен, бяха картините, които оживяваха леденостуденото бяло. Красиви порцеланови лампи, старинен порцелан и високи вази за цветя бяха идеалните заключителни щрихи.
	Докато влизаше и оглеждаше дали всичко е на мястото си, не можа да не се запита какво ще си помисли Алиша за гостната, всъщност и за целия апартамент. Беше елегантен. Нае най-добрия дизайнер в Лондон, за да бъде сигурен в резултата.
	Мисълта, че тя ще бъде тук тази вечер, го възбуждаше. Желаеше я от няколко години и твърдо беше решил да я има. И в края на краищата намери начин. Осъзна, че ще бъде идеална за ролята в „Разочарование“, новият филм, над който работеше с Марио. Наложи се да убеждава Марио, за да се съгласи.
	Отначало я отрупа с внимание, след това се отдръпна и ефектът не закъсня. Беше сигурен. Днес тя не можа да откъсне поглед от него в „Козери“. Сините й очи имаха онзи подканваш израз и желанието да бъде с него беше изписано на лицето й.
	Излезе от гостната и се върна в спалнята си. После хвърли поглед в банята и остана доволен. Госпожа Клей беше почистила след него.
	Спалнята му беше декорирана в няколко нюанса синьо. Усещаше се мъжко присъствие, но не натрапчиво.
	Адам застана насред спалнята, замислен за нея. Ако всичко минеше по план, щеше да се върне с нея тази вечер и да бъдат заедно в грамадното му легло. Това непременно трябваше да се случи. Нямаше представа от нейния апартамент и не беше сигурен дали иска да отиде там след вечеря. „Определено не искам — реши той. — Трябва да дойде с мен в моя дом, защото тук аз владея положението.“
	Върна се още веднъж във фоайето и видя Уилсън, иконома, който идваше към него.
	— Добър вечер, сър — склони глава Уилсън. — Готвачът приготви различни сандвичи, както поръчахте, а Харви и Моли ще сервират. Вече са тук.
	— Тогава всичко е наред, Уилсън. Благодаря. Предполагам, че сте сложили в лед шампанското „Дом Периньон“.
	— Сложил съм го, сър.

	* * *

	Първите гости, които пристигнаха точно в шест и половина, бяха Елън и Рег Грийн, които притежаваха рекламна агенция, и подготвяха рекламите за неговите филми. Те бяха много точни, което се харесваше на Адам, и очарователни.
	След сърдечните поздрави той ги заведе в бялата гостна и спомена, че Алиша ще позакъснее. Докато взимаха от подноса на Харви чашите шампанско, добави, че според него ще засенчи всички в новия филм.
	— Това няма да се хареса на Андрю Ванс — каза Елън. — Той се мисли за най-великия актьор.
	— Защото е заслепен от своята суета — промърмори Адам. — Освен това забравя, че тази чест се пада на Джеймс Брентууд.
	След това се заговориха за успеха на Джеймс Брентууд в Холивуд и как се превърна в световноизвестна кинозвезда.
	— Ем Джи Ем се погрижиха — отбеляза Елън. — Организираха му чудесна реклама, пък и освен че наистина е велик актьор, той е мечтата на всеки кинооператор. Също така може да омагьоса и птичките по дърветата.
	Адам се разсмя.
	— Вярно е, че камерата го обича. Не мисля, че има по-фотогеничен актьор от него. Дори засенчва Ерол Флин, Тайрън Пауър и Кларк Гейбъл. Забележете, и тримата са много красиви мъже.
	С крайчеца на окото си Адам забеляза сценаристите Марго Литъртън и Джефри Кокс, които тъкмо бяха влезли. Извини се и отиде да ги посрещне.
	Именно тях беше наел Адам да напишат третия вариант на сценария. Той се възхищаваше от тях, според него бяха най-добрите в бизнеса, и те никога не го разочароваха.
	Марго и Джефри се познаваха с Елън и Рег. Четиримата веднага се заговориха на професионални теми. Уилсън наблюдаваше дали всичко е наред. Моли поднасяше сандвичи, а Харви — шампанското.
	По едно време Адам се извини, че трябва да проведе спешен телефонен разговор, и отиде в спалнята си. Искаше да провери дали нещо не е според изискванията му, когато доведе Алиша да спи с нея. Нямаше и сянка от съмнение, че това ще се случи, и едва сдържаше нетърпението си.
	Голямото легло беше опряно до задната стена и още не беше оправено за сън, но госпожа Клей щеше да го оправи, преди да си тръгне.
	Отвори чекмеджето на нощната масичка, за да провери още веднъж дали някои неща са на мястото си. Искаше всичко, което ще му потрябва, да му бъде под ръка.
	Когато дизайнерът преустрояваше апартамента, Адам му поръча да обособи две гардеробни от двете страни на спалнята. Едната беше неговата, другата беше дамска. Надникна в тази гардеробна. Естествено беше безупречно чиста. Към нея имаше малка баня с вана, умивалник и тоалетна.
	Гардеробната беше бледосиня, имаше венецианска тоалетна маса с парфюми от едната страна и комплект гребени и малко огледало от другата.
	Беше оставил и едно кимоно — автентично, от светлосин шифон. Купи го преди две седмици с надеждата, че тази нощ ще дойде. Нощта на прелъстяването.
	Тази мисъл накара Адам да се усмихне. Нямаше да се наложи да я прелъстява. Тя вече копнееше за него. Видя го преди седмица в студиото и днес в „Козери“. Идеята да ги покани за следобедните питиета му хрумна, когато разговаряха. След обяда той отиде в кантората си, обади се на Елън, Рег, Марго и Джефри. Никой от тях нямаше къща в провинцията и в петък вечер не пътуваха. Неговата импровизация се оказа успешна, както винаги.
	След това се обади на Уилсън да подготви малкия прием, а той знаеше как да организира всичко.

	* * *

	Адам знаеше, че Феликс и Констанс ще позакъснеят, понеже ще минат да вземат Алиша.
	Погледна часовника си, видя, че е седем часът, и излезе от спалнята.
	Като се върна при компанията, каза:
	— Поканих и Констанс и Феликс. Те ще доведат Алиша Стентън.
	— О, Адам, много ще ни бъде приятно пак да се срещнем с нея. Когато се запознахме в студиото, наистина останах очарована. Хареса ми нейният коментар за редакцията на сценария… — Марго млъкна. — Мисля, че пристигна.

	* * *

	Всеки познаваше всекиго, тъй като бяха ветерани в шоубизнеса, и веднага намериха теми за разговор. В салона се долавяше приятно жужене, което остави Адам във възхита.
	Уилсън наблюдаваше чашите на гостите да не остават празни, и Моли постоянно да предлага хапки.
	Адам забеляза колко непринудено се държеше Алиша, как елегантно се обръщаше към всеки. Но пък тя беше родена в стара аристократична фамилия и маниерите й бяха безупречни.
	Стоеше настрана от нея леко развеселен, че тя едва докосна ръката му, когато пристигна. Очевидно тя не искаше да показва чувствата си, всъщност и той.
	Стоеше в другия край на салона и все пак му беше трудно да откъсне очи от нея. Тя ловко избягваше погледа му.
	Тази вечер Алиша изглеждаше различно. Остана зашеметен, когато тя влезе и още беше, ако трябваше да си признае. Изглеждаше по-красива от всякога, по-млада, почти като момиче, по-висока, гъвкава, стройна като тръстика, неземно същество с грациозни жестове.
	Веднага се досети, че когато я срещаше в „Шепъртън“ на снимачната площадка или някъде навън, тя е била с театрален грим и прическата й е била съвсем семпла заради ролята й. Сега тя беше Нейно благородие Алиша Ингам Стентън. Самата тя. Спокойна, естествена, самоуверена. Не пропусна да забележи каква изключителна кожа има с онзи неповторим тен с цвят на праскова и сметана, характерен за англичанките. Русата й коса блестеше и падаше на вълни около изящното й лице.
	Като всички жени Ингам, Алиша имаше прекрасни сини очи и на него му беше известна мълвата, че винаги носеха синьо, за да подчертава очите им.
	Подсмихна се тайничко, отмести поглед и отиде при Феликс.
	Не се изненада, че и тази вечер Алиша беше спазила традицията. Роклята й беше бледосиня, с идеална кройка. Полата клош по последна мода се развяваше около съвършените й крака.
	Материята го заинтригува. Беше някакъв вид коприна, която прилепваше по тялото й. Беше много секси и той нямаше търпение да я вземе в прегръдките си на дансинга в „Савой“ и да почувства копринената мекота с дланите си.
	По едно време Констанс се приближи до него и Феликс. Дръпна и двамата настрана. Каза тихо на Адам:
	— Знам, че харесваш Алиша. Искаш ли да отидеш само с нея в „Савой“? Ние нямаме нищо против, нали, Феликс?
	Съпругът й кимна.
	— Не, не, Кони — възрази веднага Адам и беше убедителен. — Ще отидем заедно. Не искам да… прибързвам. — Погледна Констанс, след това Феликс и за миг сякаш му стана забавно. — Мисля, че и тя ме харесва.
	— Трябва сам да я попиташ. Но мисля, че си подхождате. Какво ще кажеш, Феликс?
	— Същото. — Обърна се към Адам и го погледна много внимателно. — Тя е най-хубавото нещо, което може да ти се случи, и мисля, че има нужда от някого като теб.
	— Много правилно, Феликс — съгласи се Констанс и докосна леко ръката на Адам. — Не се размотавай, покажи й, че я харесваш.
	— Тя какво каза? — попита веднага той.
	— Нищо особено, само ме разпита за теб, докато обядвахме днес.
	Светлосивите очи на Адам заискриха.
	— Досетих се. Искам и четиримата да отидем на вечеря. Но не й предлагай да я изпратите до вкъщи. Моля те, разреши ми аз да я отведа.
	— Ако Алиша е щастлива и ние сме щастливи — отговори Констанс.
	Феликс му намигна.


>>	Двайсета глава

	Алиша беше доволна, че Констанс я настани срещу Адам на масата в ресторанта на хотел „Савой“. Предпочиташе да бъде срещу него, а не до него. Ако седеше до него щеше да се побърка. Щеше да се изкушава да го докосне — по ръката или крака, нямаше значение къде. Просто копнееше за физическа близост, дори да го прегърне. Разбира се, не можеше. Още не.
	Феликс попита дали желаят да продължат с „Дом Периньон“ и Алиша веднага поклати глава. Констанс също отказа, а пък Адам тихо обясни:
	— Знаеш, че не пия, затова за мен вода е достатъчна.
	Алиша осъзна изведнъж, че не е видяла чаша в ръката му, докато бяха в дома му. Но пък от друга страна, тя непрекъснато обикаляше, за да не е близо до него. Нито пък искаше някой да забележи, че го гледа с копнеж. Вярваше, че е прикрила интереса си към него. Но вече нямаше значение, защото Констанс и Феликс знаеха какво изпитва към Адам Фенъл. Искаше да бъде с него.
	Седнала с изправен гръб, отметна една руса къдрица и се загледа в Адам с широко отворени очи. Усмихна се леко и вдигна вежда, без да откъсва очи от лицето му.
	Адам отвърна на погледа, очевидно споделяйки чувствата й. Моментът се проточи и той наклони глава на една страна.
	Алиша в отговор му кимна и погледът й стана още по-екзалтиран.
	Едва забележима усмивка разведри лицето му. Сивите му очи светнаха и той седна. „Сделката е сключена“ — помисли си той и на лицето му за миг се появи сладострастно изражение.
	Това изражение я изпълни с трепет. Усмихна му се нежно и влюбено, а на Феликс каза:
	— С вечерята ще изпия чаша вино. Опасявам се, че прекалих с прекрасното шампанско на Адам, затова в момента нищо друго не искам. Благодаря ти.
	— Да погледнем менюто — предложи Констанс. — Аз огладнях.
	Феликс направи знак на сервитьора. Като се огледа, отбеляза:
	— Тази вечер е пълно, но пък Карол Гибънс и неговите „Орфейци“, както нарича оркестъра, са така популярни, както и през войната. И са така добри, както винаги.
	Адам взе менюто от сервитьора, погледна го и възкликна:
	— О, стриди! Има и „ер“ в името на месеца. При това са колчестърски. Ще си поръчам стриди.
	— И за мен стриди — промълви Алиша. Всички си поръчаха за предястие стриди и след това писия на скара.
	— Ужасно консервативни сме — отбеляза Констанс. — Липсва ни авантюристичен дух, поне що се отнася до храната.
	— Мисля, че въпросът опира по-скоро до това дали оскъдицата ще изчезне най-накрая — отвърна Адам. — Харесвам английската храна и начинът, по който я сервират тук. Но предпочитам да отида във френски ресторант или да опитам италианска кухня в Сохо.
	— Обожавам тази песен — възкликна Алиша. — „Найтингейл пя на Бъркли Скуеър.“ — Тя погледна Адам: — Ще танцуваш ли с мен?
	Той кимна, веднага се изправи, заобиколи масата и й подаде ръка. На Констанс и Феликс каза:
	— Нали не възразявате? Не бих искал да се лиша от това наслаждение.
	Двамата Ламбер се разсмяха, окуражавайки ги да отидат на дансинга.
	Щом краката им докоснаха дансинга, тя се озова в прегръдките му и се прилепи до него. Той плъзна ръка по гърба й и обхвана здраво талията й.
	— Наистина ли е наслаждение?
	— Не — вълнение. Копнеех да те притисна до себе си.
	— И аз.
	Той я поведе в танца, като я държеше на известно разстояние, след това бавно я привлече. Бяха лице в лице. Телата им се докосваха.
	— Добре ли ни е? — прошепна той в косата й.
	— Да.
	Премести ръката си върху гърба й и я притисна още по-силно към себе си.
	— Така не е ли още по-добре? — тихо попита.
	— Да — отвърна тя, осъзнавайки колко е възбуден. Това изпълни и нея с възбуда.
	Престанаха да танцуват. Стояха един до друг плътно прегърнати, поклащайки се леко в такт с музиката. Другите двойки на дансинга престанаха да съществуват за тях. Съзнаваха само своите еротични чувства.
	По едно време той попита тихо:
	— Нали ще прекараш нощта с мен?
	— Да.
	— Но трябва да отидем в моя дом. Рано сутринта очаквам обаждане от Лос Анджелис.
	— Ами прислугата…
	— До десет тази вечер ще си отидат. В събота и неделя не работят.
	— Значи обичаш уединението.
	— Да. Е, още ли сме на една вълна?
	— Да.
	— Какво облекчение — прошепна той и отново започнаха да танцуват, все така прилепени един до друг.

	* * *

	Когато се върнаха на масата, стридите току-що бяха сервирани и Констанс, която се чувстваше в свои води в обществото, веднага подхвана светски разговор за предстоящата прожекция пред кралското семейство на филм по романа на Голсуърти „Собственикът“ в кинотеатър „Империал“.
	Загледан в Алиша, Адам каза:
	— Надявам се да дойдеш с мен. Аз съм поканен.
	Тя не скри, че това й достави удоволствие, и възкликна:
	— Чудесно! Благодаря, с удоволствие.
	Адам се усмихна и се зае със стридите. Констанс, винаги добре осведомена, отбеляза:
	— Кралят и кралицата ще присъстват, двете принцеси също. Но не и принц Филип. Той изпълнява дълга си в Кралската флота и се намира в Малта.
	— Техният брак наистина е по любов — намеси се Феликс. — Чух, че принцеса Елизабет възнамерява да отиде при него.
	— Кои от холивудските звезди ще дойдат на кралската прожекция? — обърна се Алиша към Констанс.
	— Знам със сигурност, че звездите на филма Ерол Флин и Гриър Гарсън ще присъстват, но не съм сигурна кой друг. Всъщност много английски звезди са поканени.
	— Принцеса Елизабет ще засенчи всички — отбеляза Алиша. — Тя е красива и много очарователна. Харесвам тоалетите й, изцяло работа на Норман Хартнел.
	— И сестра й Маргарет не пада по-долу — каза Адам. — Според мен и тя е очарователна.
	— Кралската прожекция е много важна за нас, хората от бизнеса — започна Феликс. — Парите отиват в кралското благотворително дружество за подпомагане на възрастни актьори, актриси, музиканти и т.н. Ние винаги даваме своя принос, нали, Констанс?
	— Да, разбира се, но прожекцията, която очакваме, ще бъде специална. Ще гледаме нов филм и ще ми бъде забавно да се смесим с холивудските звезди, които ще дойдат на премиерата. Миналата година се запознахме с Елизабет Тейлър — невероятно красива млада жена — с Мирна Лой, и Робърт Тейлър.
	— А аз се запознах с Вивиан Лий и съпруга й сър Лорънс на миналогодишната прожекция. О, боже, това беше истинска наслада — отбеляза Адам. — Тя е най-очарователната жена.
	— Всички се влюбват в нея, след като гледат „Отнесени от вихъра“. — Констанс погледна Феликс. — Всички по света. Как ще продължи след този огромен успех?
	— О, мисля, че ще се справи — възкликна самоуверено Адам. — Блестяща актриса е, а Лари винаги ще й осигурява хубави роли, без да споменаваме Алекс Корда, на когото е фаворитка.


>>	Двайсет и първа глава

	Фоайето беше изпълнено с розова светлина от две лампи на старинни маси, когато Адам и Алиша влязоха.
	Той се обърна и заключи. Извърна се пак към нея, тя веднага обви ръце около него и той я притисна до себе си. Но след като дълго я държа в прегръдките си, Адам каза:
	— Не искам да започваме тук и да се мъчим с дрехите. Искам всичко да бъде както трябва.
	Отдръпна се, хвана я за ръка и я въведе в спалнята, където подобни малки лампи осветяваха пространството с мека уютна светлина.
	Като влязоха, Алиша видя грамадното легло със снежнобели чаршафи и големи бели възглавници, подпрени на таблата. Икономката го беше оправила, преди да си тръгне, и видът му възбуди Алиша. Нямаше търпение да се озове в това легло, където Адам щеше да прави любов с нея.
	Той я заведе за ръка до гардеробната и отвори вратата.
	— Можеш да се разсъблечеш тук. — Лицето му светна по момчешки, когато добави по-тихо: — И побързай… моля те, побързай.
	На прага се извърна.
	— Купих ти роба, надявайки се, че тази нощ ще дойде. И ето че дойде. Моля те, облечи я.
	След това излезе.
	Алиша огледа гардеробната и й направи впечатление колко женствен е декорът. Не можа да не се запита колко жени преди нея са използвали гардеробната. Със сигурност не беше първата. За своя изненада почувства ревност, след което осъзна колко е глупаво. Почти не го познаваше, помежду им нямаше връзка.
	Бързо се разсъблече и се огледа във високото огледало. Надяваше се тялото й да му достави наслада. Поклати глава замислено. Разбра, че я желае, още докато танцуваха в „Савой“. И щяха да имат връзка.
	Избърса яркото си червило, което обикновено предпочиташе, като си спомни снежнобелите възглавници. На тоалетната масичка видя парфюм „Джой“. Беше нейният парфюм. Нямаше съмнение, че е сложен тук заради нея. Напръска се и взе робата. Беше прекрасна, очевидно съвсем нова, от коприна. Облече я. Всъщност беше кимоно, нямаше колан и галеше кожата.
	Самото приготовление, за да се съедини с него, я възбуди и почувства как вътрешно пулсира. Само при мисълта за онова, което предстои, усети мокрота.
	Когато излезе от гардеробната, Адам я чакаше. Носеше тъмносиньо кимоно, същото като нейното. Нямаше колан, предниците бяха разтворени. „Лесно ще се докосваме“ — помисли си тя и пристъпи към него. Установи, че краката й треперят, че е напрегната, предвкусвайки удовлетворяване на сексуалното желание.
	Срещнаха се в средата на стаята. Той я притегли към себе си и пъхна ръка под кимоното й.
	Голите им тела се допряха. Той плъзна ръка към ханша й и я притисна към себе си. Възбудата му беше невероятна и Алиша го погледна. Сините й очи блестяха от силно желание.
	Неговото желание не беше по-малко. Знаеше, че тя е чувствена и еротична, ще реагира страстно и ще прави каквото пожелае той. Потръпна. Наведе глава и я целуна бавно и жадно.
	Тя отвърна на целувката, желаеше го повече, отколкото беше желала всеки друг мъж.
	Езикът му проникна в устата й, преплете се с нейния и тя се възбуди още повече. Ръцете му се плъзнаха по гърдите й и той усети мекотата им. Когато погали зърната, те се втвърдиха, тя потръпна и се прилепи до него.
	След минута Адам я освободи от прегръдките си и прошепна:
	— Не искам да ти причинявам болка, скъпа. Ще бъда много внимателен, много нежен, обещавам.
	— Не искам. Не искам да бъдеш внимателен. Искам те целия, искам да ме любиш, както ти харесва, да правиш, каквото ти харесва.
	Остави кимоното си да се плъзне на пода, смъкна по раменете му неговото и го пусна до нейното.
	После го прегърна с една ръка през тила, а другата плъзна надолу да го докосне, изгаряща от желание.
	Той изохка:
	— Моля те, недей, скъпа. Ще експлодирам.
	Поведе я към леглото и най-накрая легнаха.
	Адам се подпря на лакът и се загледа в лицето й. Прозрачните й сини очи блестяха.
	— Искам да ти призная нещо. От две години съм влюбен в теб.
	Момчешката му усмивка я очарова и тя също му се усмихна.
	Алиша отвърна тихо:
	— И аз съм влюбена в теб, макар и не толкова отдавна. Желая те, Адам. Докосни ме, моля те, докосни ме.
	Той целуна шията й, страните й и най-накрая устните й.
	— Искам да потъна в теб, да те изпълня със себе си. И все пак не желая да прибързвам през първата ни нощ. Искам да ти се насладя.
	Прекара ръцете си по цялото й тяло, по бедрата, краката и застина така. Лицето му изразяваше върховно удоволствие.
	— Красива си, Алиша, тялото ти е прелестно, издължено, стройно, краката ти са разкошни. А тези са великолепни.
	Той зацелува гърдите й, галеше ги, хапеше зърната, засмукваше ги, изпълнен с копнеж за тази жена, която така силно го беше запленила.
	Алиша потръпна, зарови ръка в косата му, погали го по тила и от нея се изтръгна тихо стенание. Той я изпълваше с блаженство с начина, по който я обсипваше с ласки.
	Когато той спря и рязко се отдръпна, тя отвори очи.
	— Какво има?
	— Всичко е наред.
	Бързо прерови чекмеджето на нощното шкафче и после продължи да я целува и да гали гърдите й. Желанието да се слее с нея ставаше неудържимо.
	— Повече не мога, Алиша.
	— Вземи ме. Знаеш, че изпитвам същото.
	Адам плъзна пръсти между краката й и чу нейната дълга въздишка. Ласките му я разтрепериха, тя се задъха.
	Знаеше колко е деликатна и знаеше, че всеки момент ще стигне до кулминацията. В този момент искаше да бъде в нея, защото радостта й щеше да замъгли усещането за прекомерната му възбуда, ако я обладае точно в този момент.
	Наистина не искаше да й причинява болка. Гласът му едва се чуваше, когато промълви:
	— Искам да сложа малко лубрикант на себе си и на теб.
	— Направи, каквото искаш.
	Еуфорията на Алиша растеше и тя беше на ръба на екстаза.
	Той бръкна в чекмеджето. Постави от лубриканта на себе си и на нея и започна отново да я гали с крема с аромат на лавандула.
	Само след секунди Алиша се разтрепери. Всеки миг щеше да се сгърчи в спазъм. Той притисна устни към нейните, тя плъзна ръката си между краката му и го погали. Кожата му беше като коприна от крема.
	Той отмести ръката й и се претърколи върху нея. Целият вибрираше и дишаше тежко, когато внезапно влезе в нея. Повдигна тялото й и тя изкрещя, усещайки го в себе си.
	Уви ръцете и краката си около Адам, а той я притискаше силно към себе си. Движеха се в ритъм задъхани и вкопчени един в друг. Любеха се разюздано, лудешки, и нейната чувственост и податливост на желанията му бяха точно онова, което искаше от нея. Бяха опиянени и изпаднаха в екстаз. Алиша крещеше, докато Адам я обладаваше. Вече беше негова и тогава и той се отдаде. Беше с жената, за която знаеше, че е предназначена за него, и почувства дълбоко удовлетворение.

	* * *

	Дълго останаха притиснати един към друг, разтърсени от страстта, с която се любиха. Осъзнаха, че вече са особено силно обвързани сексуално, както и емоционално, и че тази среща не е мимолетна прищявка.
	След малко Адам промълви:
	— Нали не ти причиних болка?
	Въпросът беше зададен с много загрижен тон.
	— Не, само в първия момент, когато те усетих в себе си, малко се шокирах. Но не ми причини болка. Изненада ме. — Тя се обърна към него и го погледна с любопитство.
	— Оплаквали ли са се други жени, че си ги наранил?
	— Две-три.
	— Сигурна съм, че в повечето случаи си им доставял удоволствие. Сигурно си имал много любовни връзки.
	Адам се загледа в Алиша.
	— Хетеросексуален мъж съм на трийсет и осем години. Разбира се, че съм имал любовни връзки, но не толкова много, колкото намекваш.
	Намръщи се и поклати глава с озадачено изражение. Стори й се, че го е подразнила, и прошепна нежно:
	— Съжалявам, ако съм те засегнала. Разбираш ли, ти си най-невероятният любовник. Досега никога не съм изпитвала подобно нещо. Явно познаваш всяка частица от женското тяло, знаеш как да възбудиш една жена и да я накараш да изживее оргазъм в точния момент.
	Той избухна в смях.
	— О, не се занасяй, преувеличаваш! Но няма значение, благодаря за комплимента.
	И тя се разсмя.
	— Не, ти се занасяш. Кажи ми как си научил всичко за жените и за техните сексуални нужди и за най-еротичните им точки?
	— Баща ми беше лекар. Кабинетът му беше на Харли стрийт — обясни Адам. — Лекуваше жени от аристократичното съсловие като теб, Алиша. — Той се облегна на възглавниците и подхвана често разправяната си легенда: — Майка ми почина, когато бях на шест. Той не се ожени повторно и ме отгледа сам с най-различни бавачки. Бяхме много близки. Когато станах на четиринайсет, баща ми реши, че е най-разумно да знам някои факти от живота. Когато поотраснах още, ме запозна с подробности за интимните тайни на женското тяло. Така научих онова, което знам.
	— Разбрах. — Алиша също се подпря на възглавниците и попита: — Значи си отрасъл в Лондон?
	— Да. Дълго живяхме в Кенсингтън. След това баща ми заживя в апартамент тук, на Брайънстоун Скуеър. По-малък от този на насрещната страна на площада. Това е моят квартал, никога не съм живял на друго място.
	— По-рано семейството ми имаше къща в Мейфеър, но дядо ми я продаде — сподели Алиша. — Чичо Майлс имаше на Саут стрийт. През войната беше ударена от летяща бомба…
	Тя млъкна изведнъж, покашля се и очите й неочаквано се напълниха със сълзи.
	Адам я погледна внимателно и попита:
	— Какво има?
	— Леля Дилейси, неговата сестра, беше в къщата и загина на място, както и Лора Суон, която всички много обичахме.
	Адам я прегърна, утеши я и сълзите й пресъхнаха.
	След това заспаха, изтощени от техния бурен акт. Но посред нощ се събудиха и започнаха отново да се любят. В три часа още се обсипваха с ласки и решиха, че вторият път е било още по-хубаво. Освен това се съгласиха, че са създадени един за друг.


>>	Двайсет и втора глава

	Грета Чалмърс огледа гостната си на Фийн стрийт и почувства радостно задоволство. Стаята беше изпълнена с отблясъци от огъня в камината и с мека светлина.
	Преди малко Виктория беше подредила няколко вази със зюмбюли по масичките и беше запалила много свещи. Момичето много й помогна и тя й беше благодарна. На грамофона се въртеше последната плоча на Пери Комо.
	Първа пристигна лейди Дидри. Беше се обадила сутринта дали може да дойде на вечерята с Чарли. Явно този уикенд беше останала сама в Лондон. Синът й Робин се беше върнал в Кеймбридж, а съпругът й Уил замина за Женева по работа.
	В момента седеше на дивана до Чарли и разговаряше оживено с него.
	Елизе и Виктория бяха кацнали на столове от двете страни на дивана и изглеждаха много сладки. Елизе носеше нова пола от лъскаво имприме. Подчертаваше дребничката й фигура, а тъмнозелените й обувки с високи токове увеличаваха ръста й. Виктория беше облечена с любимата си виолетова рокля, която прилепваше по грациозната й фигура.
	Те никога не бяха далеч от Чарли, когато той се появяваше тук. Обожаваха го, подмазваха му се и биха направили всичко заради него.
	Грета се възхищаваше на такта, добротата и чувството за хумор, с които Чарли се отнасяше към тях. Помисли си колко е хубав тази вечер и че ще се радва, ако си намери подходяща жена. Все някой ден щеше да си намери.
	След внезапната смърт на Рой тя така и не срещна мъж, който да я заинтригува. Но не се беше отказала да вярва, че в края на краищата ще се появи някой, в когото да се влюби. Все пак не се измъчваше, че досега не се е случило.
	През последните няколко дни беше доволна. Сега беше пълноправен партньор на Сесили в модната къща „Суон“. Освен това съвсем случайно внесе куп пари във фирмата през изминалите две седмици, след като реши да обяви разпродажба на застояли уникални модели и конфекция.
	Разпродажбата се оказа много доходоносна. Грета се надяваше, че това е знак, че ще закрепят фирмата и ще й осигурят бъдещето.
	Разпродажбите минаваха много оживено. Този успех донесе на Грета огромно удовлетворение и тя забрави всички разочарования в живота си.
	Пристигнаха старият приятел на Грета Арнолд Темпълтън и брат му Алистър и Грета отиде да ги посрещне. С Арнолд бяха отдавнашни и много добри приятели.
	Поведе двамата мъже към бара с напитките, който Виктория беше подготвила, наля им уиски и се заговори с тях.
	— Харесва ли ти новата работа, Алистър? Арнолд ми каза, че си се преместил в друга правна кантора.
	— До този момент всичко е наред — отговори Алистър. — Правото винаги ме е привличало, както навярно ти е казал Арнолд. — Той се засмя и кафявите му очи светнаха. — Новата кантора е по-съвременна…
	Той млъкна и се загледа в хубавата брюнетка, която идваше към тях.
	— Това е моята сестра Елизе — представи я Грета. — Елизе, познаваш Арнолд, а това неговият брат Алистър.
	Елизе и Арнолд си стиснаха ръце и той я целуна по страната. Той я харесваше и обичаше. Негова беше идеята да доведе брат си. Беше му хрумнало, че с Елизе ще си подхождат, и когато сподели с Грета, тя се разсмя, кимна и му показа стиснатите си палци.
	Алистър се приближи до Елизе и веднага се заприказва непринудено. Попита я с какво си изкарва прехраната.
	— Журналистка съм — отговори тя и като го загледа, добави гордо: — Репортерка съм в „Дейли Мейл“ и обожавам работата си.
	— Радвам се за теб. Мисля си, че е много важно да харесваме онова, което вършим, след като повечето от времето си прекарваме на работа.
	— А ти какво работиш? — попита тя, като си мислеше, че е много чаровен, с чудесна прическа, хубави очи и с най-белите зъби, които беше виждала.
	— Адвокат съм и също обичам работата си — отговори Алистър.
	Те продължиха да разговарят оживено и Грета погледна Арнолд. После го хвана под ръка и го отведе, прошепвайки:
	— Страхотен удар, Арнолд. Те май се харесаха.
	— Надявам се. Не е женен и си няма гадже. Но знам, че иска да се задоми. Онзи ден ми каза, че ходенето по срещи е много дразнещо. Очевидно още не е намерил момиче, с което да иска да излезе втори път. Мисля, че сестра ти е страхотна сладурана.
	— Сладурана ли? — изуми се Грета.
	Той й се ухили.
	— Добре де, приемам го като комплимент — отстъпи Грета, като я напуши смях.
	Настъпи лека суматоха, когато в гостната влязоха четирима души. Грета изтича да ги посрещне. Бяха нейни стари приятели, които познаваше много отдавна — Джоана Нюбълт и съпругът й Монти, Алегра Томас и годеникът й Марк Алънби. Алегра водеше рубрика в „Сънди Таймс“, а Джоана беше художничка, с която често правеше реклами.
	След прегръдки и целувки Грета ги отведе на бара. Арнолд я последва и й помогна да налее питиетата.
	— Благодаря, Арнолд — каза Грета и огледа гостната. Само трима души още не бяха дошли — Пърси Коул, добър приятел и собственик на фирмата, която ги снабдяваше с най-фините платове, Алиша и продуцентът.
	Виктория се приближи и я попита:
	— Да сляза ли в кухнята да проверя дали Зоуи се справя?
	— Много мило — отговори Грета. Усмихна се на момичето и добави: — Тази виолетова рокля много ти отива. Цветът подчертава зелените ти очи.
	— Благодаря, Грета. Тази рокля е любимата ми.
	Когато Виктория се върна, Елизе още говореше с Алистър и тя отиде при Чарли, и седна до него. Той я попита:
	— Какво стана с Кристофър Лангдън? Хрумна ли ти някоя блестяща идея?
	— Не, но ми се иска да го склоня да отидем до Бигин Хил, където е била военната база. Струва ми се, че трябва да го снимам със самолетите. Какво мислиш?
	— Умно момиче — възкликна Чарли. — И Ноуъл Джолион беше разпределен там през войната.
	— Божичко, бях забравила — викна Виктория и като погледна към вратата, дъхът й секна.
	Там неочаквано застана Алиша, невероятно красива, с приказна синя рокля. До нея стоеше Адам Фенъл.
	— Здравейте — поздрави Алиша. — Извинете, че закъсняхме.
	Всички се умълчаха и впериха погледи в най-красивата двойка, която бяха виждали.

	* * *

	Грета веднага стана да ги поздрави. Усмихна се топло на Алиша и я целуна, а тя я представи на Адам.
	Тъй като познаваше добре светските маниери, веднага ги поведе към другите гости. Всички като че ли онемяха от красотата на Алиша и защо не? Изгряващата кинозвезда изглеждаше поразително тази вечер.
	Чарли веднага се изправи, като видя, че Алиша и Адам идват към него. Веднага разбра, че са любовници. Беше изписано на лицето на сестра му. От години не я беше виждал така сияеща. Тя цъфтеше, от нея се излъчваше светлина, от което естествената й красота още повече изпъкваше. Колкото до Адам Фенъл, той като че ли беше свестен, и много по-млад, отколкото беше очаквал Чарли.
	След като разцелува Алиша и стисна ръката на Адам, Чарли каза:
	— Ще ви представя на нашата леля.
	Дидри стана, когато и тримата пристъпиха към дивана. Усмивката й беше сърдечна, нежна, когато прегърна племенницата си, после се ръкува с Адам.
	— Адам Фенъл, лельо Дидри.
	— Добър вечер, господин Фенъл — каза Дидри.
	— За мен е удоволствие да се запозная с вас, лейди Дидри — отвърна Адам.
	Дидри седна пак на дивана и Алиша веднага се настани до нея.
	— Каква приятна изненада да те видим тук — каза Алиша.
	— Задържаха Уил в Женева и не ми се стоеше сама. Обадих се на Чарли да го поканя на вечеря и той предложи да дойда с него. — Звъннах на Грета да попитам все пак.
	— Боже мой, лельо Дидри, навсякъде ще те приемат с отворени обятия.
	— Благодаря за комплимента, но понякога въпросът опира до броя на гостите…
	Алиша кимна и продължи:
	— Адам е съпродуцент на моя филм. Много е мил с мен.
	— Радвам се — отговори Дидри и погледна Адам Фенъл, който беше увлечен в разговор с Чарли. У него имаше нещо, което веднага предизвика нейната бдителност. Но пък тя не беше податлива към такъв повърхностен чар. Беше забелязала как се гледат двамата и се надяваше, че Алиша няма да се увлече сериозно.
	„Ще почакаме и ще видим“ — каза си тя.


>	Четвърта част
>	Потапяне в действителността


E>
	Нямаме право да пилеем щастие, без да го пораждаме, както нямаме право да се възползваме от богатство, без да сме го произвели.
@	Бърнард Шоу
@@	„Кандида“
E$


>>	Двайсет и трета глава

	Кристофър Лангдън седеше малко сковано, когато вратата на неговия кабинет се отвори и затвори. Там застана едно момиче. Младо, високо и стройно, с виолетова рокля и шарен копринен шал около врата.
	Тя се поколеба само за миг, преди да тръгне. Походката й беше пъргава, решителна, издаваща потискана енергия. Забеляза облака от мека кестенява коса около сърцевидното й лице и извитите вежди над най-зелените очи, които беше виждал.
	Не беше очаквал същество с такава красота да дойде днес тук и лицето му грейна, когато тя спря пред бюрото му.
	Усмивката му беше така заразителна, че тя също му се усмихна и му подаде ръка.
	— Аз съм Виктория, господин Лангдън. Здравейте.
	— Здравейте — отвърна той и пое ръката й.
	Задържа я доста дълго и Виктория се смути. Сърцето й се разтуптя. Усети привличане, каквото никога не беше изпитвала.
	Той осъзна, че още държи ръката й, и я пусна.
	— Не очаквах вас… Искам да кажа, че не очаквах някой като вас.
	Като видя недоумението й, обясни:
	— Предполагах, че фотограф от вашата величина ще бъде жена на възраст.
	Не се сдържа и се разсмя.
	— Сигурно съм си представял някоя по-стара, строга и намръщена. О, не знам… — Поклати глава. — Ние хората не сме ли странни? Винаги подхождаме към другите с предубеждения… съставяме си мнение, без да знаем почти нищо.
	Виктория, която също се смееше, кимна и попита:
	— Мога ли да седна? Ще ми бъде по-удобно за интервюто.
	— Толкова съм недосетлив, моля, седнете. Какво ще предпочетете — чай, кафе? Вода? Някаква напитка?
	— Не, благодаря. Рори, мъжът, който ме посрещна, вече ме попита. Всичко е наред.
	„Повече от «наред»“ — помисли си Кристофър и каза:
	— Мелинда ми изпрати ваши снимки и веднага разбрах, че имате въображение. Снимките издават дързост. Неповторими са. Бог знае какво възнамерявате да направите с мен. — Тъмнокафявите му очи блеснаха насмешливо. — Едва ли съм модел за прекрасни фотографии.
	— Не мога да се съглася с вас, господин Лангдън…
	— Моля, наричай ме Кристофър, а аз ще те наричам Виктория, ако разрешиш — прекъсна я той.
	— Разбира се, близките ми приятели ме наричат Вики…
	Замълча изведнъж, тъй като не можеше да си обясни защо сподели с него нещо лично.
	— На мен повече ми харесва Виктория — промърмори той, сведе поглед и размести някакви документи, учудвайки се наистина ли флиртуваше с нея. Не, невъзможно. От години не флиртуваше. Защо? Защото не искаше да окуражава интереса към него, на която и да е жена.
	Кристофър наруши мълчанието, като попита:
	— Откога си фотографка?
	— От единайсетгодишна — отговори Виктория и леко се подсмихна. Зелените й очи проблеснаха.
	— Боже мой, времето на Чарлс Дикенс не е ли отминало? Дните на експлоатация на детски труд? Явно, не.
	Вдигна вежда и й се усмихна, радвайки се на присъствието й.
	— Пораснах като по времето на Чарлс Дикенс — каза тя. — Ето какво се случи. Подариха ми фотоапарат „Кодак“, когато бях на единайсет, и открих, че обожавам фотографията. След това една известна фотографка ме научи на всичко, което знаеше. Дори ми помогна за първото ми назначение в Лондон.
	— Много мило от нейна страна. Дали съм чувал за нея?
	— Сигурно. Казва се Палома Глендънинг и тъй като разбрах, че обичаш градини, положително си попадал на албумите й с градини и с цветя в естествена среда.
	— Да, наистина, великолепни са. — Погледна я и пак се усмихна. — Как се запозна с Палома?
	— Историята е дълга, господин Лангдън… Кристофър. Не зная дали искаш да я чуеш.
	— Искам — отговори той и си помисли: „Искам да чуя всичко за теб“. Пак се наруга наум, че толкова много се интересува от нея. Та тя изглеждаше едва на двайсет и току-що се бе запознал с нея.
	— Добре тогава, господин Лангдън… Кристофър. Ще ти я разкажа, но не ме упреквай, че не съм те предупредила.
	— Няма да те упреквам. Разказвай, обичам интересни истории.
	— Едва ли е интересна, но със сигурност е истинска. По време на войната бях евакуирана. Беше решено момичетата от моето училище в Лийдс да бъдат изпратени извън Лийдс, за да бъдат на по-сигурно място, далеч от големите градове, които се очакваше да бъдат бомбардирани. Мен ме разпределиха в селото Литъл Скел при господин и госпожа Уолтър Суон. Синът им Хари се ожени за Палома Глендънинг, дъщерята на известния актьор Едуард Глендънинг. По време на войната Хари беше в Кралските военновъздушни войски. — Замълча и се покашля, преди да продължи: — Палома ме научи на фотографското изкуство. Направих много снимки на първото им бебе и докато растях, й помагах в работата. Тя ме обучаваше и аз й асистирах, когато можех, по празници и в края на седмицата. Научих много. Когато войната свърши, госпожа Суон отиде да се срещне с хората от организацията „Пайд Пайпър“, които издирват изчезнали лица. Така разбра, че майка ми и баба ми са починали. Баща ми също. Служел в Търговския флот и плавал с руския конвой. Корабът му бил потопен.
	Кристофър каза с искрено съчувствие:
	— Съжалявам, че си загубила баща си… родителите си, баба си. Тази война беше ужасна.
	— Благодаря. Господин и госпожа Суон ме осиновиха. Оттогава ги наричам леля и чичо. Щастлива съм, че станах член на тяхното семейство.
	— Също и те, абсолютно сигурен съм. Значи си израснала в Кавендън?
	— Да. Е, в едно от селата на имението. Ходил ли си там?
	— Не, но имам приятел, който живее наблизо. Ноуъл Джолион. Познаваш ли го?
	— Бегло. Служили сте заедно в Бигин Хил, нали?
	— Да. Откъде знаеш?
	— Чарли Стентън ми каза. Приятели са с Ноуъл. — Тя се усмихна лъчезарно и попита разпалено: — Хрумна ми да те попитам дали не би се съгласил да те снимам там?
	— Защо не?
	— Знам какви снимки искам да направя и какви снимки иска Мелинда. Необходимо е да намеря най-подходящата среда, за да се почувстват атмосферата и настроението. В края на краищата ти си един от най-великите ни герои от войната.
	— Моля те, Виктория. Не съм единственият. Имаше много смели мъже, които се биха във войната…
	Вратата се отвори и Кристофър млъкна. Влезе Дора, икономката, и съобщи:
	— Обедът е сервиран, господин Кристофър.
	Той я погледна изненадано, след това провери колко е часът. Беше почти дванайсет и половина. Не усети как е литнало времето. Обърна се към Виктория:
	— Ще обядваш ли с мен? Моля те… Дора, моля те, сложи още един прибор.
	— Вече сложих, господин Кристофър.
	Кристофър и Вики се спогледаха и се разсмяха. Кристофър се придвижи с инвалидната си количка покрай бюрото. Тя не се опита да му помогне. Инстинктивно усети, че това ще го обиди.

	* * *

	Виктория веднага забеляза колко красива е трапезарията. Великолепен градински кът на сребърен фон веднага грабваше погледа.
	Понеже почти не откъсваше очи от нея, веднага долови удоволствието от гледката и изненадата й.
	— Това е сребърен тапет — обясни той. — Аранжирах градината сам, а тапетът е по поръчка. Виждам, че ти харесва.
	— Красиво е. Научих, че градините са ваша страст. Мелинда ми каза, че имате тук уникална градина. Колко жалко, че е октомври.
	— Сега няма цветя, вярно е, но можем да излезем навън. Дърветата греят в червено и златно. Ще направиш снимки, ако искаш.
	Мястото на Кристофър беше начело на масата, а нея настаниха от дясната му страна.
	— Първо имаме зеленчукова супа, след това рибни кюфтета. Ако предпочиташ нещо друго, Дора непременно ще ти приготви — каза той.
	— О, не. Обичам супа. И аз готвя супи, също така обичам рибни кюфтета. Всъщност не обичам твърде… претенциозни ястия.
	Той й се усмихна.
	— Тогава си приличаме в това отношение. — Замълча и я загледа за момент. — Ти ли ще напишеш статията или само ще снимаш?
	— Само ще снимам. Шейн Паркър ще те интервюира. Разбирам защо ме питаш. Споменах думата „интервю“, а трябваше да кажа „разговор“. Мелинда предпочита първо да направя снимките. После художественият редактор прави първоначалния макет и след като Мелинда одобри „гледката“, както го нарича, се провежда интервюто.
	— От думите ти подразбирам, че снимките ще бъдат много. — Едната му вежда се повдигна въпросително. — Аз не съм твоят най-добър модел, знаеш го.
	Виктория тъкмо щеше да възрази, когато влезе Дора с поднос, който сложи на масичката за сервиране. Поднесе купа със супа на Виктория, след това на Кристофър и се оттегли.
	— Мисля да направя няколко снимки тук, в къщата — предложи Виктория. — В твоя кабинет например, нищо официално, с всекидневно облекло, както си сега. Имаш право за градината и за есенните цветове на дърветата. Това може да се окаже много интересно. Надявам се да направя и две-три снимки в Бигин Хил.
	Погледна го леко усмихната и си помисли какъв хубав мъж е — с големи кафяви, раздалечени очи и високо чело и ямка на брадичката. Лицето му беше решително и мъжествено, а очите му бяха… добри. Да, точно така. Бяха… топли, нежни.
	— Зяпаш ме, Виктория. Да не съм си изцапал лицето?
	Попита я закачливо и й се захили.
	— Това е най-лошият фотографски навик — да се заглеждаш в хората, които ще снимаш. Представях си, че си с униформата на военновъздушните войски. Би ли я облякъл?
	— Няма проблем. Мога да облека и моя пилотски костюм за снимките в Бигин Хил. Така се обличахме всички през войната.

	* * *

	След обяда Виктория попита Кристофър дали може да се върнат в кабинета и той не възрази. Според нея това беше изключително лично пространство с много негови фотографии с летящите му приятели, както нарече самолетите, с медалите, с които беше награден.
	Загледа се в негова фотография с крал Джордж VI и Уинстън Чърчил в Бъкингамския дворец, когато му е бил връчен „Летящ кръст“ за храброст, отличието на Военновъздушните сили. Отбеляза си наум стотиците книги по рафтовете и реши, че тази стая разказва своята история за този забележителен човек.
	— Какво мислиш? — попита Кристофър и се приближи до нея. — Подходяща ли е? Тази стая.
	Тя се обърна, усмихна му се и кимна.
	— Тя е изпълнена с теб. Ще се получи прекрасна, интимна снимка.
	Отмести поглед от него и насочи вниманието си върху фотография на другата стена.
	— Това са родителите ти, нали?
	— Да. Вече са покойници, но все пак доживяха да видят, че оцелях във войната. Майка ми не престана да се тревожи за мен, докато летях. — Поклати глава и продължи: — Бяхме толкова млади, разбираш ли? Осемнайсетгодишни, за бога. Никой от нас не беше завършил гимназиалното си образование. И никой от нас не беше женен. Никой не се готвеше да умре. Бяхме луди глави, летяхме, сваляхме швабски самолети и се връщахме невредими в базата.
	— Наистина сте били много млади. — Тя се обърна и посочи фотография на група летци пред самолет. — Детски лица. Всички изглеждате на по дванайсет.
	— Знам. Като поглеждам назад, ми е трудно да повярвам. Било е преди десет години. Един друг свят.


>>	Двайсет и четвърта глава

	След обяда Кристофър я запозна с двама от най-близкото му обкръжение — личния му асистент Рори Дилейни, който също беше служил в Бигин Хил, но на земята. Работеше при Кристофър от три години заедно с Фреди Енджиър, физиотерапевта, който поддържаше Кристофър във форма. Рори обеща да се обади в базата в Бигин Хил, за да поиска разрешение за снимките.
	С Кристофър излязоха на терасата, която гледаше към градината. Отвъд зидовете беше Хампстед Хийт. Макар и октомврийски, денят беше хубав. Небето — синьо, тук-там с пухкави бели облачета, слънцето грееше и времето беше относително меко. Леля Алис наричаше такова време „циганско лято“.
	Виктория забеляза колко добре беше оформена градината. От Мелинда знаеше, че е дело на Кристофър, след като беше наследил къщата от родителите си.
	В края на градината, до стената имаше дървета, чиито листа вече променяха цвета си. След няколко дни щяха да грейнат в аленочервените, златните и медените нюанси на есента. Той имаше право. Градина беше идеално място за снимки.
	Сподели с него и попита:
	— А колко е до Бигин Хил?
	— Около час и половина, може и по-малко. Зависи от трафика. Не е толкова далеч от Лондон.
	След малко Рори Дилейни дойде и съобщи:
	— Говорих с Бигин Хил. Можеш да отидеш, когато поискаш, Кристофър, тази или следващата седмица.
	— О, надявах се да отидем в петък — въодушеви се Виктория и погледна Кристофър. — Трябва да побързаме със снимките, понеже Мелинда иска да влязат в този брой, за да помогне на твоята благотворителна кауза.
	— На мен в петък ми е удобно, нали, Рори? Имаме ли предвидено нещо специално? — попита Кристофър.
	— Обяд със счетоводителя, който може да се отмени. — Рори се подсмихна. — Бигин Хил е на твое разположение. Говорих с командир на ескадрила и той изпадна във възторг, че ще те фотографират в базата. Ами, ти си нещо като… легенда за тях.
	— Не говори ли с командира на базата? — учуди се Кристофър.
	— Нямаше го, но честна скаутска, ще те приемат с отворени обятия.
	Кристофър се обърна към Виктория:
	— Опасявам се, че нашият ирландски приятел има дарбата да дрънка врели-некипели. Има и склонност да преувеличава. Но пък от друга страна, напоследък е най-добрият пилот в моята ескадрила.
	Рори седна до Виктория и запримигва.
	— Казаха още много хвалби, Крис, но ще ги прескоча. Може да си въобразиш нещо.
	Виктория се разсмя.
	— Сигурно са те качили на пиедестал, Кристофър.
	Поговориха още малко за снимките в Бигин Хил и Рори каза, че ще уреди всичко, ако му обясни от какво има нужда.
	— Няколко самолета на пистата, това е най-важното, и може би неколцина пилоти. Също така се чудя дали можеш да поканиш Ноуъл Джолион и някои други бойни другари. Какво мислиш?
	Погледна Кристофър в очакване на реакцията му.
	— Няма проблем. Ще се обадя на Ноуъл и се досещам кого още да подмамя. Уговорихме се за Бигин Хил, за останалите снимки какво предлагаш?
	Кристофър впери очи в нея и любувайки се на красотата й, си помисли каква прекрасна личност е.
	— Не бих искала да нарушавам уикенда, но ще имаш ли нещо против да дойда в събота? — попита тя, напрегнато взряна в него.
	— Не, дори ела и в неделя, ако искаш. — Погледна Рори и продължи: — Ти свободен ли си? Да те вземем ли с нас в петък сутрин?
	— Ами, не искам да…
	Кристофър го прекъсна:
	— Имаме прекрасен, много удобен стар даймлер. Има достатъчно място в него и голям багажник за оборудването. Най-разумно е всички да отидем.
	— Чудесно, благодаря.
	Виктория стана.
	— Време е да си ходя. И бездруго отнех много от времето ти. Благодаря, че беше така услужлив и за вкусния обяд.
	— Защо не останеш за чая? — възкликна Рори, като забеляза разочарованието, изписано на лицето на Кристофър, и хвърли на Виктория многозначителен поглед.
	Тя седна отново.

	* * *

	Докато пиеха чай на терасата, Виктория се заговори с двамата мъже за благотворителната кампания на Кристофър. Знаеше само, че ще помогне на ветераните от войната.
	Кристофър й обясни, че неговата леля му е завещала къща на Чарлс стрийт в Мейфеър. Понеже нямаше да живее там, беше решил да дари къщата за благотворителност и да я използва за администрацията на фондацията, както и като клуб за ветерани.
	— Да си имат клуб е чудесна идея — отбеляза Виктория. — Кога ще бъде готова къщата?
	— Тя е в добро състояние и не се налага голям ремонт — отговори Рори. — Вече преместихме мебелите от трите спални и ги обзаведохме като кабинети. Така че сме почти готови.
	Кристофър добави:
	— Салонът, трапезарията и библиотеката са на партера и имат нужда от няколко щриха, за да се почувства, че това е мъжко царство, но е лесна работа. Искаме да го отворим колкото се може по-скоро.
	— Искаме да разгласим нашата кампания нашироко — отбеляза Рори.
	— Мелинда ми каза, а аз ще говоря с моята приятелка Елизе Щайнбренер, която е журналистка в „Дейли Мейл“. Тя сигурно ще подготви материал.
	— Благодаря, Виктория, много мило — промълви Кристофър и се облегна със замислено изражение. Най-накрая каза натъжено: — Най-необяснимото нещо на света за мен е отношението към ветераните от войната. Всеизвестно е, че правителствата и обществото като че ли са безразлични към тях и техните страдания. Така е навсякъде, не само у нас. Хората забравят.
	— Не знаех, че положението е толкова лошо — каза Виктория. — Ужасно е и за мъжете сигурно е много трудно.

	* * *

	— Така е. На мен ми се струва, че никой не го е грижа за тези смели момчета, защото те бяха наистина смелчаци. Те се биха за страната си, за сигурността на народа. Не говоря само за летците, но и за войниците и моряците… Когато се върнаха от война, бившето военно командване не оцени заслугите им. В действителност те са забравено поколение. Така ги наричам.
	И Рори се включи в разговора:
	— Много мъже се нуждаят от помощ във всяко отношение. Някои са болни или страдат от психически травми от войната, и наистина са в окаяно положение.
	— Психическата травма е една от най-тежките — каза Кристофър. — Силната болка, която изпитват, след като са видели как другарите им загиват по бойните полета в чужди страни, ги съсипва. Затова пред нас стои много важна задача и мисля, че благотворителната кауза ще им помогне.
	Виктория слуша внимателно и долови страстта и решимостта в гласа му, и забеляза тъгата на лицето му. Разбра, че той е изключително загрижен и иска да помогне на онези, на които съдбата е по-тежка. Трогна се от неговата доброта и състрадание.

	* * *

	Когато излезе от старата къща в Хампстед, Кристофър изпрати Рори да я настани в таксито. Двамата се спогледаха и Рори каза:
	— Той много те хареса, и то така, както досега не съм го виждал да харесва. Невероятно е.
	— И аз много го харесах. Той е много специален — усмихна се тя топло.
	Рори кимна едва-едва, но когато таксито спря пред тях, промълви:
	— Само не си играй с него… искам да кажа не го подвеждай.
	Виктория остана с отворена уста срещу него, смаяна от забележката. Преди да отговори, той добави:
	— До петък в девет.
	След това затвори вратата на таксито.
	Виктория осъзна, че Рори пази Кристофър, и знаеше защо. Но тя не би наранила в никакъв случай човек като него. Той дълбоко я развълнува. Всъщност я обърка. Искаше й се да хукне и да се върне, да седне до него и… „И какво?“ — запита се тя. Да го накара да се усмихне, да се почувства щастлив само като е там с него. Тези бяха отговорите, които си даде.

	* * *

	— Благодаря ти, че пробвах роклята — усмихна се Алиша на Грета. — Не бързам. Кралската прожекция е чак през ноември.
	— Знам… Наистина ти отива, Алиша — подчерта Грета, след което се разсмя. — Пак синя. Но какво да се прави? Този цвят е идеален за теб.
	— Адам го избра. От всички, които ни показа днес, тази му хареса най-много.
	Грета кимна.
	— Пък и друга такава нямаш в гардероба си — бухнала, материята се носи като пяна. Наистина ти стои прекрасно и е писък на модата.
	Алиша седна на дивана в ателието на магазина, където се пробваха дрехите на Сесили, и отпи от чая, който леля Доти току-що беше сервирала.
	— Радвам се, че днес не съм на снимки и че Адам успя да дойде по-рано с мен. Днес следобед замина със самолет за Ню Йорк, затова бързаше. Трябваше да говори с мен, затова нямах време за проба.
	— Когато го няма, кой го замества? — попита Грета и също седна.
	— Другият продуцент, мениджърът, режисьорът. Има кой. Въпреки че според мен Адам е движещата сила, най-добрият от всички, филмът ще бъде завършен навреме и няма да надхвърли бюджета.
	Грета замълча и Алиша я погледна любопитно.
	— Хареса ли Адам, когато се запозна с него в събота у вас?
	— Харесах го. Помислих си, че е много представителен и общителен. Всъщност всички го харесаха. И е много красив. Ще ми се и Елизе да си намери мъж като него.
	— Стори ми се, че малкият брат на Арнолд Темпълтън не на шега се заинтересува от нея. Цяла вечер не се отдели от нея. И благодаря, че ни покани на вечеря. На нас ни беше много приятно. Пък и Адам се запозна с някои от семейството ми.
	— Удоволствието беше мое, Алиша. И пак ще ти кажа, че беше самото очарование.
	— Със синя рокля — отговори живо Алиша.
	След малко влезе Доти, следвана от Констанс Ламбер.
	— Когато госпожа Ламбер чу, че сте в магазина, госпожице Стентън, никой не можеше да я спре — каза Доти.
	Всички се разсмяха. Доти се върна в магазина, а Констанс седна при Алиша и Грета.
	— Купих си една от вашите метални чантички и Доти сега я опакова. Надявам се, че не съм ви прекъснала.
	— Не, разбира се — възрази Грета. Констанс беше една от редовните клиентки, купуваше си почти всичко от „Суон“ и персоналът я харесваше.
	Алиша стана, отиде до стойката с дрехи и откачи синята рокля.
	— Погледни, Кони, току-що я купих за приема през ноември. — Сложи роклята пред себе си. — Харесва ли ти?
	— Идеална е, скъпа. Ще вземеш ума на всички. — Констанс се загледа в нея и прибави тихо: — Из целия град се говори, че с Адам имате романтична връзка, че сте любовници и така нататък, и така нататък.
	— Боже мой! Новините бързо се разнасят. Само в събота сме се показвали в общество. Преди четири дни. Боже мой!
	— Боже мой, боже мой! Това казвам и аз — извика Констанс, очевидно развеселена. — Но доколкото разбирам, клюката е очарователна, не е от гадните. Хората, изглежда, ви харесват като двойка и изгарят от любопитство.
	— Сега ми стана ясно защо в студиото стъпват на пръсти около мен и постоянно ми хвърлят погледи.
	— Сигурно ти завиждат. Или завиждат на Адам — отговори Констанс.

	* * *

	Когато след час Грета се върна у дома на Фийн стрийт, завари Виктория в кухнята. Записваше си нещо в бележник. Носеше мек, тъмносин пуловер и черен панталон.
	— Здравей, Грета — вдигна поглед Виктория и й се усмихна.
	— Беше ли успешна визитата при Кристофър Лангдън? Как мина? — попита Грета, облягайки се на рамката на вратата.
	— Много добре. Той беше любезен, готов да помогне и гостоприемен. Допаднахме си веднага и времето бързо отлетя. Дори останах за обяд.
	Виктория забеляза странното изражение на Грета и попита:
	— Защо си толкова изненадана?
	— Това често ли се случва? — поинтересува се Грета.
	— Не. Но всъщност ние доста се потрудихме да планираме снимките. Избрахме стая в къщата, къде да снимам в градината, в която вече няма цветя, но есенните цветове на дърветата са прекрасни. Обсъдихме и пътуването до Бигин Хил. Ще заминем в петък.
	Грета остана поразена и не го скри.
	— Мили боже, Вики, не си си губила времето. А той какъв е?
	— Невероятен. — Лицето й светна. — Много отзивчив. Хареса идеята да направим снимки между самолетите на пистата с авиаторско облекло и с някого от летците от базата. Ще се обади и на Ноуъл Джолион, с когото е служил в Бигин Хил. Ще станат страхотни снимки.
	— Браво, Вики, за отрицателно време направи план и го задейства. — Грета я погледна замислено. — Той е в инвалидна количка, нали?
	— Да, но аз почти не забелязах… — Замълча, после добави много сериозно: — Той е много сърдечен, отзивчив и общителен. Изключително харизматичен е и предполагам, че това влияе най-вече. — Като застана по-изправено, заключи: — Всъщност никога не съм срещала мъж като него.
	По-възрастната жена не отмести поглед, продължи да се взира в нея и изведнъж осъзна, че момичето свети, всъщност сияе и зелените й очи искрят.
	„О, боже мой — помисли си Грета, — влюбила се е в него.“ Реши веднага да прекрати разговора.
	— Вики, отивам да се изкъпя. До скоро.


>>	Двайсет и пета глава

	В петък, точно в девет без десет, Виктория надникна в кухнята.
	— Добро утро, Грета.
	Грета се усмихна.
	— Добро утро. Виждам, че си готова за пътуването до Бигин Хил. Много си елегантна. Това старо сако „Суон“ ти стои много добре.
	Момичето кимна.
	— От години го имам, но ми харесва, пък и не намираш ли, че кремавият цвят се съчетава добре с блузата и черните панталони?
	— Абсолютно. Знаеш ли, Вики, можеше да станеш модел, ако не беше открила таланта си за фотография.
	Виктория се разсмя.
	— Предпочитам да снимам, а не да позирам за снимки. Искаш ли да излезеш и да поздравиш Кристофър и неговия екипаж?
	— Като казваш „екипаж“, имаш предвид Ноуъл Джолион и другите посветени в тази работа?
	— Не, ще се съберем там. Ноуъл много се зарадва. Като казах „екипаж“, имах предвид неговия секретар и физиотерапевта.
	Грета стана.
	— Ще си взема чантата и сакото. След това ще отида на работа.
	Виктория тъкмо беше прибрала фотоапаратите си, когато Грета се върна.
	— Имаш късмет с времето, Виктория, циганското лято продължава. Нали главно навън ще снимате?
	— Да, при самолетите. Но мисля да направя и няколко снимки в столовата — Кристофър в компания с приятели, с по чаша бира, нещо такова. Ще ми се да уловя момент на мъжко приятелство.
	След малко двете отидоха до колата. Рори отвори вратата откъм мястото на Кристофър.
	Виктория веднага се приближи широко усмихната. Наведе се и целуна Кристофър по страната, изненадвайки повече себе си, отколкото него.
	Отдръпна се бързо и представи Грета:
	— Кристофър, това е Грета Чалмърс. Грета, радвам се да те запозная с Кристофър Лангдън.
	Грета подаде ръка и в първия момент не можа нищо да каже, смаяна от хубостта на този мъж. Друга дума, за да го опише, нямаше. Той беше поразително красив, много мъжествен, и на страните му се появяваха трапчинки, когато се усмихваше. Тъмнокафявите му очи искряха и бяха много живи.
	— Здравейте, госпожо Чалмърс, Виктория не ми каза, че ще дойдете с нас. Но ще се радвам.
	— Много ми е приятно, господин Лангдън. Но няма да пътувам с вас, макар и да ми се иска. Имам задължения. Трябва да отида на работа.
	Почувства, че не може да отмести поглед. С пилотското си облекло и бяло шалче той беше неустоимо очарователен. Спомни си, че всички пилоти носеха такива шалчета. Те бяха взели образеца от тях.
	Като осъзна, че твърде дълго се взира в него, възкликна:
	— Копирали сме този шал, господин Лангдън! Модна къща „Суон“ произвеждаше такива шалове през войната. И тъй като всички летци като вас ги носеха, жените лудееха за тях.
	Той кимна и се разсмя.
	— Не ги носехме, за да сме екстравагантни, а заради Спит, „Спитфайър“, самолетите. Постоянно си въртим главите, за да не пропуснем някой Луфтвафе откъм гърбовете си. Шаловете ни предпазват да не си прежулим вратовете.
	— Продадохме купища от тях. — Грета се обърна към Виктория и докосна ръката й. — Успешна работа. — Погледна Кристофър и се усмихна. — За мен е привилегия да се запозная с вас, господин Лангдън.
	Каза „довиждане“ на Рори и се върна в къщата. Нищо чудно, че Виктория беше лапнала до уши, а Грета беше сигурна, че случаят е такъв. Мъжът излъчваше харизма, заплени я само за няколко минути. Макар че с недъга си беше стръв за всяка жена.

	* * *

	Щом Рори се качи в даймлера, затвори както обикновено прозорчето между предните и задните места заради спокойствието на Кристофър.
	Той се наклони към Виктория, целуна я по страната и я погледна с радостна усмивка.
	— Ти ме целуна първа. Трябваше да ти върна целувката.
	Виктория почувства, че я изпълва щастие. Отпусна се, доволна, че е до него. Кристофър каза:
	— Реших, че няма да е зле да си облека стария пилотски костюм. Рори помоли и другите да дойдат облечени по същия начин, така че като пристигнем в Бигин Хил, няма да се бавим.
	— Много добре. Предпочитам да снимам навън, докато времето е хубаво. Както ми каза Грета, имаме късмет с циганското лято. Дано целият ден да се задържи такъв.
	Той наклони глава, за да я погледне в очите.
	— Под наем ли живееш при Грета на Фийн стрийт?
	— Не, само временно съм там.
	— Няма ли къде да живееш? — попита той с внезапна загриженост.
	— О, да, имам. Имам апартамент до „Белсайз“. Но се случи нещо и… — Млъкна, осъзнавайки, че щеше да разкаже историята с Фил Дейтън. Покашля се и продължи: — Сестра й реши да живее сама и си нае апартамент наблизо. Грета се почувства самотна. Аз също се чувствах изолирана в Северен Лондон, бях далеч от приятелите си в Челси и Мейфеър, също от редакцията на списанието. Затова временно живея при Грета, а Елизе ми помага да си намеря жилище в района.
	— Мило е, че правиш компания на Грета. Много добре разбирам в какво положение е. — На устните му трепна усмивка. — И на мен ми е приятна твоята компания, Вики.
	Очите й леко се разшириха и тя възкликна:
	— Нарече ме, Вики, като приятелите ми. Приятели ли сме?
	— Приятели сме. — Той млъкна и внимателно се взря в лицето й. — Ако ме приемеш.
	Виктория преглътна, гърлото й се беше стегнало от вълнение. Гласът й трептеше от радост, когато възкликна:
	— Имаме сделка!
	Той й подаде ръка и тя я стисна, смеейки се. Той взе ръката й и целуна дланта.
	— Подпечатана с целувка. — Загледа се в очите й. — Сигурно си събирала сведения за мен заради снимките и знаеш всичко. Но аз не знам нищо за теб. Освен че си най-очарователното момиче, което познавам.
	— Какво искаш да знаеш? — попита тя.
	Отново я загледа много внимателно.
	— Мисля, че си много млада. На около деветнайсет ли си?
	Тя поклати глава.
	— А на колко си? — попита пак по-тихо.
	— На двайсет и една. Ще стана на двайсет и две през март. Но работя, откакто завърших училище. Може би изглеждам по-млада, но съм независима жена. А ти си на двайсет и осем. Знам от информацията, която събрах.
	— Седем години разлика. Доста е.
	— Не мисля така. Следващият въпрос.
	Пак я погледна. По изражението му не личеше какво си мисли.
	— Имаш ли връзка с някого?
	— Не, нямам. А ти, Кристофър?
	— Сърцето ми е свободно. И е така от дълго време. Преди малко, когато говореше за апартамента си до парка „Белсайз“, нещо се случи и ти заговори за Грета. Какво премълча?
	— Дълга история…
	— Обичам дългите истории — прекъсна я той с тон, недопускащ възражение. — Разкажи ми я.
	— Когато се установих в Лондон, работех в „Елит“, известна рекламна агенция. Палома познава Майкъл Сатън, собственика, и тя ме препоръча. Назначиха ме като стажантка. Но един от младите мъже в агенцията стана досаден. Настояваше да изляза на среща с него. Аз отказах.
	Виктория млъкна и въздъхна дълбоко.
	Кристофър заключи:
	— Но той не се отказа. Надявам се, че не те е наранил по някакъв начин.
	— Не, но започна да паркира автомобила си недалеч от моето жилище. Забелязах и се обезпокоих. Най-накрая ми дойде до гуша. Веднъж се прибирах, видях го и веднага се качих в едно такси до Фийн стрийт. Разказах на Грета всичко и тя настоя да остана през нощта при нея. Още нямах намерение да се местя. И двете не обичаме да сме сами. После чрез нея получих работата в „Елеганс“. Беше идеално разрешение за мен.
	— С онзи младеж какво стана? Докладва ли на собственика на агенцията за него?
	— Не.
	— Защо? — сви вежди Кристофър. — Възможно е да те следи отдалеч.
	— Няма да се осмели. — Виктория се загледа през стъклото с упорито изражение. — След като дадох предизвестието за напускане, отидох при Фил Дейтън. Предупредих го, че ще съобщя на Майкъл и в полицията, ако не ме остави на мира. Мисля, че го изплаших. Ако бях казала на Майкъл, той щеше да му покаже вратата, а не исках да си спечеля неприятел в лицето на господин Дейтън.
	Кристофър, вече абсолютно покорен, изпита възхищение към нея.
	— Умно момиче — промърмори той. — Постъпила си точно както трябва. А с апартамента какво стана?
	— Не съм го освободила. Но си търся жилище в Челси. Не мога вечно да живея при Грета.
	— Разбирам.
	Кристофър замълча. Облегна се и затвори очи. Беше изненадан от своята реакция към тази млада жена, която влезе в живота му така неочаквано и го свари неподготвен с нейната енергия и естествено излъчване. Беше покорен от чара й. Не приличаше на нито една жена, която познаваше. В действителност тя беше единствена по рода си. Без съмнение калъпът, с който е била направена, е бил изхвърлен. Усмихна се на себе си. Нейната дружелюбна същност, нейната неподправена радост от живота, стопляха душата му. Струваше му се, че по природа са еднакви.
	Беше също като него щастливо устроена, с позитивно отношение към всички и всичко, какъвто самият той беше през целия си живот. Тази негова черта го преведе през големи изпитания. Двамата останаха смълчани, но се чувстваха добре. Нейното присъствие го утешаваше, чувстваше се спокоен.

	* * *

	Когато пристигнаха в Бигин Хил, Рори паркира близо до столовата и отиде да помогне на Виктория да слезе от автомобила.
	Той отвори багажника и каза:
	— Помолих командира на базата да не ни посрещат тържествено тук, отвън, според желанието на Кристофър. Предполагам, че ни чакат в столовата.
	— Така е най-добре.
	Виктория извади сака с фотоапаратите от багажника. След малко при тях дойдоха Фреди и Брус, който беше паркирал черния ван зад даймлера. Запознаха се с Виктория и Рори й обясни, че двамата ще помогнат на Кристофър да слезе от колата, след като Брус приготви инвалидния стол.
	Двамата мъже тръгнаха за стола и Рори извика след тях:
	— Да не забравите патериците.
	Виктория погледна смаяно Рори. Смръщи се и попита:
	— Кристофър може ли да ходи с патерици?
	— О, да, но не дълго. Травмите му са главно от лявата страна. Левият му крак е неподвижен, но с патерици може да стои на десния. За груповата снимка държи да бъде прав.
	— Мислех, че краката му са парализирани.
	Гласът й прозвуча озадачено.
	— Парализирани са, но отчасти. Има увреждане на гръбначния стълб, но функциите не са прекъснати напълно.
	Тя замълча, докато възприеме фактите. Рори я погледна и добави:
	— С изключение на долните крайници, е много силен, особено ръцете и гръдния кош. Фреди го тренира. Това го улеснява за много неща.
	— И Брус ли е физиотерапевт?
	— Да, но е и отличен масажист. Те двамата го поддържат в отлична форма.
	— Наистина в отлична форма — извика Кристофър, приближавайки се с инвалидния стол. Обърна се към Виктория: — Може ли да почакаме тук? — Погледна пистата. — Виждам много самолети, дори няколко спитфайъра. Какво ли не бих дал да се кача на един от тях и да литна в небесната шир, както се пее в песента.
	— И на мен ми се иска — каза Виктория и вдигна поглед към небето. — Времето още е хубаво, но взеха да се събират облаци. Бих искала да снимам теб и мъжете със самолетите, колкото е възможно по-скоро.
	— Тогава снимай веднага. Рори, ще доведеш ли Ноуъл и другите момчета, моля те?
	— Отивам — отговори Рори и се затича към служебната сграда.
	Виктория сложи ръка на рамото на Кристофър.
	— Рори ми каза, че можеш да стоиш известно време с патерици. Ще издържиш ли за няколко снимки.
	— Ще издържа. О, погледни, идва Ноуъл с някои от момчетата, които познавам и, боже мой, бившият ми командир е с тях. Какъв екипаж само!
	Тя се усмихна, като го чу. Той беше толкова скромен. И, разбира се, екипажът беше славен. Кристофър беше най-големият герой от войната. Повече от сто мисии над Германия, лейтенант от военновъздушните сили, който нееднократно е спасявал хората си, преди да помисли за себе си, който се е жертвал при последния си полет, за да скочат преди него всички с парашути и сам той едва не загинал, когато самолетът се разбил.


>>	Двайсет и шеста глава

	Сесили седеше пред камината в библиотеката и чакаше Майлс да се върне. Той отиде на официална вечеря с някои членове на градския съвет в Хароугейт. Събирането беше свързано с фестивала на Британия, който вече се подготвяше в цялата страна, въпреки че до 1951-а не се е празнувал.
	Тъй като Майлс беше граф на Мобри, от стар аристократичен род, беше помолен от съвета да ръководи участието на Йоркшир във фестивала.
	Той се беше съгласил. Тя се усмихна, наслаждавайки се на този рядък момент на тишина и спокойствие.
	Майлс се беше съгласил с много неща напоследък. Три месеца, бяха изминали само три месеца, откакто се съгласи да вземе заем от банката, загърбвайки гордостта си.
	Склони по-лесно, защото банката беше частна и директорът, син на собственика, беше също като него възпитаник на „Итън“.
	На вратата се почука и влезе Ерик с поднос.
	— Донесох бутилка от най-добрия коняк, Ваша светлост. Любимата марка на Негова светлост.
	— Благодаря, Ерик. Слава богу, четвъртият и петият граф са обичали бренди и през годините са купували много. Не е за вярване какви цени стигнаха на търга.
	Ерик се подсмихна.
	— Най-накрая Негова светлост прие идеята за търга, дори с удоволствие обикаляше избата с мен, ако трябва да си кажем истината. Мисля, че беше изненадан повече от мен от количеството превъзходни вина, коняци и ликьори, които не бяха изветрели или вкиснати.
	Сесили кимна.
	— Знам. Каза, че неговите предци сигурно са били пияници. Не се съгласих и му обясних, че ако са били пияници, нямаше да остане толкова много алкохол.
	Ерик Суон, братовчед на баща й, се наведе към нея и каза тихо:
	— Ти правиш много за това имение, Сеси. Както винаги. Кавендън се закрепи благодарение на теб. Всички се гордеем с теб. Исках да го знаеш.
	— Благодаря, Ерик, благодаря за всичко, което направи, за да помогнеш на мен и на Майлс, и че се погрижи до най-малката подробност нещата да вървят гладко.
	Той наклони глава и излезе по-тихо от всеки иконом, когото беше виждала. Ерик й беше роднина, но си знаеше мястото.
	Забележката му тази вечер беше необичайна, но съзнаваше, че е искал да й каже колко много я ценят Суонови. Положението в Кавендън беше несравнимо по-добро.
	Заемът от банката се оказа благодат, а търгът на вината донесе големи приходи. Спокойствието в имението беше възстановено. Беше спасено за тях и за Ингам.
	И нейният бизнес се възстановяваше благодарение на леля Доти и на Грета. По-малки ателиета и магазини, намален състав, и неочакван приход от една продажба закрепиха модната къща „Суон“. Парите от леля Шарлот, инвестицията на Грета като неин партньор й дадоха възможност да работи върху колекцията за следващото лято. А това, което днес се случи, беше непредвидено.
	Влезе Майлс и прекъсна мислите й.
	— Ето те и теб, скъпа. — Закрачи към нея и продължи: — Чакаш ме. Колко хубаво.
	Тя стана и той я прегърна, и я целуна.
	— Доколкото виждам, си доволен. Вечерта сигурно е минала добре.
	— Мина много добре. И мисля, че идеята за фестивала е блестяща. Ще направи чудеса за страната в много отношения. Едно от най-важните неща, що се отнася до мен, е, че бомбардираните градове ще бъдат построени наново. Най-после, фестивалът ще помогне и на нас, ще помогне на Кавендън.
	— Както ми го описваш, е чудесно. Щом ти си щастлив и аз съм щастлива. — Сесили седна и наля коняк във всяка чаша. — И аз имам добри новини.
	Майлс седна до нея, взе чашата, която Сесили му подаде, и вдигна вежда.
	— Новината трябва да е дяволски добра, щом си извадила от най-превъзходния ни коняк.
	— Парите от двете мои фабрики в Лийдс днес влязоха в банковата сметка на модна къща „Суон“. Искам да вдигнем наздравица за Ема Харт.
	Майлс я зяпна изненадано.
	— Не си ми казвала, че тя има нещо общо в случая — възкликна. — Ема Харт ли ги купи?
	— Само едната, за да произвежда конфекция. Цената е разумна и нейната колекция се продава добре. Приятел на Ема от бранша, който шие мъжка конфекция, купи другата. За Ема!
	— За Ема Харт! Твоя приятелка и спасителка.
	— За Ема, моята героиня — каза Сесили с грейнали очи.
	Чукнаха се и отпиха по глътка. Сесили продължи:
	— Отново се справихме, Майлс. Втурнахме се във всякакви сделки и спасихме Кавендън. Страхотен екип сме, нали? Суон и Ингам обикновено успяват. Като нашите предци Хъмфри Ингам и Джеймс Суон.
	Майлс се разсмя.
	— Само че те не са били женени.
	— Очевидно е. Но са били неразделни. Като семейство. — Млъкна и след малко добави: — Всъщност били са много оплетени.
	Майлс отпи от коняка, остави чашата и се загледа в нея.
	— Много странно го каза. Какво намекваш?
	— Искам да ти покажа нещо и да ти разкажа една история.
	— Каква история? — попита той внезапно заинтригуван, като забеляза колко е възбудена.
	— История, която с леля Шарлот разбрахме. Първо поотделно, след това заедно… посредством дневниците.
	— Нима ще ми издадеш тайни от дневниците на Суонови? Това не е ли забранено?
	Той явно беше малко изненадан.
	— Така е. Тогава са имали основателни причини, защото е имало важна тайна в началото на нашата обща история. Истинска тайна.
	— И в семейство Ингам са се водели дневници, но никога не съм имал време да ги погледна. — Майлс поклати глава. — Оставих тази работа на леля Шарлот, а тя никога нищо не сподели.
	— Знам. Каза ми, че изобщо не се интересуваш.
	— Да не нарушиш клетвата, като издадеш пред мен тайните на Суон?
	— Не ми се вярва, понеже това са тайни и на Ингам.
	— Всеки от рода Суон дава клетва да пази рода Ингам — промърмори Майлс. — „Верността ме задължава.“ Забрави ли?
	— И аз дадох клетва. Клетвата също е девиз на рода Ингам. Сега аз съм Ингам, затова мисля, че мога да ти се доверя. Въпреки че кой днес се интересува от миналото? — попита тя и се разсмя.
	— Никой, предполагам. Разкажи ми историята.
	— Известни са ти фактите около Хъмфри Ингам и Джеймс Суон от 1700-та година, получаването на графската титла от Хъмфри и всичко останало, затова ще започна направо. Ела с мен, трябва да отидем в галерията с портретите.
	Сесили стана и подаде ръка на съпруга си. Майлс се заинтригува още повече, докато отиваха към галерията. Там застанаха пред първия портрет.
	— Нали знаеш кой е този?
	— Разбира се, че знам, мила моя. Хъмфри, първият граф, от когото започва нашето родословие. Знам всичките си предци.
	— Леля Шарлот мислеше, че баща ти е приличал на Хъмфри. Според теб приличал ли е?
	— Всъщност, да. Приличаше на него. Имали са еднакви очи, вежди, чела.
	Майлс я погледна все още озадачен.
	Сесили се подсмихна и застана пред следващия портрет.
	— А това е Мармадюк, вторият граф, и ето откъде започва истинската история.
	— От Мармадюк ли? Син и наследник на Хъмфри?
	— Бил е незаконен.
	Поразен, Майлс поклати глава.
	— О, хайде, това е невъзможно! Как така е бил незаконен? Хъмфри е бил женен за Мари, преди да стане граф… тя е майка на Мармадюк.
	— Не, не. Тя не е можела да зачева. Но Хъмфри наистина е биологичен баща на Мармадюк. Роден е тук, и тук е отгледан от Хъмфри. Никой никога не е любопитствал. Джеймс Суон се е погрижил, на практика се е грижел за всяко… да кажем „неловко положение“. Двамата са били като ръка и ръкавица, партньори във всичко.
	— Затова въпросът дали Мармадюк е законороден никога не се е поставял.
	— Да. Шарлот ми каза, че в архива на Ингам има документ — акт за раждане, в който Хъмфри и Мари са вписани като родители, но Шарлот е забелязала следи от подправяне.
	— Защо си толкова сигурна, че това е вярно? — попита Майлс.
	— Досетихме се. Всяка една от нас поотделно, както ти казах. Дойдохме до едно и също заключение. Погледни отново много внимателно Мармадюк, Майлс. Кажи ми на кого ти прилича?
	Майлс се приближи до портрета, извади очилата си и се взря в портрета.
	— Хари! Прилича ми на брат ти. Да му се не види!
	Гласът му заглъхна, той обърна глава и погледна жена си.
	— Да не се опитваш да ми кажеш, че майката на Мармадюк е Суон?
	— Именно и това е самата истина. Сара Суон Сакстън е сестра на Джеймс, млада вдовица с две деца от покойния си съпруг. Но е обичала Хъмфри и е родила Елизабет преди Мармадюк. Хайде, Майлс, погледни единствената дъщеря на Хъмфри.
	Майлс загледа портрета и веднага разбра, че тя има право. С други дрехи и съвременна прическа жената на портрета лесно можеше да бъде объркана със Сесили на двайсетина години.
	— Прилича на теб — прошепна и се обърна към нея. — Забелязах, че портретът е рисуван от Ромни, един от известните портретисти от онова време. Хъмфри сигурно я е обичал много.
	— Много е обичал и нейната майка. Сара Суон Сакстън е била любовта на живота му, но е бил женен за Мари, когато се е родила Елизабет — обясни Сесили.
	— Чудя се защо графиня Мари се е примирила с това положение? Имаш ли представа, Сеси?
	— Ето какво си мисля. Била е седем години по-възрастна от Хъмфри, не е можела да има деца и сигурно се е чувствала много виновна. Затова е отгледала дъщеря му като свое дете. По онова време жените са правели много неща, които не са им харесвали. Това се нарича „да си гледаш интереса“.
	— Отгледала и Мармадюк. О, не, нали е умряла при раждането му, имам предвид Мари. Спомням си, че баща ми веднъж ми го спомена.
	Сесили поклати глава.
	— Не, казах ти, бездетна е била. Ето как стоят нещата. Няколко месеца, преди да се роди Мармадюк, коремът на Мари започнал да се подува. Толкова много, че всички мислели, че е бременна. Но тя не е била бременна. Имала е злокачествен тумор, най-вероятно рак. Умряла точно преди Сара да роди Мармадюк.
	— Какъв късмет, а? — Майлс загледа Сесили. — Това вече със сигурност твоят прапрадядо Джеймс Суон не би могъл да го манипулира.
	— Имаш право. Да слезем в голямата галерия, скъпи. Искам да погледнем портретите на Джеймс Суон и неговото семейство. Знаеш, че са окачени близо до източното крило, където Джеймс и Ан са живели през целия си живот. Разбрах от дневниците, че е било по настояване на Хъмфри. Постоянно е имал нужда от Джеймс.
	— Какво загатваш?
	— Нищо. Не ставай глупав! Били са изключително близки приятели. Не забравяй, че тук е било много безлюдно през осемнайсети век, почти не е имало други аристократични семейства, с които да общуват. Било е самотно и са разчитали един на друг. Освен това постоянно са пътували по работа.
	— Схванах — отговори Майлс и спря пред портрета на Сара Суон Сакстън, сестрата на Джеймс и майка на децата на Хъмфри.
	— Истинска Суон, ей богу! Малко по-различна версия на Суон, за която беше женен и която обичаше с цялото си сърце.
	Сесили застана до него. Той я прегърна през раменете, притисна я до себе си и неочаквано се задави от вълнение. Колко свързани бяха от историята, от миналото.
	След малко каза тихо:
	— На горния етаж са всички Ингам, на долния — Суон. Само си помисли, Сеси, ние двамата носим техните гени. Ти и аз сме смесица от двата рода.
	— И аз си мислех същото онзи ден, Майлс. Изглежда са се привличали непреодолимо.
	— И още се привличат — каза той и я прегърна още по-силно.
	— Открай време е така.
	— Какво имаш предвид?
	— Тайните любовни връзки са продължили през вековете.
	— Сериозно ли говориш?
	Тя се поколеба, после каза:
	— След като овдовяла, леля Гуендолин е имала дълга любовна история с моя дядо Марк Суон. Родило им се е дете, което починало. След това им се родило още едно. Казва се Маргарет.
	Майлс впери поглед в нея, очевидно загубил ума и дума. След като възвърна дар слово, той възрази:
	— Не, не и леля Гуен. Не ти вярвам. Признай, Сеси, това е някаква шега.
	— Не е шега. Хайде да се върнем в библиотеката, да си допием коняка и ще ти разкажа историята на леля ти и на моя дядо.

	* * *

	По-късно същия ден, докато седеше сама в дневната до тяхната спалня, Сесили осъзна колко различно се чувства спрямо себе си, Кавендън и Майлс.
	Когато Шарлот сподели важни факти от документите на Ингам, които и Сесили беше срещала в дневниците на Суон, всичко си дойде на мястото.
	Все едно подреди пъзел. След онова, което сега научи за Джеймс Суон, си изясни цялостната картина. По характер, далновидност и ум е бил равен на Хъмфри и към него са се отнасяли като към такъв. Но не е бил така богат като Хъмфри, който получил и титла.
	Но Хъмфри е компенсирал Джеймс богато и пребогато за неговата преданост. На практика се е отнасял към него като към брат. Джеймс и съпругата му са живели в източното крило на Кавендън Хол през целия си живот. Но пък със своите сто и трийсет стаи в къщата имаше достатъчно възможности.
	В известен смисъл Хъмфри ги е направил свои близки роднини, а Сара Суон е родила децата му. Като се замисли човек, това е едно семейство.
	Почувства се горда, че е потомка на Джеймс Суон. Наравно с Хъмфри е строил Кавендън, имението, селото, както и е допринасял за просперитета на рода Ингам.
	Родът Суон наистина имаше право да живее тук и тази мисъл неочаквано я зарадва. Кавендън беше и неин, и знаеше, че леля Шарлот се чувства по същия начин.
	Засега не беше необходимо Майлс да знае, пък и той не се интересуваше от отдавна умрелите му предци.
	Майлс се интересуваше само от баща си и от дядо си, петия граф, и следваше техните закони. Всички други графове толкова се бяха изгубили в мъглата на времето. Прах при прахта, пръст при пръстта, такова беше отношението му към миналото.
	След смъртта на баща му Шарлот напомни на Майлс, че архивът на Ингам е на негово разположение. Беше го отвела в склада зад библиотечните рафтове в библиотеката. Майлс остана смаян от стотиците надписани кутии, струпани една върху друга. Видя го как потръпна.
	Сесили си спомни какво беше казал на Шарлот: „Миналото не ми принадлежи. Принадлежи на мъртвите. Аз съм жив и бъдещето е мое. Това е моят дълг. Да пазя това имение и да го управлявам според новите времена“.
	Беше направил точно това. Шансът беше против него, откакто стана седмият граф. „Ще успее — помисли си тя. — За него не съществува друго. И аз ще бъда до него, неговата съпруга и опора. Свързани от самото начало. Верността ме задължава.“


>>	Двайсет и седма глава

	Бели облаци браздяха ясносиньото небе, слънцето блестеше, но беше ветровито на Хай Скел.
	Виктория се сгуши в палтото си от камилска вълна, загърна се с шала и седна в нишата между огромните мегалити. Тук беше на завет.
	Дойде тук да си събере мислите, но пейзажът я разсея. Кавендън Хол и паркът бяха великолепни, облени от следобедното слънце, и й се искаше и Кристофър да го види. Но това беше невъзможно. Сам той се шегуваше, че изкачването на скали ще му се опре.
	Кристофър Лангдън.
	Постоянно мислеше за него, беше запленена от него. Всъщност нещо повече. Беше влюбена в него. Безумно. А той? Какво чувстваше към нея? И дори да я харесваше, както предполагаше, каква връзка можеха да имат. Миналия петък в Бигин Хил тя остана изненадана. Когато застана с патериците прав за снимката до един самолет с Ноуъл Джолион и бившия си командир, като че ли стоеше здраво на десния си крак. Не само това, но забеляза, че е висок поне метър и осемдесет и пет. До този момент го беше виждала само седнал.
	Рори каза, че има само частична парализа, но не знаеше какво означава това, и й беше неудобно да пита Кристофър.
	От друга страна, общуваха с лекота, чувстваше взаимност, каквато досега не беше изпитвала. В много отношения си приличаха. Сигурно би могла да опита с него.
	Чу стъпки и като се огледа, видя Алиша. И тя беше с топло палто и тюрбан. Алиша й помаха.
	Виктория също й помаха и се изправи. Двете жени се прегърнаха и седнаха една до друга в нишата. Виктория остана поразена от бледността на Алиша и напрежението, което усети у нея. Чертите на лицето й бяха изопнати, и не носеше червило както обикновено. Сигурно Адам, който още беше в Ню Йорк, й липсваше. Алиша беше споменала за заминаването му, когато пристигна снощи с Чарли.
	Алиша попита след малко:
	— Как минаха снимките с Кристофър Лангдън?
	— Много добре. Ходихме до Бигин Хил, където е била базата му през войната. Дойде Ноуъл Джолион с други летци. Направих чудни снимки.
	— Донесла ли си някои? Бих искала да ги видя.
	— Не, не съм. Във вторник ги проявих и ги предадох на Тони дел Ренцо, художествения редактор. Но следващата седмица мога да ти ги покажа, дори мога да ти покажа и списанието с твоите снимки.
	— Много ще се радвам! Знам, че и Адам умира от нетърпение да ги види.
	Алиша въздъхна и се натъжи. Виктория забеляза веднага и попита:
	— С Адам наред ли е всичко? — Алиша не отговори и Виктория каза: — Изглеждаш много тъжна.
	След малко тя обясни:
	— Всичко е наред, абсолютно сигурна съм. Но ми се ядоса. Опитал се да се свърже с мен, когато е пристигнал в Ню Йорк. Аз бях с Чарли. Той не ми повярва. Беше убеден, че съм била с друг мъж. Най-накрая успях да го убедя, но осъзнах нещо. Адам е ревнив и с чувство за собственост.
	— Може би всеки мъж с теб ще се чувства по същия начин — промълви Виктория. — Ти си много красива и много известна актриса.
	Алиша я изгледа и се засмя.
	— Адам не мисли, че съм известна актриса. Твърди, че той ще ме направи звезда.
	Виктория така беше смаяна от тези думи, че в първия момент не отговори.
	— Може би се опитва да се направи на по-важен.
	— Знаех си, че си умно момиче — викна Алиша. — Както би казала госпожа Алис, сече ти пипето. — Тя отново въздъхна дълбоко. — Мъжете понякога са трудни и не са сговорчиви като жените. Различни сме като деня и нощта. Понякога си мисля, че те просто са тъпи.
	Виктория кимна и добави:
	— Леля Алис казва друга поговорка за мъжете и жените. Често ми напомня да не забравям, че мъжете са тъпи, а жените — глупави. И вероятно сме глупави. Но не всички мъже са глупави.
	Тя се засмя, Алиша също. Също като Виктория и тя обожаваше Алис Суон, която беше предана до смърт на майка й Дафни, както и на нея. Алиша знаеше, че Алис обича Виктория като свое дете.
	Двете жени се умълчаха, всяка замислена за нещо свое. Най-накрая Алиша се обърна и погледна Виктория.
	— Та като стана дума за мъже, какъв е най-големият британски герой от войната?
	— Харизматичен, красив, сърдечен и приветлив. Много очарователен и мил. Веднага се сближихме.
	— И аз останах с такова впечатление — отбеляза Алиша и се загледа в приятелката си. Забеляза как искрят очите й и как лицето й светна. — О, боже мой, не! Влюбила си се в него.
	— Не, не съм — протестира Виктория веднага, понеже не искаше никой в Кавендън да знае за чувствата й към Кристофър Лангдън. — Само се опитвах да обясня какъв необикновен човек е той.
	— И не е ли тъп като другите? — подразни я Алиша. — Изписано е на лицето ти, моето момиче.
	— Какво е изписано? — попита предизвикателно Виктория.
	— Чувствата ти, ето какво. Героят те е запленил.
	Настъпи мълчание и тогава изведнъж Алиша си спомни, че Кристофър Лангдън е в инвалидна количка. Покашля се, подвоуми се и попита предпазливо:
	— Извини ме, ако греша, но Кристофър Лангдън не е ли парализиран?
	— Не точно — отговори Виктория. — Рори, неговият асистент, ми каза, че е частично парализиран. Каквото и да означава това.
	Алиша се загледа в далечината и после погледът й се спря на голите възвишения. Най-накрая се обърна към Виктория:
	— Знаеш ли дали можеш да имаш физическа близост с него?
	— Не знам, Алиша. Всъщност мислех за това, когато дойде. Дойдох тук да премисля всичко, което се случи.
	— Също като мен. И двете знаем за това място от по-възрастните. Аз от дядо, който често ме водеше тук да съзерцаваме пейзажа. А ти от госпожа Алис по същата причина. Но тази пустош е идеалното място човек да подреди мислите си.
	Алиша се изправи.
	— Хайде, Виктория, ние с теб трябва да си поговорим за нещата от живота. Но в моята спалня, където е много по-топло и със сигурност не е ветровито.
	— Учих биология в колежа в Хароугейт — каза Виктория, докато с Алиша се отдалечаваха от гигантските мегалити.
	— А имала ли си… някаква практика?
	Тя не отговори.
	— Правила ли си любов с мъж?
	— Ами… — започна момичето, но замълча. След това добави тихо: — Не съвсем.
	Каквото и да означаваше това, Алиша се учуди. Госпожа Алис ще й се вбеси, ако знае, че Виктория ще научи за интимната близост от нея.

	* * *

	Виктория седеше пред буйния огън в камината в очакване Алиша да се върне. Тя беше отишла в трапезарията на южното крило да донесе коняк и чаши.
	— Трябва да се стоплим — беше казала, преди да излезе.
	Като се огледа, Виктория кимна одобрително. Винаги се беше възхищавала от тази спалня. В подредбата й бяха съчетани само нюанси на два цвята — зелено и розово — и те хармонираха чудесно. Стаята беше просторна, без излишни украшения.
	— Ето и пиячката — каза Алиша, влизайки. Остави бутилката и чашите на писалището до прозореца и наля коняк в двете чаши. Отиде при Виктория и й подаде едната.
	— Не открих чаши за коняк, но и тези ще ни свършат работа. Хайде, изпий го на един дъх. Така веднага ще се стоплиш.
	— Не ми се е случвало често да пия коняк — отбеляза Виктория, но изпи половината и се закашля. Като се успокои каза: — Силничко е.
	— Но върши работа. — Алиша седна. — Искам първо да поговорим за теб, Виктория, за да мога да ти дам съвет. Струва ми се, че имаш нужда от помощ за някои неща.
	Виктория кимна.
	— Ще ти кажа всичко, но не бива да го споделяш с леля Алис.
	Алиша я загледа и възкликна:
	— За бога, никога не бих го направила! Тя страшно ще се ядоса, ако разбере, че сме водили такъв разговор. Същото важи и за теб. Никога не споменавай пред нея, че сме говорили за толкова интимни неща.
	— Разбира се.
	— Ще ти задам няколко въпроса. Можеш да ми отговориш само с „да“ или „не“, ако предпочиташ.
	— Нямам нищо против да обясня по-подробно, ако не си ме разбрала.
	Алиша кимна и продължи:
	— Девствена ли си?
	— Не.
	— Но когато бяхме на хълма, намекна, че не си правила любов с мъж.
	— Казах „не съвсем“, защото работата се оплеска първия път. Мартин Пийк, братът на моята приятелка Кристин, ме сваляше и аз много го харесвах. Започнахме да се срещаме. Тогава учех в колежа в Хароугейт. Една вечер отидохме до гората извън града. Опитахме се да правим любов на задната седалка на колата, но нещата се объркаха, защото… той… почти веднага усети, че ще свърши… и това беше краят. След това Мартин се притесни, да не би да съм забременяла.
	— Но не беше, нали?
	Алиша я погледна проницателно.
	— Не, но роклята ми сигурно беше — промърмори Виктория, подсмивайки се.
	Приятелката й се разсмя, Виктория също. Алиша каза:
	— Поне имаш чувство за хумор. Срещна ли се пак с Мартин?
	— Да, когато си дойде веднъж от Кеймбридж. Този път нямаше изненади. Но така бързо приключихме, че не усетих нищо. Може би защото не го обичах.
	Последните й думи прозвучаха като въпрос.
	— Може би. Но, от друга страна, доколкото разбрах, той е бил съвсем неопитен. Ти на колко години беше?
	— Почти на осемнайсет, а Мартин на двайсет и една. Повече никога не го видях.
	— Мартин единственият мъж ли е, когото си познавала… в този смисъл?
	— Да.
	— Сега да поговорим за Кристофър Лангдън и твоите чувства към него. О, между другото, той на колко години е?
	— На двайсет и осем.
	— От начина, по който изглеждаше там, при скалите, и говореше за него, подозирам, че безумно си се влюбила в него. Това чувство ми е познато до болка — каза Алиша. — Нищо не може да се сравни с истинското привличане. Емоцията е много силна. Желание, страст, копнеж. Прегазва всичко. Нищо друго в света няма значение, освен да бъдеш с този човек.
	Тя замълча, поклати глава и завърши:
	— Съсипала е живота на много мъже и жени. Може би защото разумът липсва. Само сексуалното удовлетворение има значение. Всъщност мисля, че това желание… заслепява.
	— Точно това чувствам към Кристофър. — Виктория се наведе към Алиша. — Искам да съм постоянно с него, близо до него. Искам всичко с него.
	Алиша се замисли, после каза бавно и много загрижено:
	— Трябва да поговорим какво ще се случи, ако се обвържеш с него във всяко едно отношение. Ще носиш голяма отговорност, Виктория.
	Виктория изглеждаше озадачена. Сви вежди и попита:
	— Какво по-точно имаш предвид?
	— Ситуацията зависи изцяло от теб. Трябва много сериозно да помислиш, преди да започнеш любовна връзка с Кристофър. Той е парализиран, но е достоен, добър човек. Всички знаят колко смел е бил през войната…
	Алиша млъкна и взе ръката й.
	— Длъжна си да приемеш ситуацията много сериозно. Не можеш да започнеш връзка и после, ако не ти изнася, да си отидеш.
	— Разбирам всичко това, Алиша, наистина. Ако започна връзка с него, ще бъде завинаги. Ще се омъжа за него, ще се грижа за него, ще имаме деца.
	Настъпи доста дълго мълчание. Най-накрая Алиша заговори:
	— Ако можете да имате деца. Ако можете да правите любов. Можете ли? Обсъждали ли сте този въпрос?
	— Не, разбира се! — възкликна Виктория твърде разпалено.
	— Какво чувства той към теб?
	— Очевидно същото, сигурна съм.
	— А докосвал ли те… — Приятелката й млъкна и поклати глава. — Разпитвам те като следовател от Испанската инквизиция.
	— Не, стараеш се да ми помогнеш. Кристофър не ме е докосвал с пръст. Целува ме по страните, държи ми ръката, това е всичко. Мисля, че Рори, неговият секретар, знае за увлечението му към мен.
	— Защо го споменаваш? — попита заинтригувана Алиша.
	— Първия ден, когато се запознах с Кристофър, в началото на този месец, излязох от дома му веднага след следобедния чай. Смрачаваше се. Рори излезе с мен да намери такси. Когато се качвах в таксито, той ме предупреди. Каза нещо в смисъл „не се забърквай с него, не го обърквай“. Честно казано, аз се стреснах.
	— И аз казвам същото.
	Алиша я погледна красноречиво.
	— Рори ми каза още, че Кристофър е останал с по-особено впечатление от мен, каквото друг път не е забелязвал. Изглежда, мислеше, че реакцията му е необичайна.
	— В такъв случай знаем, че споделя чувствата ти. А частичната парализа? Не разбирам в какво се изразява.
	— Нито пък аз. Когато чух Рори да споменава за патериците, попитах дали Кристофър може да ги използва. Той потвърди, че може. Разбрах само, че гръбначният му стълб е увреден, но не изцяло. Това имаше предвид, като каза, че парализата е частична. Ще ми се да знам повече.
	— И аз. — Алиша се облегна и изпи последната глътка коняк. Изведнъж се надигна и погледна втренчено Виктория. — Сетих се нещо. Имам приятелка, която е омъжена за специалист по парализи. Казва се Палмерстън. Ще помоля Вайълет да ни помогне да разберем.
	Виктория веднага реагира, като чу името:
	— Той лекар ли е?
	— Специалист невролог и е много известен. Може би един от най-добрите в света. Защо?
	— Когато фотографирах Кристофър в кабинета му, чух, че напомни на Рори да не забравя да се обади на сър Палмерстън в понеделник. А сега се досетих, че към лекари специалисти се обръщат със „сър“.
	— Правилно. Искаш ли да се обадя през седмицата на моята приятелка?
	— Не знам. Тя дали ще каже нещо за Кристофър, ако изобщо е осведомена? Мисля, че лекарите пазят тайна.
	— Да, но аз ще попитам само за парализата, без да споменавам имена.
	— Там, на скалите обмислях дали сама да не попитам Кристофър. Какво ще кажеш?
	— Одобрявам от все сърце и това също така е начин да му покажеш, че имаш сериозни намерения.
	— Да — потвърди Виктория. — Искам да разбере, че съм сериозна, зряла личност. Понеже изглеждам малка, той си мисли, че е твърде стар за мен. Обаче аз работя от осемнайсетгодишна.
	— Кога ще го видиш? — попита приятелката й.
	— В неделя вечер. Нали и ти се връщаш утре, Алиша?
	— Да. Трябва да се подготвя за понеделник. Ще бъда на снимки през цялата седмица. Ще ми бъде приятно да пътуваме заедно. Чарли няма да се връща утре. Ще чете коректурите.
	— Има още нещо, което искам да ти кажа — започна Виктория. — Във вторник вечерях с Кристофър, преди да дойда при леля Алис и чичо Уолтър. Кристофър ме попита дали следващия уикенд съм свободна. Отговорих, че нямам ангажименти. Каза ми, че иска да ми покаже къща, която обича, и вярва, че и на мен ще ми хареса.
	— Къде се намира?
	— В Кент, до Ромни Марш. Там е родната му къща. Да отида ли?
	— Да, трябва да отидеш. Това е прекрасна възможност да го опознаеш по-добре. Пък и човек никога не знае. Може би ще получиш отговори на всичките си въпроси.


>>	Двайсет и осма глава

	Беше се върнал тайно. Само домашната прислуга знаеше, че е в Лондон. Точно това искаше Адам Фенъл. Имаше нужда да остане сам, да се успокои, да се възстанови от вредните последствия на пътуването до Ню Йорк.
	Дори Алиша Стентън не знаеше, че е тук. Изпъшка, като си спомни колко зле се държа с нея по телефона. Ако можеше, щеше да се ритне за глупостта си.
	Брак с Алиша беше следващата му стъпка. Не се съмняваше, че тя ще стане негова жена.
	Подсмихна се, загледан във фотографията й на писалището. Ето я аристократка, внучка на един от първите графове на Англия, безупречно потекло, безупречни маниери. И въпреки всичко можеше да я превърне в тръпнеща от сексуално желание плът. Неговите необикновени умения в леглото бяха още един начин да я обвърже със себе си. Тя винаги изпитваше желание, наистина имаше ненаситно желание.
	А сега трябваше да оправи последствията от грубостта си по телефона. И за всичко беше виновен Винс Рамзи. Винс беше един от спонсорите му, който най-неочаквано отказа да го финансира за филма „Опасна личност“, трилър в духа на Хичкок. И Рик Кариър също му отказа. Техните решения издухаха плана му като перце.
	По същество и двамата не харесаха сценария. Може би имаха право. Може би трябваше да се преработи. Ще го даде на Феликс Ламбърт и ще поиска мнението му.
	Адам вярваше на Феликс; той беше от старата школа и Адам искрено го уважаваше, Феликс имаше отличен вкус. Освен това беше агент на Алиша. И Джеймс Брентууд му беше клиент. Адам имаше намерения спрямо сър Джеймс. Надяваше се да го склони да играе в друг негов филм със заглавие „Отмъщение“. Отново в стил Хичкок. В момента Хичкок определено беше на мода. А според Адам той беше най-великият.
	В края на краищата намери пари от Катрин Марън, продуцентка от Бродуей, с която беше работил в миналото. Харесваше й да си представя, че е филмова продуцентка, и него харесваше. Спа с Катрин и това беше клауза от сделката. Но цената не беше голяма за огромната инвестиция.
	По природа Адам беше нагаждач, коравосърдечен и пресметлив, макар че умело прикриваше тези черти от характера си. Неговият чар покоряваше, както и благовидната му външност.
	Пак се замисли за Алиша. С парите на Катрин Марън в джоба си можеше да се съсредоточи върху бъдещата си съпруга.
	Първо трябва да й се извини. Знаеше как да покаже разкаянието си, а в леглото веднага щеше да забрави за гнева му. Една вечер не я откри вкъщи и веднага я обвини, че е била с друг мъж. По дяволите. Наистина постъпи глупаво. Знаеше, че все някой от нейното обкръжение няма да хареса маниерите му. А и не забравяше произхода на Алиша. Като се ожени за нея, наистина ще се издигне до върха. Чрез нея ще влезе в английската аристокрация и ще стане един от тях.
	От детството си градеше планове да се издигне до върха. Беше във възможностите му. Ще се възползва, но за целта трябваше да се контролира.
	Върна се снощи. Днес Алиша беше на снимки. Знаеше програмата й. Предстоеше й натоварена седмица. До четвъртък нямаше да се появява в студиото. В плана му влизаше да я изненада, да изненада всички, включително Марио. И ще ги очарова до един. Никога не се проваляше.
	Адам не беше във форма. Краката му отново го безпокояха. Имаше крампи в прасците и често накуцваше.
	Проблемите се появиха преди няколко месеца. Макс, неговият масажист, го убеди, че не е ревматизъм и прегледът при специалист го потвърди. Предписа му калий и го посъветва да ходи много.
	Адам отиде в спалнята, отвори едно от чекмеджетата на скрина и извади две кутии. Остави ги на леглото и погледна в тях. Усмихна се. Парите на Катрин бяха дошли тъкмо навреме, пък и тя му достави удоволствие в леглото.

	* * *

	Шумът и глъчката в редакцията бяха музика за ушите на Елизе и тя наистина се чувстваше щастлива винаги, когато беше тук. И тази сутрин не правеше изключение. Пишеше статия за кралската прожекция, която щеше да се състои през ноември.
	Кралят, кралицата и двете принцеси щяха да присъстват. Все още нямаше сведения за тоалетите им и реши да се обади по телефона на Констанс Ламбърт.
	След като си размениха сърдечни поздрави, Констанс попита:
	— С какво мога да ти бъда полезна, Елизе?
	— Пиша статия за кралската прожекция. Знам, че е съвсем рано още, но се чудя дали мога да поговоря с теб няколко минути, понеже си в благотворителния комитет и навярно знаеш кои звезди ще присъстват — попита Елизе.
	— Разбира се, елегантният Ерол Флин, след като изпълнява главната мъжка роля в „Сага за Форсайтови“, увериха ме, че и Гриър Гарсън ще присъства. Тя изпълнява главната женска роля. Мисля, че Ерол Флин ще развълнува женските сърца. — Констанс се подсмихна. — Имам списък и ще ти го дам.
	— Предполагам, че е твърде рано да питам за тоалетите на актрисите, нали, Констанс?
	— Да. О, и Алиша Стентън ще присъства с нейния продуцент Адам Фенъл. Можеш да напишеш, че Алиша ще бъде с бална рокля от тюл в любимия й син цвят, изработена от леля й Сесили Суон.
	— Благодаря ти, Констанс, за ценните сведения. Сега вече мога да напиша интересна встъпителна статия.
	— Удоволствието беше мое, Елизе.

	* * *

	През цялата сутрин Елизе работи върху статията, като насочи вниманието към вълшебството на едно подобно събитие, присъствието на кралското семейство и на холивудските звезди, които щяха да присъстват на премиерата.
	Тъкмо редактираше текста, когато телефонът зазвъня. Вдигна го и изрече разсеяно:
	— Ало? Елизе Щайнбренер на телефона.
	— Здравей, Елизе, как си?
	— Алистър! — възкликна тя, като го позна по гласа. — Как се чувстваш?
	— Благодаря, много по-добре — зарадва се той на реакцията й.
	— Къде си? Още ли си при родителите си в Съри?
	— Върнах се в добрия стар Лондон, защото наистина съм много по-добре. Почти оздравях. На кого да му дойде наум, че един апендицит може да причини такива поразии?
	— Може да бъде много сериозно, нали знаеш? — отговори Елизе. — Особено ако се развие перитонит. Хората умират от операция на апендицит. Но новините при теб са хубави. Надявам се, че ще започнеш работа.
	— Мисля да взема още една седмица отпуска, после пак ще се бъхтя.
	След кратка пауза Алистър каза:
	— Първо искам да ти благодаря, че дойде в болницата и ме разведри. И второ, искам да изпълня обещанието си да те заведа на вечеря. Ако искаш да излезеш с мен, разбира се.
	— Знаеш, че искам, Алистър, някак си си допаднахме, когато се срещнахме у сестра ми, така си мисля.
	— Наистина. После припаднах на работа след няколко дни и ме откараха в спешно отделение. А случайно тази вечер да си свободна?
	— Свободна съм. И тази вечер ще свърша работа по-рано, около пет и половина.
	— Знам, че обичаш да ходиш в „Льо Ша Ноар“, понеже моят по-голям брат, който все командва, постоянно повтаря колко ти харесвал ресторантът. Да те заведа ли там?
	— Да.
	— Веднага ще запазя маса. За седем удобно ли е? Или е рано.
	— Съвсем удобно.
	— До скоро, Елизе.
	— До скоро, Алистър.
	Тя затвори телефона и статията, която редактираше, беше забравена за момента.
	Най-после щяха да се срещнат. Наистина хареса Алистър онази вечер при Грета в началото на октомври. Тогава той разговаря с нея цяла вечер и я попита дали ще приеме да й се обади в понеделник, за да си определят среща.
	След това не й се обади и тя остана разочарована, почувства се като глупачка, дори се ядоса малко. После се захвана здраво за работа. Работата е била винаги нейното спасение.
	Ден-два по-късно Арнолд й се обади в редакцията да й съобщи, че Алистър е много болен и е в болница.
	Бил опериран от апендицит и се възстановявал. След това пак й се обади и я попита дали иска да посети брат му заедно с него.
	Тя веднага се съгласи и се почувства щастлива, като видя колко се зарадва Алистър. Всъщност не престана да й се усмихва през цялото време, докато беше при него.
	„Бях права за него — помисли си Елизе. — Той беше мил и искрен, когато се запознахме. Допаднахме си изведнъж. И се надявам, че не съм се излъгала.“
	Лицето й грейна.


>>	Двайсет и девета глава

	Каквото и да се случваше в личния й живот, Алиша беше типична актриса професионалистка и работата й винаги беше на първо място. Така че си наложи да изхвърли от ума си и яда към Адам, и обидата, че от дни не й се беше обаждал. В действителност откакто се скараха.
	Но пък знаеше, че и на никой друг не беше се обаждал. Дори Марио, продуцент и негов съдружник, недоумяваше защо той не се обажда.
	Разказа на Чарли всичко това в бара на Сийджи Клъб в Мейфеър.
	— Във всеки случай тези дни бях много заета и работата ме утешаваше — добави тя. Вдигна чашата шампанско и се чукна с Чарли. — За теб, скъпи, и за новата ти книга. Знам, че ще има голям успех.
	— И твоят филм ще стане хит. — След глътка шампанско продължи: — Така си отдъхнах, като предадох коректурите днес. Сега мога да помисля за следващата си книга.
	— За бога, Чарли, веднага ли? Ненаситен си.
	— Имам идея, която искам да разработя, но ще я обсъдя с леля Дидри. Но да се върнем на Адам Фенъл. Според мен неговото мълчание не е намек за нещо сериозно, като например да скъса с теб. Преди всичко той е в Ню Йорк и часовата разлика е голяма.
	— Съгласна съм с теб. — Алиша позамълча, поклати глава и сви устни. — Става въпрос за това, че се държа така детински ревниво, като че ли съм негова собственост.
	— Ах, скъпа моя, такива са мъжете. Или по-скоро такъв е мъжът, влюбен в теб. Освен това мисля, че има много сериозни намерения.
	Тя сви вежди.
	— Така ли?
	— Залагам последното си пени, че не греша, хлапе — промърмори той, наричайки я както в детството им. — Трябва да призная, че харесвам Адам много и мисля, че си подхождате.
	— Ако те чуе, ще вземе да се надува — отвърна му тя със саркастичен тон.
	Чарли погледна внимателно сестра си и отбеляза:
	— Говориш така, сякаш блясъкът на твоя идол е помръкнал. Да не би да си охладняла? Не си ли вече във възторг от него?
	Гласът му прозвуча така мрачно, че тя се разсмя и отговори бързо:
	— Не съм охладняла, нито съм разочарована. Само отбелязвам, че малко се ядосах, когато не ми повярва, че съм с теб. Това израз на недоверие ли е?
	— Донякъде, предполагам, но, от друга страна, сигурно е бил разочарован, че не те е чул, след като е копнял да поговори с теб. Може би през целия ден. М-м-м, да си го кажем направо, влюбените мъже оглупяват.
	Алиша се усмихна на Чарли и вдигна чашата си.
	— Тази вечер ми е позволено да изпия само тази чаша, Чарли. Утре ще снимам много важна сцена и трябва да изглеждам добре, гласът ми да е ясен и да не бъркам репликите.
	— Не се страхувам за теб. Ето че имам възможност да кажа, че ти свалям шапка. Откакто стана на двайсет, работиш като вол. Превъзходна актриса си и сега е твоето време. Вярвам, че ще получиш висока награда за таланта и усърдието си.
	— Благодаря ти. Но това, с което наистина се гордея, е, че почти не съм преставала да работя. И аз като теб сама се издържам. Никога не съм искала финансова подкрепа от родителите ни, ти също.
	— Така е. И предпочитам сам да се издържам. А те как са? Имаш ли новини от тях?
	— Миналата седмица получих писмо от мама. Пожелава ми успех с филма. В момента ми се струва, че са добре. Като че ли нещата са се уталожили след кавгата през лятото, макар че тя не пише нищо за връщане. Като че ли държи на мнението си.
	Чарли кимна.
	— Онзи ден говорих с татко и той намекна, че ще останат в Цюрих до пролетта.
	— Сесили ще се разстрои, ако не се върнат в Кавендън за Коледа. Но какво можем да направим? — Тя сви рамене и погледна часовника си. — Моля те, Чарли, да отидем да вечеряме. Не искам да стоя до късно.
	— Разбира се.
	Излязоха от бара и отидоха в трапезарията. Настаниха се и той поръча за себе си още шампанско, но Алиша се примири с чаша вода. Понеже искаше да прекрати разговора за Адам, го попита какви са плановете му за Коледа.
	— Като се заговорихме за родителите ни, си спомних, че идва Коледа — започна Алиша. — Доколкото разбрах, те ще останат в Цюрих. Дулси и Джеймс са в Лос Анджелис. Все пак може да се върнат, ако Джеймс приключи със снимките.
	— Да си призная, Алиша, не ми се ходи в Цюрих — сподели Чарли. — Знаеш, че обожавам коледите в Кавендън. Малко съм консервативен предполагам и ще си бъда у дома в Йоркшир. А ти?
	— Адам спомена нещо за Бевърли Хилс и това наистина е проблем за мен по същата причина. Предпочитам да бъда в Кавендън, а и не искам леля Сесили и чичо Майлс да се почувстват изоставени от всички нас.
	— Съгласен съм. Леля Дидри, Робин и чичо Уил ще бъдат там, и леля Шарлот, разбира се.
	— Коледа не е толкова далече — промълви Алиша, чудейки се дали Адам ще се сърди, ако не замине за Лос Анджелис. „И утре е ден, после ще му мисля“ — реши тя.
	Чарли забеляза, че сервитьорът идва към тях.
	— Ето ги и нашите скариди. Алиша, защо се умисли? Или си разстроена?
	— О, нищо, забрави… Просто се чудех дали Адам ще създава проблеми за Коледа.
	— Покани го в Кавендън. Няма да откаже. Никой не би отказал.

	* * *

	На следващата сутрин колата на студиото взе Алиша рано сутринта и в шест часа тя вече пътуваше. Беше четвъртък, денят на най-важните за седмицата снимки. Не като продължителност, но като ключов момент във филмовия разказ. Както често се случваше, сцената не се снимаше в логичната последователност. Едва при монтажа с нея щеше да завършва филмът.
	Съвсем целенасочено избягваше да мисли за Адам. Вместо това си спомни Виктория. Беше много любопитна какво ще се случи с нея през уикенда в Кент.
	Двете се върнаха заедно в Лондон и Виктория й разказа за клуба за ветерани и за работата, с която Кристофър искаше да се заеме.
	В случая най-хубавото беше, че благотворителността ще помага на войници, моряци и летци.
	„Добър човек“ — помисли си Алиша и усети, че се отпуска и успокоява, като разбра изведнъж, че на прочутия герой от войната може да се има доверие. Постъпваше както трябва. Беше благороден и достоен човек.
	Беше казала на Виктория, че отговорността е нейна, но сега размисли. Кристофър нямаше да разреши. Той беше наясно с всички усложнения, съзнаваше до къде стигат възможностите му и какви са последствията от една връзка с жена. Знаеше, че всяка жена, която приеме да бъде с него, ще се изправи пред огромни отговорности. Почувства инстинктивно, че с него Виктория ще бъде закриляна.

	* * *

	Щом пристигна в студиото, Алиша съблече палтото си, свали тюрбана от главата си и отиде при гримьорката, която я очакваше.
	Мислите на Алиша се рееха от Виктория към майка й в Цюрих, която й липсваше, после към Сесили и неизбежно към Кавендън. През уикенда пак щеше да отиде там и да прочисти гардероба си, както беше обещала на леля си. Преди Коледа събираха дрехи от всички и ги подаряваха на семейства в нужда, и това беше традиция.
	Като се замисли за дрехи, неминуемо си спомни и за кралската прожекция, която вече не беше толкова далеч. Представи си своите бижута, разсъждавайки кое ще подхожда най-много на балната рокля от тюл. Замисли се и за бижутата на Кавендън, и осъзна колко мъчително е било за майка й да гледа как новото време променя дома й.
	Когато гримът й беше готов, Алиша отиде при фризьорката, после се върна в своята гримьорна. Мариет, нейната гардеробиерка, я чакаше и за минути беше облечена и готова за снимачната площадка. Там я посрещнаха екипът, режисьорът Пол Доулинг и изпълняващият главната мъжка роля Андрю Ванс.
	Алиша притежаваше специален талант, който й даваше предимство пред другите актьори. Имаше изключителна памет, всъщност фотографска памет. Учеше репликите наизуст много бързо, запомняше ги без грешка и това й даваше възможност да се концентрира изцяло върху играта.
	Асистентът извика:
	— Осветление!
	След него викна Доулинг:
	— Камера!
	Сцената се разиграваше в селска кухня. Алиша и Андрю стояха в средата на стаята. Тя започна първа да говори — меко и нежно. Андрю беше неин любовник във филма и тя му съобщаваше, че ще се върне при съпруга си и семейството си. Че трябва да се разделят, и че тя го напуска.
	Андрю, също много добър актьор, реагира на мига. Първо се смая, след това едва не се разплака, после се разгневи и накрая очите му пак се напълниха със сълзи.
	Изведнъж започнаха крясъците. Гневът му се разрази. Думите ставаха все по-тежки, по-злобни, по-жестоки и изречени още по-високо. Имаше и сълзи. Тя изкрещя, когато той грубо я сграбчи. Тя се задърпа и се освободи.
	Най-накрая беше сцената с гневното излизане на Андрю. Алиша остана сама в кухнята, сълзите се стичаха по лицето й.
	Беше сигурна, че сцената няма да има нужда от дубъл. За нейна изненада повториха сцената три пъти, преди режисьорът да остане доволен. Най-после той викна:
	— Стоп! Край на снимките.
	Преди Пол да си отвори устата, за да поздрави своите двама актьори, някой от екипа започна да ръкопляска и да вика:
	— Браво! Браво!
	Всички се заоглеждаха озадачени.
	Алиша първа го видя. Адам Фенъл излезе на светло, блестящ както винаги. Снежнобяла риза. Безупречен тъмносин костюм. „Без нито една гънка от главата до петите“ — помисли си тя.
	Усмивката му беше обезоръжаваща, докато отиваше право към нея. Прегърна я и я целуна по устните. Тя се поддаде на първия порив и отвърна на целувката, дори със страст.
	Около тях започнаха да подсвиркват, да подвикват и да ръкопляскат. За миг Алиша си помисли, че никога няма да престанат. Екипът с искрено вълнение наблюдаваше как магията и илюзията от сцената се разпростират в реалния живот. Та не правеха ли точно това? Не създаваха ли илюзии? Най-неочаквано магията на киното се превърна в реалност.
	Когато най-накрая я пусна, Адам взе лицето й в длани, загледа се дълбоко в очите й и каза разкаяно:
	— Съжалявам, безкрайно съжалявам. Бях много зает, но успях, Алиша. Осигурих пари за твоя следващ филм, скъпа моя.
	Усмихна й се, докосна страната й и се запъти към режисьора.
	Изненадана от думите му, го изпрати с поглед. Значи е намерил пари за „Опасна личност“. Потръпна от радост. Продължи да го наблюдава, когато отиде при Андрю и очевидно го поздрави. След това разговаря с оператора, всъщност с всички от екипа. Смееше се и им демонстрираше, че е благодарен продуцент. Огледа се, питайки се къде е Марио, но никъде не го зърна.
	„Това има голямо значение — помисли си тя. — Той съзнава, че съчетаните у него чар и общителност влияят, и знае, че ще влияят.“ Може и да беше техен шеф, но им беше и приятел. Свестен колега, който изразяваше своята благодарност.
	Обичаше Адам заради умението му да ги накара да се чувстват добре. Гневът й премина, обидата беше забравена и тя се изпълни с възхищение към него.


>>	Трийсета глава

	Щом Алиша излезе от гримьорната, той я отведе набързо до неговата кола и по пътя към Лондон й каза, че ще я заведе на вечеря да празнуват. След това я отрупа с похвали, поздрави я, намекна, че може да спечели наградата на филмовата академия за ролята си в този филм.
	Обеща й да направи от нея голяма звезда, каквото и да й се случва. Много пъти повтори колко много я обича, че я обича така, както никоя друга жена през целия си живот.
	Навсякъде в града познаваха Адам и управителят на ресторанта в хотел „Дорчестър“ го посрещна много сърдечно.
	Настаниха ги на една от най-хубавите маси в тих ъгъл и той веднага поръча бутилка „Дом Периньон“. След това се облегна и й се усмихна щастливо.
	Тя също му се усмихна, пресегна се през масата и хвана ръката му.
	— Благодаря ти, че намери средства за „Опасна личност“, Адам. Оценявам го, наистина. И много се вълнувам.
	— Още повече ще се развълнуваш, понеже ти нося и друг сценарий. Казва се „Отмъщение“ и според мен е по-добрият от двата. Напомня ми за „Небезизвестните“. Гледала ли си го?
	— Гледах го. Излезе преди около две години с Ингрид Бергман, Кари Грант и Клод Рейнс.
	— Може би е най-добрият филм, който е направил Хичкок в кариерата си до този момент. Той е режисьор и продуцент. Снима го през лятото на четирийсет и шеста. Гледал съм го десетки пъти. Според мен е шпионски film noir. Сценарият на „Отмъщение“ не е шпионски, но определено е film noir и ще ни издигне на върха.
	Тя се засмя и поклати глава.
	— Не бъди толкова скромен. Ти си на върха.
	Сервитьорът наля шампанското. Като останаха сами, той вдигна възторжено наздравица за нея, наведе се и прошепна:
	— Нямам търпение да те отведа в леглото. Толкова много те обичам, моя скъпа Алиша. И ти ме обичаш, нали?
	— Да, обичам те. Защо се съмняваш? — Тя дълго го загледа. — Да си тръгнем веднага и да забравим за вечерята.
	Той се разсмя. Очевидно му стана приятно.
	— Прислугата е още в апартамента. Предпочитам да останем сами. Ще имаме на разположение целия уикенд да си доставяме удоволствия.
	Усмивката на Алиша помръкна и тя възкликна:
	— О, Адам, утре трябва да замина за Кавендън! Обещах на Сесили да й помогна за някои дребни задължения през този уикенд. Не мога да откажа в последния момент.
	Той я загледа смаяно. Лицето му се вкамени. Но после изведнъж се овладя и каза:
	— Разбирам, но, по дяволите, бяхме разделени толкова време и ти ми липсваше много, желаех те отчаяно. Само като погледна красивото ти лице и се възбуждам, както и в момента. Той се облегна и тъга засенчи красивото му лице.
	Понеже беше наблюдателна, Алиша забеляза как чертите му се изопнаха, но обърка състоянието му с разочарование, а не с яд, и започна да говори припряно:
	— Защо не дойдеш с мен утре? Ще прекараме заедно уикенда. Пък и ще те запозная с някои членове на семейството си. Моля те, кажи „да“.
	Той бавно изрече:
	— Ще кажа „да“, ако и ти кажеш „да“.
	— За какво?
	Адам не отговори.
	Бръкна в джоба на сакото си, извади малка кожена кутийка и я остави пред нея.
	— Кажи „да“, скъпа моя, и ще бъда много щастлив.
	Определено я изненада. Веднага позна кутийката „Картие“. Като я отвори, ахна. Пръстенът беше главозамайващ — голям диамант с по два продълговати от двете страни.
	— О, Адам, великолепен е…
	Толкова красив беше пръстенът, че дъхът й секна. Той бавно се усмихна.
	— Ще се омъжиш ли за мен, Алиша? Ще станеш ли моя съпруга?
	Тя не се поколеба.
	— Да, да! — Лицето й засия от щастие, извади пръстена от кутийката и се загледа в него.
	— Моля те, нека аз да ти го сложа на пръста — протегна той ръка.
	Алиша му даде пръстена и той го плъзна на безименния пръст на лявата й ръка.
	— Дълбоко развълнуван съм, че ще станеш моя жена. Ще бъдем завинаги заедно, скъпа. И ще дойда утре в Кавендън. — Попита малко по-тихо: — Трябва ли да спя в отделна стая?
	— Да, но аз ще дойда тайно при теб, за това не се безпокой.
	— Наистина очаквам с нетърпение най-после да видя Кавендън. Толкова много съм слушал за него, та не е ли една от най-величествените сгради в Англия?
	— Да, но за мен това имение е дом, където съм родена и израснала.
	Той кимна, направи знак на сервитьора и я погледна с най-прелъстителната си усмивка.
	— Ще си поръчаме ли вечеря? Сигурно си гладна след тежкия ден. Бог да те благослови за усърдието, скъпа Алиша, и за огромния ти талант. Каква изключителна актриса е моята бъдеща съпруга.
	Младата жена сияеше, не остана и сянка от тревогите й. Адам я обичаше и искаше да се ожени за нея. Изведнъж бъдещето й се стори блестящо.

	* * *

	След вечерята се върнаха в апартамента на Брайънстоун Скуеър. Прислугата си беше отишла, но във фоайето лампите пръскаха гостоприемно приглушена розова светлина.
	Адам я отведе в спалнята и отвори вратата на гардеробната.
	— Побързай, моля те, побързай.
	Като остана сама, Алиша се огледа и си почисти грима и яркото червило. Разсъблече се светкавично. Беше възбудена също като него.
	Тази нощ трябваше да бъде специална, може би най-специалната в живота й. Беше сгодена за мъжа, когото обичаше. Той я обичаше до полуда и не го криеше.
	Облече синьото кимоно и влезе в спалнята. Той я очакваше, спусна се към нея и я грабна в прегръдките си. Целувките им бяха страстни както винаги и щом се озоваха в леглото със сплетени тела, всички задръжки паднаха. Любиха се ненаситно почти до разсъмване.
	Неговата сексуална енергия беше неизтощима, той я повеждаше към екстаз с обичайната си вещина и тя му се отдаваше пламенно, изпълнена с желание и обожание.
	За Алиша нямаше мъж като него в целия свят и когато той прошепна в ухото й „Нямам търпение да станеш моя жена“, тя се притисна силно до него. Той й принадлежеше и тя му принадлежеше.

	* * *

	Пристигнаха в Кавендън в петък следобед в три часа, тъкмо навреме за чая. Адам беше наел кола и шофьор и пътуването мина много приятно.
	Сесили ги посрещна на входа и поздрави Адам сърдечно, след това Алиша го заведе на етажа с редицата спални. Беше му избрала декорирана със светлосиво и бяло спалня.
	Адам остана възхитен, усмихна се на Алиша, ликувайки тайно. Най-накрая беше там, където му е мястото — в грамадната къща на грамадно имение и се канеше да стане член на семейство с огромно богатство и влияние.
	— Радвам се, че си тук, Адам. Сигурна съм, че ще ти бъде забавно.
	— Ще носиш ли моя пръстен и ще им кажеш ли, че си се сгодила?
	— Естествено. — Тя го хвана за ръка и го заведе до своята стая. Отвори вратата и каза:
	— Ето моята спалня, ако имаш нужда от мен.
	— Това е неизбежно — отговори той и се усмихна с неговия момчешки маниер.


>>	Трийсет и първа глава

	Старата къща се наричаше „Сиймеър“. Намираше се близо до Ромни Марш. По пътя Кристофър разказа на Виктория, че родителите му купили къщата преди неговото раждане и я обзавели с автентични мебели от областта.
	Минаваха през гориста местност, когато той заговори:
	— Вики.
	Тя се обърна и го погледна. Както винаги той се усмихваше.
	— Много обичам да идвам тук… надявам се да ти хареса толкова много, колкото на мен.
	— Предполагам, че ще ми хареса.
	Виктория чувстваше онзи копнеж да бъде близо до него, в прегръдките му, и се държеше много внимателно. Преди той да направи първата крачка, трябваше да сдържа емоциите си. А тя и бездруго трудно ги овладяваше. Да обичаш някого и да не му го казваш, беше истинско мъчение.
	Той се наведе към нея и я целуна по страната.
	— Избрах ти стая, която мисля, че ще ти хареса… — Млъкна и се позасмя. — Най-после пристигнахме.
	Виктория видя, че влязоха в просторен двор. Фреди се насочи право към средата му и спря. Брус спря черния ван зад него.
	— Хайде, Вики! Слизай! Ще видиш за пръв път Сиймеър — каза Кристофър, все така подсмихвайки се.
	Виктория слезе от колата и вдигна поглед към къщата, която означаваше толкова много за него. Дъхът й секна от нейната красота.
	Архитектурата й подсказваше, че е от епохата на Тюдорите. Беше дълга и ниска, със стръмен покрив и множество прозорци. Пропорциите й бяха съвършени.
	И ето че той изведнъж застана до нея с инвалидния стол. Вдигна поглед към нея и попита:
	— Е, какво е мнението ти?
	Тя сложи ръка на рамото му.
	— Красива е. Мога цял живот да живея в нея, Кристофър.
	„Надявам се, че говориш сериозно“ — помисли си той. В този момент се чуха стъпки и той обърна глава. Виктория проследи погледа му и видя, че към тях идва висок и строен мъж с грубовато, но хубаво лице. Усмихваше се жизнерадостно, когато се представи:
	— Аз съм Алекс, Алекс Понятовски. Госпожице Браун, добре дошли.
	— Радвам се, че съм тук, господин Понятовски.
	— Моля ви, наричайте ме Алекс.
	— Моите приятели ме наричат Вики.
	Алекс кимна, отиде при Кристофър и го прегърна здраво. Очевидно двамата бяха близки приятели.
	— Да влезем, Кристофър — каза той. — Става студено и скоро ще се мръкне, а ти държиш точно по това време на годината да идваш.
	Алекс не дочака отговор и се запъти към къщата, бутайки количката. Виктория знаеше кой е той. Кристофър й беше разказал. Беше негов старши асистент. Алекс управляваше делата, свързани с благотворителността за ветераните, уреждаше публичните изяви на Кристофър и се грижеше за неговия бизнес.
	Беше поляк, избягал от родината си точно преди нацистите да я разсипят и да избият нейния елит. Като пристигнал в Лондон, се присъединил към Полската дивизия на Британската армия.
	През войната се запознали чрез общи приятели и се сприятелили. Виктория знаеше, че Алекс работи при Кристофър от 1946-а година и че му е много предан.
	Като влязоха в къщата, с фотографския си поглед тя веднага забеляза тъмните греди, белите стени, картините, лъскавия дъсчен под. Осъзна и че къщата е по-малка, отколкото изглеждаше отвън.
	Алекс я чакаше в просторния вестибюл.
	— Кристофър е в библиотеката — посочи той към коридора. — Ето, там е. Ще поръчам на Брус да внесе багажа ти. Искаш ли икономката да го разопакова?
	— Не, сама ще се оправя. Нямам много багаж.
	— Кристофър ще ти покаже стаята после. Има нещо, което иска да видиш. Но побързай.
	Тя се затича по коридора и надникна през първата отворена врата. Беше библиотеката.
	— Тук съм, до прозореца — извика Кристофър, като я чу, че идва.
	— Да, виждам те.
	Всъщност прозорецът, който спомена Кристофър, беше френски и от него се излизаше на тераса, която гледаше към парка. Кристофър беше на терасата, където имаше стол и за нея. На малка масичка беше сервирано шампанско в кофичка с лед и две чаши.
	— Да налея ли? — попита тя.
	— Да, мила.
	След като му подаде чашата, седна до него:
	— Алекс ми каза да побързам, понеже имало нещо, което искаш да ми покажеш.
	— По това време на деня гледката към блатата се променя. Този момент винаги ми се е струвал магичен. По-късно, след вечеря, ако времето е ясно, ще видим светлините на френския бряг. Но сега трябва да почакаме и ще ти обясня.
	— О, ето, над блатата се вдига мъгла, Кристофър. Наистина е магично!
	Обърна се към него. Очите й искряха.
	— Моят баща ми го показа, когато бях дете, и до ден-днешен обичам да седя тук и да наблюдавам как мъглата се издига и плъзва на всички страни, напомняйки за контрабандистите, заради които блатата са известни, както и други романтични приказки. — Хвана ръката й. — Това е, което исках да споделя с теб, Вики.
	— Радвам се. Искам да споделям всичко с теб.
	Той веднага се възползва от момента и каза:
	— Другата причина да дойдем тук с теб, е, понеже исках да се опознаем по-отблизо. Да бъдем под един покрив, да видим как се отнасяме един към друг във всекидневието. — На устните му се появи мимолетна усмивка. — После трябва да поговорим с теб за няколко други подробности. — А сега се надявам, че няма да имаш нищо против Алекс да вечеря с нас. Предполагам, че вече си разбрала колко близки приятели сме.
	— Нямам нищо против. Твоя гостенка съм.
	— Ние прекарваме доста време заедно, Вики, и това няма да се промени.
	Загледа я внимателно с насмешливо изражение. Тя му се усмихна.
	— И докато съм с теб.
	— Да изпием още по чаша преди вечеря.
	Тя напълни чашите и го погледна.
	— Ти не пиеш много. Всъщност останах с впечатление, че си абсолютен въздържател.
	— Почти не пия. Чувствам, че трябва да съм с бистър ум в този стол, след като го управлявам. Но тази вечер е много специална за мен. Да си тук, в къщата, която обичам толкова много, ме вълнува дълбоко. Да споделям моето чувство с теб, да виждам твоята реакция. Утре ще те разведа из къщата, ще ти покажа моята детска стая на горния етаж. — Като видя озадаченото й изражение, обясни: — Инсталирах асансьор, когато се върнах след края на войната.

	* * *

	След малко Кристофър тръгна с количката към библиотеката и после към коридора. Спря да я почака.
	— Тук е твоята спалня — посочи той една отворена врата. — Влез и погледни.
	Като влезе, Виктория видя, че е много приятна и уютна, без да е претрупана. След това мина през сводеста врата и се озова в малка всекидневна. В камината гореше огън и имаше френски прозорец, от който се излизаше на терасата.
	Когато се върна в коридора, сложи ръка на рамото му и каза с усмивка:
	— Прекрасна е. Благодаря.
	Той само кимна, но очите му заблестяха от удоволствие.
	— Сигурно си гладна — отбеляза, докато отиваха към трапезарията. — Аз направо умирам от глад.
	Влязоха в трапезарията, където също гореше огън в камината, лампите светеха и свещите на масата пращаха меки отблясъци.
	Той се придвижи до кръглата маса.
	— Седни до мен, мила, Алекс ще седне от другата ми страна. О, ето го и него.
	Алекс влезе и седна до Кристофър. Беше се преоблякъл. Тя се зачуди дали не трябваше да смени тоалета си. И Кристофър не се беше преоблякъл, но той беше елегантно облечен и бездруго.
	Алекс тъкмо я попита дали харесва стаята си, когато готвачката, жена на средна възраст, влезе да поздрави Кристофър и Виктория с добре дошли в Сиймеър.
	След това тя излезе и Кристофър обясни:
	— В първия момент може да ти се стори студена, но тя е много стеснителна. Със съпруга й Джо са много бъбриви. Работеха още при родителите ми. От години са в Сиймеър.
	— Мисля, че е много мила — отговори Виктория и като погледна Кристофър, добави: — В Сиймеър е тихо. Тишината е толкова приятна след лондонската врява. Нищо чудно, че искаш постоянно да живееш тук.
	Алекс прибави:
	— И аз като Кристофър очаквам с нетърпение да се върнем тук. Има нещо омайващо в тази чудна, стара селска къща, в легендите за блатата и тяхната тайнственост.
	— Ще разведеш ли Виктория в околността и ще й покажеш ли зюмбюловата гора, Алекс? — попита Кристофър. — В това време на годината зюмбюли няма, но напролет ще нацъфтят. — Погледна Виктория. — Тогава ще ги видиш, нали?
	— Ако зависи от мен, да, и ще набера зюмбюли — отвърна веднага тя.
	Той я погледна и й намигна, което я изненада.
	Поговориха още малко за Кент и след това Кристофър се поинтересува как върви благотворителната програма за ветерани.
	Виктория слушаше, но от време на време се унасяше в своите мисли. Спомни си съвета на Алиша, питайки се дали да го последва. Според приятелката й трябваше да бъде малко по-дръзка. Но ако поведението й го шокира? Когато спомена опасенията си пред Алиша, тя с усмивка отбеляза, че Кристофър е мъж с житейски опит и едва ли лесно ще се шокира. „И все пак не бива да прибързвам“ — каза си Виктория.


>>	Трийсет и втора глава

	— Какви са тези ярки светлини, които проблясват в далечината? — попита Виктория.
	С Кристофър се бяха върнали в библиотеката, където им поднесоха кафето. Седяха до френския прозорец, вече затворен, понеже вечерта застудяваше. Камината гореше, беше много уютно и можеха да съзерцават пейзажа.
	— Това е фарът на Дъндженес — обясни Кристофър. — А вляво ще видиш редица примигващи светлинки. Там е френският бряг. Много близо сме до Ламанша. Не знам дали съзнаваш колко е близо, Вики.
	— Нямам представа. — Тя стана и долепи лице до стъклото. — Боже мой, виждам светлините… блестят като звезди. Благодаря ти, че ме покани да прекарам уикенда тук. Достави ми голяма радост.
	— Тогава и аз се радвам. Имах причина да те доведа в Сиймеър. И преди ти намекнах. Трябва да говоря с теб за някои… сериозни неща, Виктория, и предпочитам тази вечер да говоря. Важно е. — Тя мълчеше и той попита: — Съгласна ли си? Не е толкова късно, едва осем и половина е.
	— Нямам нищо против. И не е късно.
	На нея й се стори, че той говори много официално, и се притесни.
	— Разговорът ни сигурно ще продължи по-дълго, затова предлагам да се преоблечеш с по-удобни дрехи и да си подредиш вещите. През това време Фреди или Брус ще ме приготвят за сън, за да не ги карам да стоят до късно. Ще седнем пред камината, ще се отпуснем, ще пийнем коняк и ще можем да говорим спокойно, без да ни прекъсват.
	— Можеш ли сам да си легнеш?
	— Да, с патериците. Няма проблем, за това не се безпокой.
	— Да повикам ли някого от тях? — попита тя и стана.
	— Не е необходимо. В спалнята имам звънец. Ще се видим след петнайсет минути. Достатъчни ли са ти?
	Тя кимна и излезе. Думите му, толкова сериозни, я изплашиха. Нещо ужасно ли щеше да й каже? Нещо, което не би искала да чуе? За себе си ли? За здравето си ли? Отказа повече да си внушава страшни неща, бързо извади от куфара си дрехите и тоалетните принадлежности. Изми се, среса се и съблече дрехите, които беше носила цял ден.
	Виктория харесваше широките панталони с марката на Сесили и Грета й даде един от крепдешин. Съчета го с бяла риза и обу ниски, семпли обувки.
	Върна се в банята, огледа се и реши, че изглежда прилично. Напръска се с одеколон и като погледна часовника си, установи, че са минали двайсет минути.
	Веднага отиде в библиотеката. Кристофър седеше в инвалидния стол пред огъня. Беше с халат и с боси крака. Настани се срещу него и каза:
	— Ето ме. Цялата съм в слух.
	Той се загледа в нея внимателно, преди да изрече:
	— Не се мръщи, нищо лошо няма да ти кажа. Във всеки случай не катастрофално.
	Тя се наежи и възкликна:
	— Знам, че…
	— Няма да е нещо лошо по начина, който предполагаш — прекъсна я той. — Просто искам да разговарям искрено с теб, да разбера някои неща и двамата да ги обсъдим. Разговорът наистина няма да те разтревожи. Съгласна ли си?
	Така й олекна, че изобщо не отговори. Само кимна и се облегна.
	— Не се познаваме отдавна, знаеш…
	Тя го прекъсна:
	— От четвърти октомври, а днес е двайсет и първи. „Винаги можеш да се довериш на жена за точната дата“ — помисли си той, въпреки че точността й го развесели.
	— Не мисля, че времето има значение, когато става въпрос за чувства. Вярвам, че всеки човек усеща, когато срещне своята сродна душа. Съгласна ли си?
	— Да. — Пое дълбоко дъх. — Аз твоя сродна душа ли съм?
	— Вярвам, че си. — Той се поколеба. — Но някои неща ме тревожат, Виктория. Аз не съм като другите мъже, инвалид съм.
	— Да не би да намекваш, че не можеш да имаш интимна връзка с мен?
	— Не, мога. Ходих при моя невролог за основен преглед и той ме успокои. Даже каза, че мога да имам деца.
	— Значи няма никакъв проблем. Всичко е нормално, нали?
	— В това отношение, да. Но се тревожа за теб, Вики. Може да се отегчиш, да ти омръзне, защото аз съм прикован на този стол и ти ще се чувстваш длъжна да стоиш до мен, за да не нараниш чувствата ми. Не бих искал това да се случи.
	Виктория се отпусна в креслото и трескаво се замисли. Спомни си думите на Алиша, че трябва да го съблазни, да го накара да преодолее бариерата, да му докаже, че може да има ерекция, понеже тя, Вики, го възбужда. Дори й обясни какво да направи.
	— Влюбена съм в теб, Кристофър — каза най-накрая. — Влюбена съм в теб от деня, когато се срещнахме. А ти влюбен ли си в мен?
	— Влюбен съм, много. Влюбен съм от мига, в който влезе в кабинета ми и се понесе към мен като видение от приказен сън. И ние си го казахме, нали? Без да изричаме точно тези думи.
	— Казахме си го. — Тя го погледна и се въоръжи с всичкия си кураж. — Защо седим тук и говорим? Защо не сме в твоето легло и не правим любов, вместо да си губим времето.
	Той нямаше как да не се разсмее и още повече я заобича заради нейната искреност и чистосърдечност. Знаеше точно какво е отношението й без недомлъвки и това го радваше… всъщност му вдъхваше увереност. Мразеше двулични жени, особено след като сам той беше много етичен.
	Виктория съзнаваше, че присъствието й го радва, че го разсмива, и често се възползваше от този свой талант. Стана пъргаво, спусна се към него, съзнавайки, че напрежението помежду им най-после се е стопило. Понеже най-накрая заговориха открито и си признаха, че са влюбени.
	Тя се наведе и го целуна по устните. Той я прегърна и тя усети мускулите му и колко силни са ръцете му, когато я притегли и зацелува със страст.
	След малко тя се отдръпна и каза:
	— Погледни и от друг ъгъл. Ще направим тренировка. Ако не се получи, няма значение. Просто ще опитаме пак.
	Стана точно така, както беше предвидила. Той започна да се подсмихва, хвана ръката й и целуна върховете на пръстите й.
	— Благодаря на бога, че се появи в живота ми, скъпо мое момиче.
	— Тук съм, за да остана.
	Кристофър каза:
	— Иди в твоята спалня, приготви се за сън и ела при мен. Аз ще бъда в леглото и ще те чакам. Спалнята ми е ето там — посочи той една врата в другия край на библиотеката. — И заключи вратата на библиотеката, като влезеш.

	* * *

	Виктория се върна в своята спалня, преоблече се с тънка розова нощница и халат. Бяха красиви, женствени и разголени. Още веднъж се вслуша в съвета на Алиша. Свали си обиците и часовника, пак си сложи парфюм, излезе и затвори вратата.
	Като влезе в библиотеката, видя, че Кристофър е загасил повечето от лампите. Светеше само една до камината. Заключи вратата, както й заръча той, и извика:
	— Върнах се. Да дойда ли при теб?
	— Чакам те, Виктория. Ела, хубавице моя.
	Тя влезе в спалнята и се закова на място. Нямаше нищо общо с нейната представа. Беше почти стерилна, с бели стени и празна, с изключение на модерна версия на някогашните пиринчени легла, инвалидния стол и бял скрин под прозореца. Патериците бяха подпрени на стената.
	Кристофър лежеше, подпрян на възглавници. Виктория остана поразена от него. Колко красив беше с гъстата кестенява коса, искрящите кафяви очи и ямката на брадичката.
	Беше завит до кръста, но иначе беше гол. Тя забеляза колко широки са гърдите и раменете му. Вече знаеше колко силни са ръцете му и колко добре е трениран от Брус и Фреди.
	Обзе я желание, пристъпи към леглото и свали халата, като знаеше, че нощницата й не скрива почти нищо.
	Кристофър не можеше да откъсне очи от нея. Формата на заоблените й гърди, тесния ханш, дългите крака, прозиращи през нощницата, събуждаха у него копнеж. Желаеше я. Искаше да я има на мига.
	Тя застана до леглото, съблече нощницата си и се пъхна в леглото до него.
	Изпълнен с нежност, той я прегърна и я притисна до себе си. Почувства се щастлив, като усети копринената й кожа и гърдите й. Толкова много я обичаше. Искаше да я обича завинаги, да я пази, да не разреши да изпита болка.
	Прекара ръце по тялото й, целуна гърдите й. Зарови ръце в косата й и тя тихо простена, когато той започна да обсипва с ласки гърдите й.
	Погали бедрата й, плъзна ръка между тях и тя се разтрепери и се изви като дъга.
	Изпадна в екстаз и сякаш се понесе в безтегловност. Най-накрая го докосна, погали го и потръпна, усещайки възбудата му, силна като нейната. Почувства се възхитително. Любовта й към него преливаше. Той беше неин. Никога нямаше да се отдели от него.
	Кристофър задържа ръката й и промълви:
	— Моля те, спри. Твърде възбуден съм.
	— Искам те в мен — прошепна тя.
	— Опасявам се, че трябва да остана по гръб.
	Без каквото и да е усилие я премести с една ръка върху себе си.
	Когато проникна в нея, тя тихо извика от удоволствие и започна да се движи, понеже знаеше, че той не може. Постепенно забърза движенията си, докато и двамата не изпитаха усещането, че се реят някъде. Прилепиха се един към друг, изпълнени с радост, и когато той повече не можеше да се сдържа, потръпна конвулсивно и пак извика, а тя повтаряше името му отново и отново. Бяха едно цяло. Както и двамата знаеха, че ще бъдат. Сродни души, свързани завинаги.

	* * *

	— Ако това беше тренировка, не мога да си представя какво ще бъде наистина — каза Кристофър.
	Виктория се разсмя.
	— Предполагам още по-добре. Не мога да ти опиша колко се радвам, че твоят невролог е бил прав.
	— Какво ще правим, Виктория — попита Кристофър.
	— За какво?
	— Не започнахме ли току-що романтична връзка? Трябва ли да я пазим в тайна?
	— Тук едва ли можем да пазим тайна. Сигурна съм, че всички знаят, че съм в леглото ти.
	— И аз. Но нямах предвид тук. Имах предвид по-специално Алис и Уолтър Суон. Какво ще си помислят, какво ще кажат, когато научат за нас?
	— Ще бъдат щастливи, щом аз съм щастлива.
	— Не съм толкова сигурен — отвърна той със съмнение в гласа. — Погледни от тяхна гледна точка. Само на двайсет и една си, животът ти сега започва, а аз съм изморен от войната мъж на двайсет и осем, дори скоро ще стана на двайсет и девет, при това съм инвалид. Няма да бъдат щастливи, както си мислиш.
	Лежаха сгушени. Виктория се подпря на лакът, погледна го смръщено и каза:
	— Може да си осакатен, но си мъж от глава до пети, що се отнася до мен. Страхотен мъж при това. Ще приемат връзката ни.
	— Не, няма. Ще се притеснят, че ще се обремениш с инвалид.
	— Моля те, Кристофър, не го казвай! — извика тя, повишавайки глас. — Те не са такива. Не са еснафи.
	— Това няма нищо общо с еснафщината. Те те обичат и искат най-доброто за теб. А ти си ужасно млада, скъпа.
	— На години, но не и като характер и интелигентност. Според Алис съм надраснала възрастта си. Не забравяй, че работя, откакто съм завършила училище. Много момичета на моята възраст са омъжени.
	— Може би трябва на бърза ръка да се оженя за теб, Вики. Да се направя на Едуард IV.
	— Какво говориш? Какъв Едуард IV?
	— Едуард станал крал на Англия на осемнайсет години. Бил е невероятен образ. Висок, красив, рус, женкар. И така граф Уорик обещал на френския крал, че Едуард ще се ожени за дъщеря му. Но Едуард срещнал красива англичанка на име Елизабет Удвил и се влюбил в нея. Тя не искала да спи с него, затова той се оженил тайно за нея.
	— Уорик се разгневил, френският крал също. Говориш за „Войната на розите“, между двата съперничещи си клона на династията Плантагенет — Йоркшир и Ланкастър.
	— Умно момиче.
	Настъпи мълчание. Тя сложи глава на рамото му.
	— В края на краищата всичко ще се нареди. Животът някак си се подрежда от само себе си.
	— Предполагам.
	— Не искам да бъде тайна, Крис, честно, не искам.
	Пак настъпи мълчание, после той попита:
	— Защо ме нарече Крис?
	— Не знам… Почувствах, че ще ти бъде приятно. Защо питаш?
	— Единственият човек, който ме наричаше Крис, беше майка ми.
	— О, сърдиш ли се, че те нарекох така?
	— Не ставай глупава. Приятно ми е, а ти можеш да ме наричаш, както поискаш. Обичам те, Вики.
	— И аз те обичам, Крис.

	* * *

	Виктория заспа почти веднага след този разговор, но Кристофър остана буден, измъчван от най-различни мисли.
	Мислеше за Виктория. Не беше очаквал да срещне някоя като нея и в никакъв случай не беше очаквал да се влюби в толкова младо и толкова красиво момиче. След войната малко по малко се примири с травмите си, забрани си да мисли за брак и семейство и се захвана да работи за благотворителната кауза.
	Изведнъж приоритетите му се промениха. Само Виктория го интересуваше и дали може да се ожени за нея. Искаше да се грижи за нея, да я пази. Ще изготви ново завещание, за да е сигурен, че тя ще го наследи. Искаше да я осигури по всякакъв начин. Ще й остави Сиймеър и къщата в Хампстед.
	Това решение го успокои, тъй като тя ще бъде осигурена. И все пак мисълта за семейство Суон го измъчваше. Вероятно нямаше да го одобрят и той не можеше да ги вини. В края на краищата тя им беше като дъщеря.
	От друга страна, тя беше на двайсет и една, тоест пълнолетна. И все пак не искаше да застава между нея и тези двама души, които я обичаха, бяха я приели в семейството си през войната и я бяха отгледали.
	Изведнъж се досети за решението. Ще попита Виктория дали може да отиде с нея в Кавендън през следващите няколко седмици, да се запознае с тях, и те да преценят що за човек е. Ще говори с тях, ще им каже какви са намеренията му. Ще поиска ръката й, както си му е редът. Нима не е свестен? Може би ще го приемат.
	Той я докосна нежно, това момиче, което обичаше толкова много и заради което би дал живота си.


>>	Трийсет и трета глава

	— Всички харесват Адам — каза Сесили на Алиша, докато сгъваха дрехи за Армията на спасението на дългата маса в трапезарията на прислугата.
	— Знам. Той беше звездата на вечерта. Може да говори на всякакви теми, затова го приемат навсякъде с удоволствие, пък е и очарователен.
	Сесили я погледна и отбеляза:
	— Изглеждаш още по-хубава, скъпа Алиша, и определено сияеш. Веднага става ясно, че си влюбена, а той те обожава. Сериозно ли е?
	Младата жена се позасмя, бръкна в джоба на жилетката си, извади кутийката на „Картие“ и я подаде на Сесили.
	— Боже мой, какво е това огромно нещо? — Сесили извади пръстена, сложи го на пръста си и протегна ръка, възхищавайки се на бижуто. — Боже мой! Наистина е много красив.
	— Нали не е твърде голям? Не простее, нали? — попита Алиша.
	— Всеки, който ти каже, че този пръстен простее, ти завижда. Освен това ни най-малко не простее. Голям е, да, но ще стои добре на ръката ти. Адам има вкус. А защо е в джоба ти, а не на пръста?
	— Искам да дойде и Чарли, за да му съобщя лично. Трябва да се обадя на мама и татко. Но се радвам, че ти първа научи, че сме сгодени, Сеси. Тази вечер ще го нося. Кой ще дойде на вечеря?
	— Ще бъдем както снощи — ние четиримата, леля Шарлот, Дидри и Уил. Поканих Хари и Палома. С Чарли, когото очакваме да пристигне по някое време, ставаме десет души.
	— Мисля, че Майлс като глава на фамилията може би ще пожелае да обяви, че с Адам сме се сгодили. Ще пожелае, нали?
	Алиша погледна леля си умоляващо.
	— Разбира се. — Сесили седна и се загледа замислено в далечината. Най-накрая попита: — Как са родителите ти? Дафни добре ли е?
	— Наскоро Чарли говори с татко и както изглежда, са добре. Преди няколко седмици получих от мама кратко писмо. Пожела ми късмет, когато започнах снимките на новия филм. Но те не знаят, че съм се сгодила, защото това се случи в четвъртък. Щом дойде Чарли, ще им се обадя по телефона.
	— Здравей, мамо, може ли да влезем?
	Сесили се извърна, като чу гласа на Гуен. Тя стоеше до вратата и държеше котенцето си.
	— Да, влез, ела при нас, миличка.
	Осемгодишното момиченце се затича към майка си, целуна я, след това целуна и братовчедка си. Седна до Сесили и веднага забеляза диаманта.
	— О, мамо, какъв прекрасен пръстен! Нов ли е?
	Сесили се разсмя, свали го, постави го в кутийката и го върна на Алиша. Като се усмихна на своето военновременно бебе, както винаги я наричаше наум, поклати глава.
	— Не е мой. На Алиша е. Тя току-що се е сгодила. Но това е тайна до довечера, когато татко ще го съобщи пред всички. Разбра ли?
	— На никого няма да кажа. — Усмихна се детето. — Обичам да пазя тайни. Понякога мама ми доверява тайните си.
	— Не забравяй, че са тайни — предупреди я Сесили, поглеждайки я сериозно.

	* * *

	Кристофър с инвалидния стол беше застанал до вратата на своята детска стая и наблюдаваше Виктория. Тя се интересуваше от всичко и постоянно се обръщаше към него, казваше по нещо, усмихваше се от време на време и се радваше, като откриваше нещо ново за него.
	Когато отиде до кончето люлка, залюля го, после го спря. Усмихна му се дяволито, изведнъж яхна кончето и започна да се люлее.
	Той се разсмя и започна да ръкопляска.
	Тя престана да се люлее, но продължи да седи на кончето, оглеждайки стаята още веднъж.
	— Това наистина е момчешка пещера на съкровищата — отбеляза. — Харесват ми плакатите на самолети. Още от дете си искал да летиш. Книгите и играчките по рафтовете също ми подсказват много. И мечето на леглото, парцаливо като всички плюшени мечета. Има ли си име?
	— Не, наричах го Теди, което не е много оригинално. А ти имаше ли си плюшено мече? Беше ли го кръстила?
	Тя не отговори веднага, смръщи се, изражението й стана странно, след това отговори набързо:
	— Имах мече. Казваше се Гушко, понеже постоянно го гушках.
	Живо и грациозно стана от люлеещото се конче и отиде при него.
	— Благодаря ти, че ми показа стаята си. Все едно сподели с мен спомени от детството, Крис. Искаш ли сега да ме заведеш да видя зюмбюлената гора?
	Макар че той леко се изненада, не каза нищо. Закара количката до асансьора и тя го последва.
	Кристофър не виждаше лицето й, но почувства, че настроението й необяснимо се промени след разговора за плюшеното мече. Изведнъж се затвори в себе си. До този момент не беше я виждал да се държи по този начин.
	От друга страна, желанието й да се разходят до гората го зарадва. Все още имаше въпроси, които искаше да обсъди с нея през този уикенд, и навън никой нямаше да ги безпокои.
	Когато тази сутрин тя стана и отиде да се изкъпе и да се облече за закуска, той позвъни на д-р Палмерстън. Беше му обещал да се обади.
	Неврологът остана изключително доволен, че диагнозата му е била вярна и че Кристофър не е имал пречки „да изпълни мъжките си задължения“, както се изрази.

	* * *

	Както обикновено, Виктория вървеше до него. Не разговаряха, но и мълчанието им беше красноречиво. Денят беше ясен, въздухът — кристален, а лекият ветрец носеше дъх на зима.
	— Ще тръгнем по главната пътека — посочи Кристофър отъпканата пътека, която водеше до гората. — През последните няколко години Джо я подравни, за да мога да минавам с инвалидния стол.
	— Не искаш ли да те бутам? — осмели се да попита Виктория, забелязвайки, че на места пътеката изглежда изровена.
	За нейна изненада той се съгласи:
	— Да, обикновено момчетата и Алекс ми помагат. Благодаря ти, че се досети.
	— Няма проблем.
	Виктория застана зад количката и започна да я вози. Изведнъж тъгата й изчезна. Като дете беше преодоляла тъгата и сега щеше да я преодолее. Нямаше да помрачава този момент заради миналото.
	— Виж, Вики, ще ти призная нещо — каза Кристофър и замълча, търсейки най-подходящите думи. — Бях обещал да се обадя на моя невролог и тази сутрин се свързах с него. Той остана много доволен, че съм изпълнил мъжките си задължения.
	— И още как! Толкова страстен беше, че може и да сме си направили бебе.
	Тя спря количката, наведе се и го целуна по страната. В гласа й се долавяше копнеж.
	Кристофър пое дъх и се реши да попита:
	— Стори ми се, че се натъжи, когато излязохме от детската ми стая. Какво се случи?
	— В момента не ми се говори за това. Но ще ти разкажа съвсем скоро.
	— Добре, когато решиш, от теб зависи.
	— Нарече гората „зюмбюлена“. Е, къде са зюмбюлите, господин Лангдън? През нощта ли са изчезнали? — пошегува се тя.
	Той се подсмихна.
	— Ако си в Сиймеър следващата пролет, гарантирам ти, че ще видиш килим от зюмбюли между дърветата. Ще бъдеш ли тук?
	— Непременно. Дано. Един ден ще бутам детска количка. Не че имам нещо против да бутам твоята завинаги.
	И двамата се засмяха, после той каза:
	— Знаеш ли, исках да те попитам още снощи, но бях толкова развълнуван и така отчаяно те желаех, че забравих. Пазиш ли се от забременяване?
	Тя се сепна, но все пак отговори спокойно:
	— Не, не се пазя. Защото не съм… Не бях сигурна какво ще се случи.
	— Разбирам. Може би аз трябва да взема мерки.
	— Не, Крис. — Вики го погледна и пое дъх. — Щом намеренията ни са сериозни, искам бебе от теб, Крис, много бебета.
	Той не отговори. Вместо това й обясни откъде да мине:
	— След малко пътеката се разклонява. Свий надясно и ще стигнем до една поляна. Там има скамейка. Изгледът към блатата и морето е чудесен.
	След няколко минути Виктория се възхищаваше на изгледа.
	— О, Крис, тук е много живописно. — Тя седна на скамейката. — Днес е много ясно, морето и небето се сливат.
	Обърна се към него и му се усмихна. Той хвана ръката й и я задържа.
	— Искам да бъдеш щастлива, Вики, да те закрилям. Щом не желаеш противозачатъчни средства, така да бъде. Ще направя като Едуард IV, ако забременееш.
	— Съгласна съм. Виждаш ли колко лесно решаваме нашите малки проблеми — каза тя с ликуващ глас.
	— Искам да поговорим за семейство Суон. Все още мисля, че те няма да се зарадват особено, че сме заедно, и възнамеряваме да се оженим.
	— За това трябва да ми повярваш, Кристофър. Познавам ги много добре. Никога няма да се възпротивят на моите желания. Защото искат да бъда щастлива след моето ужасно… — Млъкна изведнъж и поклати глава, сякаш ядосана на себе си.
	Кристофър разбра, че щеше да изтърси нещо, и се усети навреме. Не искаше да я насилва. Ще му каже, когато почувства, че може да сподели с него.
	Като се вгледа в него много внимателно, Виктория изрече бавно с треперещ глас:
	— Аз… аз бях… когато бях малка, ме малтретираха. Моята майка ме малтретираше.
	Онемял, се загледа в нея. Беше ужасен от думите й. След доста дълго мълчание, изрече:
	— Мисълта, какво може би ти е причинила, Вики, е непоносима. Причината няма значение. Красива жена си и сигурно си била красиво дете. Защо?
	— Заключваше ме в тесен килер под стълбището, когато бях на две, три и четири години. Много се страхувах. Треперех, беше горещо. Ако издадех звук, щеше да ме удари… след това щеше да ме набие с юмруци или с колана си… — След кратко мълчание Виктория пое няколко пъти дълбоко дъх и продължи: — Моят дядо беше адвокат. Беше заможен. Когато почина, отидохме с майка ми да живеем при баба ми в Хедингли. Майка ми се страхуваше от баба и престана да ме бие. След няколко години баба почина от инфаркт. Вече нямаше кой да ме пази. Леля Алис видя синините, когато отидох да живея с нея и чичо Уолтър.
	— Тя те е попитала и най-после е имало на кого да разкажеш — произнесе тихо Кристофър, изпълнен с гняв към жена, която се нарича „майка“. Вече разбра тъгата на Виктория.
	— Всъщност нищо не споделих. Когато войната завърши, бях ужасена, че ще ме върнат при майка ми, и разказах всичко на леля Алис. Тя отиде да се осведоми в организацията „Пайд Пайпър“ и разбрала, че майка ми е починала, а баща ми бил изчезнал в морето. Така че можеха да ме осиновят.
	— Баща ти не те ли защитаваше? — попита тъжно Кристофър.
	— Той беше моряк в Търговския флот и почти не го познавах. — Изведнъж Виктория се разплака и промълви: — Съжалявам, много съжалявам, Крис.
	Той придвижи количката пред нея, погледна я в очите и взе ръката й.
	— Какви ужасяващи неща си преживяла, моя прекрасна Вики. Сигурен съм, че Алис Суон е била толкова гневна и потресена, както съм аз в момента. Всъщност се опитваш да ми кажеш, че заради безсъвестното малтретиране в детството те ще ти разрешат да се омъжиш за когото пожелаеш. Нали не греша, Вики?
	Тя кимна и се помъчи да се усмихне през сълзи.
	— Като видях днес твоето плюшено мече, си спомних Гушко и каква утеха беше за мен в килера. Един ден, понеже се разхленчих, когато той беше там, тя изхвърли Гушко.
	— Боже мой! За какво, по дяволите, си е мислила тази зла жена?
	— За мъжа, с когото беше. През детството ми се изредиха много мъже. Идваха и си отиваха, а тя ме заключваше в килера, за да не ме видят, да не знаят, че изобщо съществувам.
	Той се просълзи и протегна ръце към нея.
	— Ела, Вики, седни на коленете ми. Хайде, скъпа, моля те. Искам да те държа здраво и никога да не те пускам.

	* * *

	Същата вечер, когато влезе в трапезарията с Кристофър, неговото плюшено мече се мъдреше на нейното място с червена панделка на шията. Имаше прикрепена и картичка. Прочете я и лицето й се озари от лъчезарна усмивка. Очите й се изпълниха с любов към този изключителен човек. Бележката беше кратка.
C>
	Моя най-скъпа Виктория,
	Сега и двамата ти принадлежим.
	Целувки от Крис и Теди.
C$
	— Благодаря ти, Крис, много ти благодаря. Ще ви пазя в моето сърце до края на живота си — прошепна Виктория, трогната от жеста.
	— Знам. А пък аз ще се грижа и за двама ви. Ще се оженя за теб, Виктория Браун, с благословията на твоите родители.

	* * *

	Природните красоти никога не го бяха интересували. Селската идилия не го вълнуваше и не обичаше животни. Улиците на голям град бяха естествената му среда.
	Но независимо от това Адам Фенъл отдели сериозно внимание на земите, през които минаваше в неделя сутрин. Времето не беше студено и той излезе да се поразходи. Пък и Алиша още беше заета с дрехите за „Армията на спасението“.
	Хиляди акри земя. Невероятен ловен участък в отлично състояние. Пари. Означаваха пари с главни букви. Освен това имаше и огромна, величествена къща, съкровищница от безценни картини и антики. В трезора имаше колекция от бижута, огромно количество сребърни предмети, изба, препълнена с най-подбрани вина. Ингам беше една от най-уважаваните аристократични фамилии в Англия. А той се канеше да се ожени за Алиша Ингам Стентън и да живее тук, сред цялата тази прелест.
	Спомни си Джак Тротър и „Златният рог“ и се зачуди какво ли би казал Джак за неговото изкачване по стълбата на успеха, ако беше жив.
	По лицето на Адам се разля усмивка, след това той се изсмя гръмко. Беше научил много от Джак за аферите и за още куп други неща. Изведнъж се сети за Роузи, при това много живо. Тя беше десет години по-възрастна от него и го научи на всичко, което знаеше за секса, и как да достави на една жена разтърсващо удоволствие. Освен тях други учители не беше имал. Останалото сам научи. За да се нагоди към обстоятелствата, си измисли много по-елегантен произход, с покойни родители за удобство.
	Ято птици литна към небето и Адам се загледа как се рееха нависоко. Също като него. Продължи да върви, насочвайки се към Кавендън Хол.
	Алиша му беше казала, че най-напряко ще влезе в къщата откъм терасата, която опасваше задната й фасада.
	Докато изкачваше стълбището, изведнъж десният му прасец се сгърчи в крампа и той едва не падна. На терасата имаше градинска скамейка между двата френски прозореца. Докуцука някак дотам, седна и започна да масажира прасеца, тихо стенейки от болка.
	След малко чу шум в библиотеката и се сниши, понеже не искаше никой да го види в това състояние, особено Алиша.
	Някой отвори остъклената врата и каза:
	— Това, от което има нужда тази стая, е чист въздух, лельо Шарлот.
	Позна гласа. На Сесили Суон беше, графинята на Мобри. Опита се да стане и да се измъкне незабелязано, но и левият му прасец се сгърчи, и Адам изруга под нос. Седна пак и започна да го масажира, спомняйки си, че неговият масажист Макс го предупреди да не забравя да пие калий.
	Графинята отново заговори. Адам наостри уши.
	— Казах на Майлс някои тайни, лельо Шарлот.
	— Сеси, изненадваш ме! Какво му каза всъщност?
	— Нали не ми се сърдиш?
	— Не, разбира се. Каза ли му за Мармадюк?
	Сесили се разсмя.
	— Казах му. И за Сара Суон му казах. Не се сдържах. Но почувствах, че трябва да знаеш.
	— Какво друго разкри пред него?
	— Историята на леля Гуендолин. В края на краищата тя е мъртва.
	— Не каза нищо за Дафни, нали? О, Сесили, дано не си казала. Не бива да споделяш нищо за нейната трагедия, дори пред брат й.
	— Не съм и никога няма дума да пророня. Говорих с Майлс за някогашните поколения. Никой не се интересува от онова време.
	— Хората се интересуват от живите. Къде са дневниците за 1913-а и 1914-а? Наскоро ти ги изпратих.
	— В сандък на тавана са.
	— Сигурна ли си, че е заключен? Защо не провериш?
	— Моля те, лельо Шарлот, престани да се тревожиш. Кой, за бога, ще се интересува от тези стари дневници?
	— Човек никога не знае — промърмори Шарлот. — А сега ще отида да се приготвя, почти обяд е.
	— А пък аз ще отида при моята малка Гуен.
	След малко Адам чу, че вратата се затвори, и като се отпусна, си преповтори наум разговора. Дафни е имала някакви тревоги преди много години, когато още е била момиче. Очевидно тайната е голяма, след като старата леля толкова много се вълнуваше да не се разкрие.
	Адам стана и закуцука към стълбището, тъй като реши да се прибере през главния вход. Започна трескаво да размишлява. Алиша е родена през януари 1914-а. Около нейното раждане ли имаше някаква тайна? Възможно ли беше да е незаконородена? Не, изключено. Но пък всичко беше възможно.
	В края на краищата добрият стар Джак Тротър го научи, че знанието е сила. Джак всъщност му го наби в главата.
	„Охо! С такава информация ще си живея живота.“ Но нямаше кого да попита, това беше очевидно. Все пак можеше да прочете дневника. А той се намираше в сандък на тавана. Трябваше само да се добере до него и както може да се предполага, да го отключи.
	Преди това ще планира внимателно действията си. Както винаги постъпваше. Както беше изградил живота, за който беше мечтал.


>	Пета част
>	Различни възприятия 1950-а


E>
	План за бъдещето никога не можете да изготвите чрез миналото.
@	Едмънд Бърк
@@	Писмо до член на парламента
E$


>>	Трийсет и четвърта глава

	Алиша седеше на писалището в зимната градина на Кавендън и си водеше бележки за сценария на „Опасна личност“.
	Тъкмо беше прочела първата редакция на ръкописа, дело на Марго Литъртън и Джефри Кокс. Наистина беше по-добър от оригинала.
	Остави писалката, облегна се и се загледа през прозореца. Беше студен, мрачен ден, с оловносиво небе и оголели дървета. Типичен февруарски ден.
	— Февруари — промърмори тя. — Кога стана февруари 1950-а?
	Къде отидоха последните няколко месеца? Те просто се изнизаха незабелязано сред всекидневната суетня — последните снимки за филма, приема по този случай, Коледа и Нова година, празнувани надве-натри. После Адам замина за Ню Йорк, за да се срещне със своите спонсори, и се върна раздразнителен и мрачен. Алиша отдавна подозираше, че навярно има проблеми с тях. Когато му спомена нещо по въпроса, той едва ли не я наруга. Не приличаше на себе си. Обикновено беше внимателен и нежен, само от време на време някак блуждаеше. Знаеше, че изпитва силно собственическо чувство. И ревност.
	Спомни си какво й каза Чарли през октомври миналата година: „Адам е влюбен мъж и поведението му е нормално“. Но дали наистина беше нормално? Припомни си много случки, но реши да не се вторачва в тях. Добрите му черти надделяваха над незначителните му изблици. Възприемаше ги като детински капризи, на които беше по-добре да не обръща внимание.
	Беше си водила бележки и за един друг сценарий — „Отмъщение“, който прочете миналата седмица. Отвори чекмеджето на писалището, разрови документите и ги намери.
	Като ги извади, забеляза листовете за писма на майка си. Бяха бели със сини краища и с герб, гравиран най-отгоре. Затвори чекмеджето, поклати глава и внезапно я обзе тревога.
	Още се чувстваше много обидена, че родителите й не си направиха труда да се върнат, за да я видят и да се запознаят с Адам. Дори да не искаха да дойдат в Кавендън, можеха да я посетят в Лондон за няколко дни.
	Когато им се обади да им каже, че се е сгодила, те я поздравиха, но не я поканиха с Адам в Цюрих.
	Майка й още ли се възмущаваше от комерсиализацията на Кавендън, както се изразяваше? И още ли винеше Сесили за това? Или беше обидена, че с Чарли идваха всеки уикенд в Кавендън? Може би родителите им се чувстваха предадени от децата си. Всичко беше възможно.
	Алиша обичаше майка си и баща си и когато беше малка, беше поставила майка си на пиедестал. За нея майка й беше най-красивата жена на света, а баща й — рицар с блестящи доспехи, който защитаваше нея и тях.
	И все пак сега, като се замисляше, си спомняше някои на пръв поглед незначителни особености — известна студенина в поведението на майка й, липса на внимание, пренебрежително отношение, подчертано предпочитание към брат й Чарли, нейният любимец. Алиша разбираше, разбираше синдрома майка — син, и това не я дразнеше. Нито пък сестра й и другите двама братя.
	Алиша въздъхна. Разбираше защо на Дафни й беше трудно да приеме промените в Кавендън. Фамилията Ингам също беше преживяла трагедии, но благодарение на мъдростта на дядо й беше останала непоклатима и през войната, и след скандала. Животът сега беше различен. Старите порядки не съществуваха. Двете световни войни промениха британското общество завинаги. Въпреки че беше млада, Алиша си спомняше един по-различен Кавендън с армия от слуги и официално облекло с бели вратовръзки на вечеря.
	Тя престана да мисли за семейството си и прочете бележките. Осъзна колко много й е харесал сценарият още като го е прегледала за пръв път. Преди месеци Адам й беше казал, че може да се получи „черен филм“ в стила на Хичкок. Беше съгласна. Хичкок беше негов любим режисьор, а и неин.
	Чу потракване на токчета и вдигна поглед. Сесили идваше към нея.
	— Ето къде си била. Търсих те навсякъде. Току-що получих писмо от Дулси. С Джеймс и децата ще заминат за Ню Йорк през март и най-после ще се върнат завинаги в Англия с кораб. Очевидно снимките за филма са приключили. Обявили са къщата за продан. Събират си багажа.
	— О, Сеси, толкова се радвам! Вече много ми беше домъчняло за тях. Липсват на всички ни. Сигурна ли си, че се връщат завинаги.
	Алиша повдигна вежда.
	— Абсолютно сигурна съм. На Джеймс му липсва театъра, както знаеш, иска пак да се вихри на театрална сцена, както се изрази Дулси. Прекрасна новина, нали?
	— Наистина. Феликс и Констанс много ще се зарадват. Дулси и Джеймс и на тях много им липсват. Само си представи, открили са Джеймс, когато е бил около петнайсетгодишен.
	— Знам какво имаш предвид. Той им е като син. — Сесили потрепери. — Тук е доста хладно, Алиша. Ела в моята дневна. Ще пием кафе или чай и ще си побъбрим.

	* * *

	Първото, което Алиша забеляза като влезе във всекидневната на Сесили, бяха скиците за новата колекция.
	— Сеси, прекрасни са! — извика тя и се спусна към бюрото да ги разгледа. Остана поразена от оригиналната и изискана линия на тоалетите. — Много различни са, веднага привличат окото. Харесва ми, че са малко по-дълги, но тази дължина придава на силуета много грация, пък и знаеш, че обожавам вечерни рокли с бухнали поли. — Обърна се към Сесили с блеснал поглед. — Адам каза, че ще ми купи тоалети от новата колекция.
	— Много е внимателен и щедър. Очарователен е. Наистина много се радваме за теб, Алиша. Колко е различен от Брайън Милър. Много по-очарователен и представителен. Какво стана с Брайън?
	— Ни вест, ни кост, откакто замина на турне — отговори тя с безразличие, намекващо, че е преодоляла напълно чувствата си към него. — Както изглежда, си плюе на петите, щом нещата станат сериозни.
	— Адам ще дойде ли през уикенда? Това е другата причина да те потърся.
	— Да, ще дойде. Мина седмица, откакто се върна от Ню Йорк, и вече си почина. Тези пътувания са убийствени с часовата разлика и всичко останало.
	— Представям си. Дидри и Уил няма да бъдат тук. Заминават за Женева в края на седмицата.
	Алиша погледна Сесили и попита:
	— А дали имат някакви новини от родителите ми? Може би са се срещали с родителите ми, когато ходиха в Швейцария.
	— Доколкото знам, не, Алиша. Всъщност никой нито е виждал Дафни и Хюго, нито се е чувал с тях. — Леля й сви вежди. — Изведнъж като че ли се притесни. Да не се е случило нещо?
	— Чудя се защо моите родители не пожелаха да се запознаят с Адам.
	— И на мен ми направи впечатление, както и на Майлс. Но знаеш, че Дафни не е много благоразположена към нас. Към мен по-специално. Според мен дълго няма да пожелае да се върне в Кавендън. Не дойде и за Коледа, когато беше най-подходящото време да се сложи край на тази трудна ситуация.
	Сесили въздъхна и с озадачен вид поклати глава.
	— Може би се сърди на мен и Чарли за това, че сме на твоя страна — изрече Алиша и след кратко мълчание добави: — Да не би майка ми да е болна?
	— Мина ми през ума, пък и Майлс го намекна. Питала ли си баща си?
	— Не, пък и да го попитам, никога няма да ми каже, нито на мен, нито на друг от семейството. Той обожава майка ни, предан й е до смърт. Старае се да я предпазва от абсолютно всичко.
	— Знам. Щом я зърна и се влюби в нея. Беше любов от пръв поглед или по-скоро обожание. Оттогава нищо не се е променило — отбеляза Сесили.
	— И няма да се промени. Но ако е болна, не ти ли се струва, че децата й трябва да знаят?
	Алиша седна и погледна иронично леля си.
	— Ами, да, разбира се, трябва да знаят — съгласи се Сесили. — Но Хюго е голям инат. Гледай да не се тревожиш прекалено за тях. Ако майка ти наистина е болна, той ще ви съобщи. Знам, че когато заминаха, тя беше съсипана от умора.
	Понеже не искаше да говорят повече за родителите й, Алиша реши да подхвърли нова тема и попита:
	— Какви са впечатленията ти от Кристофър Лангдън?
	— Прекрасен човек! — възкликна Сесили. — Моите родители бяха безкрайно изненадани, когато Виктория им каза, че се е сгодила за него, но още щом се запознаха, се поддадоха на обаянието му. Всъщност всички бяхме очаровани от него. Поиска официално ръката й от баща ми.
	Алиша се усмихна. Беше много горда с Виктория и с тактичното й поведение.
	— А онази негова снимка в списание „Елеганс“ е фантастична.
	— Виктория е надминала себе си — отбеляза Алиша. — Някои снимки дълбоко ме развълнуваха, особено онази в детската му стая с люлеещото се конче и плюшеното мече.
	— Няма две мнения по въпроса, тя е талантлива млада жена и твоите снимки са красиви. Ние с Майлс много се радваме, че реши да се снимаш в Кавендън, а не в Лондон. Хубава реклама за нас и имението.
	След малко се появи Ерик с поднос с кафе. Наля на Сесили и Алиша и им го сервира. Сесили му благодари и го осведоми за гостите през уикенда:
	— Господин Фенъл ще дойде, Ерик, но лейди Дидри и господин Лоусън тази седмица няма да идват. Предполагам, че господин Чарли ще дойде, нали, Алиша?
	— Да — отговори тя. — Всъщност ще дойдат заедно с господин Фенъл с колата на Чарли.
	Като останаха сами, Сесили продължи разговора за Кристофър Лангдън:
	— Помогнал е много на Майлс. Изпратил му е няколко ветерани да се срещне с тях и Майлс и Хари са ги наели. Те са получили работа, ние работна ръка, която така много не ни достига.
	Алиша кимна.
	— Благотворителната дейност на Кристофър за ветераните е много полезна и благородна. Изпратих на организацията чек, Адам също.
	— Добре си направила, скъпа.
	Сесили пиеше кафе и си мислеше за Алиша. Толкова мила и сърдечна. Винаги помагаше, стига да има възможност. Никога нямаше да забрави колко всеотдайна беше племенницата й към дядо си, шестия граф, когато той остаря. Спомни си как не замина на семейното пътешествие в Берлин, за да се върне при дядо си в Йоркшир. Обясни, че му е обещала да прекара лятото с него, и спази обещанието си. „Хиляда деветстотин трийсет и осма — помисли си Сесили. — Толкова отдавна.“

	* * *

	В петък Чарли и Адам пристигнаха в три часа, тъкмо навреме за следобедния чай в жълтата гостна.
	Това беше традиция, която Адам обичаше и се наслаждаваше на безметежната атмосфера, на храната, на сърдечността. Като не забравяше, че трябва да спазва добрия тон, беше донесъл подарък за домакинята, който остави на масичка във фоайето. Беше голяма кутия шоколадови бонбони от любимите на Сесили.
	Алиша си отдъхна, като видя, че е в добро настроение и че очевидно пътуването с Чарли е минало приятно.
	Анабел беше пристигнала предната вечер и Алиша разпита подробно по-малката си сестра за техните родители. Но и тя явно беше озадачена като Алиша. Да, поведението на майка им било странно, но не, не мислеше, че е болна. Анабел й каза, че близнаците редовно посещавали родителите им, но не споменали нищо извън обичайното.
	Анабел свиреше на леля Шарлот, когато Алиша, Чарли и Адам влязоха в жълтата гостна. Майлс и Сесили пристигнаха последни.
	— Къде е Гуен? — попита Алиша, оглеждайки се. — Каза ми, че ще се видим за чая.
	— В кухнята е с котето Клеопатра. То нещо не било добре — обясни Сесили. — Но едва ли е нещо сериозно.
	— Хари смята, че е изяло някой боклук навън — намеси се Майлс. — Ще му мине.
	Шарлот каза:
	— Благодаря, Адам, за прекрасната книга за големите катедрали в света. Много мило от твоя страна. С удоволствие разглеждам фотографиите.
	— Удоволствието е мое, лельо Шарлот — усмихна й се той. После погледна Анабел, която още свиреше, и прошепна на Алиша: — Сестра ти е изключително талантлива. Трябва да свири в концертна зала.
	— Да, едно време това беше желанието й — отвърна му тихо тя. — После ще ти разкажа.


>>	Трийсет и пета глава

	Адам Фенъл беше в стихията си.
	Тръпнещ от вълнение, очакваше да прекара много уикенди в този величествен дом, да му прислужват слуги, и във въображението си се виждаше като господар на имението.
	Истинският господар на имението Майлс Ингам, седмият граф Мобри, го посрещна сърдечно и много го хареса. Цялото семейство го хареса за негово най-голямо задоволство.
	Този дом му подхождаше. Тук му беше мястото. И тук щеше да живее до края на живота си. С неговата красива Алиша. Надяваше се през този уикенд да определят дата за сватбата, но на нея не й се искаше, преди да отидат в Цюрих да се срещнат с родителите й. Знаеше, че тя се беше надявала Дафни и Хюго да дойдат за Коледа, за да се запознаят с него.
	Беше безгрижен уикенд, а вечерята снощи — истински празник. През последните месеци Адам си създаде навик. Ставаше понякога посред нощ и слизаше в библиотеката, където четеше книга.
	Втория път, когато изчезна, Алиша го потърси. Той й обясни, че страда от безсъние, че трябва да пообиколи къщата и да почете малко, за да може да заспи. Тя му каза, че го разбира, и повече никога не го потърси.
	Сега Алиша беше сигурна в него и можеше да се качи на тавана, без да рискува, да отвори сандъка с някой от неговите шперцове и да прочете дневника за 1913-а година.
	Колкото повече мислеше по въпроса, толкова повече се убеждаваше, че това е съответната година. Лятото на 1913-а. Девет месеца, преди да се роди Алиша. Очевидно имаше някаква голяма и опасна тайна, свързана с нейното раждане, защото леля Шарлот много се разтревожи точно за този дневник. Адам беше преуспял в живота, отчасти защото беше любопитен, дори някой можеше да каже, че си е пъхал носа в чуждите работи, за да знае всичко за всички. Той не забрави разговора в библиотеката, когато седеше на скамейката на терасата и масажираше прасеца си.
	Подпря се на лакът и погледна Алиша. Тя спеше дълбоко. Нищо чудно. Беше му казала, че е много изморена, преди да го целуне за лека нощ.
	Погледна часовника си. Беше един часът. Идеалното време да се качи на тавана. Всички в къщата досега сигурно са дълбоко заспали. Той не пиеше, но Ингамови обичаха да си пийват и след вечеря изпиха доста вино.
	Като се измъкна от леглото, Адам напипа халата си, обу пантофите си и излезе тихо от стаята на Алиша. Отиде в своята спалня, където беше оставил лампата да свети. В гардеробната беше куфарчето за документи. Извади ключа от сакото, което беше оставил на закачалка, и отключи куфарчето. Там се мъдреха неговият комплект шперцове за взлом, нож и фенерче. Прибра всичко в джоба си и излезе.
	Запъти се към късия коридор, прекоси го и стигна до западното крило, откъдето се отиваше на тавана. Знаеше пътя и точното разположение на сандъка, понеже направи няколко репетиции през изминалите месеци.
	Реши, че е безопасно да запали осветлението, бързо и със завидно умение се справи с ключалката. Вдигна капака и след секунди държеше тетрадката с черна кожена подвързия. На белия етикет беше отбелязано „1913-1914“.
	Отвори дневника и започна да го прелиства, но беше странно изписан. Реши, че е по-добре да го вземе и да го прочете в стаята си. Затвори сандъка, заключи го, загаси лампите и заслиза по стълбите.
	За негов ужас десният му крак изведнъж се схвана и докато го разтриваше, се подхлъзна и падна. Успя някак да се задържи да не полети надолу, като се хвана за парапета с дясната ръка.
	Адам замръзна и се заслуша, чудейки се колко шум е вдигнал. Ослушва се още малко и установи, че къщата е тиха.
	Най-после схващането премина. Изправи се, слезе и отвори вратата. Прекрачи прага и се озова лице в лице с леля Шарлот, чиято врата беше точно срещу вратата за тавана.
	Тя стоеше срещу него и го гледаше втренчено, шокирана колкото него. Отмести поглед от лицето му към дневника, който той стискаше, позна го и отвори уста да каже нещо.
	Адам инстинктивно се спусна към нея, блъсна я в стаята и затвори вратата с крак.
	— За какво ти е този дневник? — попита тя.
	Той не отговори, просто пак я блъсна и я сграбчи за лакътя. Тя се опита да му отнеме дневника и почти успя. След това изведнъж той го изпусна. Шарлот се мъчеше да се отскубне от него и загуби равновесие. Адам още веднъж я блъсна, тя падна назад и си удари главата в месинговата решетка пред камината. Той изпъшка, когато тя отвори очи, впери ги в него и се опита да каже нещо. Адам се наведе предпазливо над нея. Но тя беше затворила очи.
	Дали умря? Не знаеше. Но знаеше, че ако оживее, ще го разкрие. Всичките му планове, градени няколко години, ще рухнат. Той ще рухне. С него ще бъде свършено.
	Адам се наведе по-ниско, хвана реверите на халата й и я повдигна. Шарлот не отвори очи. Той я пусна и тя си удари пак главата в решетката, този път още по-силно.
	„Къде се дяна този дневник?“ Огледа пода и го зърна под един стол. Взе го и се върна при Шарлот. Взе безжизнената й ръка и потърси пулс, но пулс нямаше. Въздъхна с облекчение. Беше спасен.
	Притисна дневника до гърдите си и излезе в коридора. В бързината да се върне в своята стая в южното крило, не забеляза, че вратата към задното стълбище бавно се затвори.

	* * *

	Пеги Суифт, икономката, откри тялото на Шарлот в неделя сутрин. Когато почука на вратата и влезе както обикновено, видя тялото на леля Шарлот.
	Изтича към нея. Веднага разбра, че нещо ужасно се е случило. Наведе се над леля Шарлот и веднага й стана ясно, че е мъртва. Все пак, за да е сигурна, докосна страната й с пръст. Беше студена.
	Очите на Пеги се напълниха със сълзи и тя потисна риданията си. Познаваше Шарлот Суон Ингам от младо момиче, когато работеше в Кавендън като прислужничка.
	Излезе от спалнята, на бегом мина по коридора и слезе по стълбите. Като стигна до трапезарията, направи знак на Ерик, който сервираше закуската. Почти цялото семейство беше там.
	Ерик забеляза ужасеното й лице и й кимна. След минута отиде при нея и тя му каза какво се е случило. Той ахна, обзе го огромна скръб, но се овладя.
	— Ще помоля Негова светлост да излезе от трапезарията — прошепна той. — Чакай тук, не, по-добре иди в библиотеката.
	Ерик запази спокойствие, върна се при Майлс и му каза тихо:
	— Има нещо спешно, Ваша светлост. Моля ви, бихте ли дошли с мен?
	Майлс го погледна и веднага разбра, че въпросът е много сериозен. Стана, извини се и последва Ерик. Щом се озова в коридора, попита:
	— Какво има, Ерик? Явно е нещо ужасно, ако съдя по изражението ти.
	— Да, милорд. Случило се е нещастие с лейди Шарлот. Моля ви, милорд, елате с мен в библиотеката. Пеги ви очаква. Тя ще ви каже подробностите.
	Лошо предчувствие обхвана Майлс и той почти се затича към библиотеката, където го чакаше Пеги, очевидно потресена.
	— Какво има, Пеги? — попита той и се приближи до нея, сподирен от Ерик, който също искаше да чуе какво се е случило.
	— Графинята, Ваша светлост, Нейно благородие вдовицата. Отидох да я събудя в девет часа, както всяка сутрин, и я намерих на пода до камината. — Очите на Пеги се напълниха със сълзи и тя едва промълви: — Случило се е нещастие, сигурно е паднала през нощта.
	Майлс почувства, че не му достига въздух. Знаеше, че леля Шарлот е мъртва, въпреки че нито един от тях тримата нямаше сили да произнесе тези думи.
	Като овладя гласа си, Майлс попита:
	— Леля Шарлот е мъртва, нали, Пеги?
	— Да.
	Тя започна да трепери и по страните й рукнаха сълзи. Ерик, също разтреперан, стана бял като платно.
	— Да повикам ли лейди Сесили, Ваша светлост? — попита той.
	— Повикай я, Ерик, но с твоята обичайна дискретност. Когато Нейна светлост дойде, четиримата ще се качим в спалнята на лейди Шарлот.
	Щом Ерик излезе, Майлс погледна смръщено Пеги.
	— Нали никоя от другите камериерки няма да влезе в стаята на леля Шарлот?
	— Не, лорд Мобри, в никакъв случай. Само аз се грижех за нея, откакто се омъжи за баща ви, извинете ме, за покойния граф.
	Майлс кимна и отиде до прозореца. Загледа се навън, преглъщайки сълзите си. Шарлот обичаше толкова много баща му, всъщност обичаше всички тях. Той и сестрите му й бяха като деца.
	Чу потракването на токчетата на Сесили по мраморния под на фоайето и отиде до вратата.
	Ерик я придружи, след това излезе, затвори вратата и застана отпред.
	— Нещо се е случило, нали? — попита Сесили, като видя насълзените му очи и сериозното изражение.
	— Да, Сеси. Тази сутрин, когато Пеги е влязла да събуди леля Шарлот, я е намерила на пода до камината. Сигурно е паднала, когато е ставала през нощта… ужасен инцидент.
	— О, не! — вкопчи се Сесили в ръката му. — Мъртва е. Майлс, тя е мъртва, нали?
	— Опасявам се, че е мъртва, скъпа. Смъртта вече е сложила своя печат — отвърна той глухо.
	— Да отидем в спалнята й. Нека другите да приключат със закуската.
	Като влязоха, Майлс коленичи до тялото на леля Шарлот. Хвана китката й. Очевидно нямаше пулс. „Защо го направих — позачуди се той. — Просто за да съм сигурен. — После мислено прибави: — Не искахме да ни напуснеш.“
	Сесили коленичи до него, докосна нежно страната на леля Шарлот, сложи глава на рамото на Майлс и се разплака неутешимо.
	Той се изправи заедно със Сесили и отиде при Ерик и Пеги.
	— Повече от очевидно е какво се е случило. Станала е през нощта, препънала се е и е паднала.
	Ерик кимна.
	— Възрастта не й личеше, но понякога ми се оплакваше, че краката я болят, милорд.
	Майлс въздъхна и кимна.
	— Ерик, бъди така добър да позвъниш на д-р Атъуей. Кажи му какво се е случило и го помоли веднага да дойде. Предай извиненията ми, че не се обаждам лично, но трябва да съобщя на семейството за смъртта на леля Шарлот.
	— Да, Ваша светлост. Веднага ще се обадя.
	Сесили се обади:
	— Ами леля Шарлот? В никакъв случай не можем да я оставим на пода. Нека да я вдигнем и да я сложим на леглото.
	— Разбира се — възкликна Майлс. — Колко съм недосетлив. На нея щеше да й бъде крайно неприятно, ако някой я види недостойно просната на пода.


>>	Трийсет и шеста глава

	Преди да слязат в трапезарията, за да съобщят на семейството за трагичната смърт на леля Шарлот, Майлс и Сесили се усамотиха за малко в тяхната всекидневна, до спалнята им.
	Сесили веднага се хвърли в прегръдките му и двамата се притиснаха един до друг. Разплакаха се, изпълнени със скръб за тяхната скъпа леля Шарлот. Тя беше още една от жените Суон, които бяха посветили живота си на фамилията Ингам и на Кавендън.
	Шарлот беше обичала двама мъже Ингам и за единия, бащата на Майлс, се беше омъжила, и беше станала майка на децата му, след като първата му жена го изостави.
	В известен смисъл Шарлот беше майка на много Суонови, които живееха в околните села, беше глава и на двата рода, положение, каквото до този момент никой не беше заемал.
	Най-накрая се разделиха и Сесили каза:
	— Много ми е тъжно, Майлс, че леля Шарлот е била сама. Иска ми се да беше някой при нея, да й беше държал ръката.
	— Вероятно смъртта е била мигновена — отговори тихо Майлс с натежало от скръб сърце. — Сигурно се е спънала, паднала е и си е ударила главата в ръба на решетката на камината. Разбирам те, скъпа, но трябва да организираме погребение, с което да почетем нея и живота й. Нейният дълъг живот, беше на осемдесет и една, Сеси.
	— Да, Майлс. Животът, който изживя с радост.
	— Хайде да съберем семейството. Така набързо изчезнахме, че сигурно се чудят какво става.
	Сесили избърса сълзите си с носна кърпичка.
	— Щом съобщим на всички у дома, ще се обадя на моите родители.
	— А пък аз ще се обадя на Дулси, Дидри и Дафни. Дулси едва ли ще може да дойде от Лос Анджелис, но Дидри веднага ще се върне от Женева, сигурен съм. Колкото до Дафни, не се осмелявам да гадая. Напоследък сестра ми се държи много странно.
	— Погребението след три дни ли ще бъде, Майлс? Няма ли да чакаме Дулси и Джеймс?
	— Това е традиция в рода Ингам, Сеси. Погребваме мъртвите си на третия ден от смъртта. След това ги оплакваме една седмица. Само най-близките.
	— Хайде да слезем долу, преди да съм се разридала.
	Майлс я хвана за ръка и прошепна:
	— Смелост, Сеси. — Целуна я по страната. — Аз имам теб и ти мен, благодаря на Бога.
	Когато застанаха на вратата на трапезарията, всички впериха погледи в тях. Бяха разтревожени. Чарли пръв попита:
	— Вуйчо Майлс, какво се е случило? Нещо лошо ли?
	— Да. Елате в библиотеката и ще ви обясня.
	Майлс и Сесили прекосиха фоайето и влязоха в библиотеката. Останалите ги последваха. Майлс си спомни как баща му заставаше пред камината, когато трябваше да съобщи нещо важно, и той също застана пред камината. Помоли Сесили да седне на креслото до него.
	След като всички насядаха, Майлс каза с тих, сериозен глас:
	— Съжалявам, че трябва да съобщя много печална новина. С леля Шарлот през нощта се е случило нещастие. Много ми е тъжно, но тя е мъртва.
	Чу се ахване като в хор и някой извика:
	— Не! Не!
	Майлс осъзна, че племенницата му Анабел извика, и сгърбвайки се, се разплака.
	— Какво по-точно се е случило? — попита Чарли с разтреперан глас и насълзени очи.
	— Изглежда, че е станала през нощта и лошо е паднала — обясни Майлс. — Пеги я е намерила тази сутрин до камината. Предполагаме, че е ударила главата си в ръба на металната решетка. Повикахме д-р Атоуей да прегледа тялото и да напише смъртен акт.
	Чарли кимна и очите му отново се напълниха със сълзи.
	— Ще телефонирам на мама и татко в Цюрих, нали, вуйчо Майлс?
	— Аз им телефонирах, Чарли. Говорих с тях и деликатно им поднесох новината. По-късно пак ще им се обадя. Ще се обадя на Дидри в Женева и на Дулси в Америка. Ще помоля родителите ти да дойдат на погребението.
	Алиша беше шокирана. Беше бледа, очите й блестяха от сълзи. Гласът й трепереше, когато попита:
	— Кога ще бъде погребението, вуйчо Майлс?
	— След три дни — отговори той тихо.
	Тя се сепна и възкликна:
	— Но Дулси и Джеймс няма да могат да дойдат!
	— Знам, че няма да могат. Но това е традиция в дома Ингам. Три дни. Тази традиция още се спазва и винаги ще се спазва. Трябва да открия всички наши деца, онези, които учат в университет, и онези, които са в пансиони, за да си дойдат вкъщи веднага.
	— Има ли нещо, което мога да направя, вуйчо Майлс? — попита Чарли, както винаги готов да помогне.
	— Да, Чарли, обади се в местното погребално бюро, преди да позвъниш на родителите си. Обясни им, че имаме нужда от услугите им. Благодаря, Чарли.
	Освен това Майлс знаеше, че на всеки трябва да намери работа, за да се разсейват.
	— Аз какво да направя? — попита Алиша и като си напомни, че тя е една Ингам, жена воин, се стегна.
	— Мисля, че Сесили и Алис ще имат нужда от помощ за цветята, с които ще се украси църквата.
	Майлс погледна жена си.
	— Да, Майлс, ще направим украсата — отвърна Сесили и погледна Анабел. — Анабел, можеш ли да посъветваш вуйчо си за музиката по време на службата? Вие с леля Шарлот имахте еднакъв музикален вкус и любими пиеси.
	— Ще му кажа каква музика предпочиташе леля Шарлот — отговори момичето. — Освен това искам аз да свиря в църквата.
	— Мога ли да направя нещо? — попита Адам. — Искам и да поднеса съболезнованията си, Майлс. Много съжалявам за кончината на леля Шарлот. Беше толкова мила дама.

	* * *

	Д-р Атоуей пристигна с една от неговите медицински сестри и Сесили ги заведе в стаята на леля Шарлот. След като обясни как Пеги е открила графинята на пода до камината, тя ги остави да си свършат работата.
	След това отиде да телефонира на майка си и много деликатно й съобщи новината. Чу как майка й сподави сълзите си и попита:
	— Мамо, да дойда ли при теб за малко?
	— Не, не, Сесили, аз ще дойда. Искам да видя Шарлот, преди от погребалното бюро да отнесат тялото й. Кога ги очаквате?
	— Не знам. Майлс помоли Чарли да ги повика. Защо не дойдете с татко? Ще бъдем заедно, ще хапнем нещо за обед.
	— Едва ли ще мога да сложа и залък в устата си… — Алис се разрида.
	— Разбирам, мамо — отвърна много тихо Сесили. — Ще ви чакам с татко. Просто елате, ще бъдем заедно, ще се утешаваме. Майлс каза на прислугата. Сега е с Хари.
	След като затвори телефона, тя отиде в кабинета на Ерик, който се намираше на няколко крачки от кухнята. Когато почука и влезе, той веднага се изправи.
	— Как си Ерик? — попита Сесили. Той беше Суон и неин братовчед. Седна на стола пред бюрото. — Сигурно за теб утрото беше тежко.
	— За всички беше тежко, милейди. Много обичах леля Шарлот. Когато бях малко момче, винаги беше много мила с мен. Толкова внезапно си отиде, затова сме в шок. Тя ще ни липсва, помни ми думите.
	— Знам. — Сесили се загледа в него и след кратка пауза добави: — Ние, Суонови винаги трябва да се поддържаме, да бъдем заедно и да бъдем смели.
	— Така е, поддържаме се и сме смели.
	— Много преживяхме, ти и аз, Ерик, и винаги бяхме заедно.
	— Ще пристигнат ли гости тази вечер, милейди?
	— Тази е една от причините да дойда при теб, Ерик. Ще пристигнат трима. Господин и госпожа Ламбърт, които ще представляват сър Джеймс и лейди Дулси, и госпожица Чалмърс. Но това са само гостите, които аз съм поканила. По-късно ще знам повече. Ще сервираме лека вечеря.
	Очите на Сесили изведнъж се напълниха със сълзи и тя поклати глава объркано.
	— Не мога да повярвам, че организирам това погребение с теб. Вчера пихме чай с леля Шарлот. Струва ми се нереално, че вече я няма.

	* * *

	Сесили прекосяваше фоайето, за да отиде в библиотеката, когато видя д-р Атоуей и медицинската сестра на стълбището. Като слязоха, лекарят каза:
	— Бих искал да говоря с Негова светлост, лейди Мобри. Ще бъдете ли така любезна да ме заведете при него?
	— Разбира се — отговори тя и погледна сестрата.
	— Удобно ли е госпожа Фрейн да почака тук, милейди? — попита лекарят.
	Сесили се усмихна на сестрата и я покани да седне на един стол. После заведе д-р Атоуей в библиотеката и отиде при Майлс, който беше на бюрото си.
	— Лекарят изглежда е приключил с прегледа.
	Майлс се изправи и се обърна към лекаря:
	— Заповядайте, д-р Атоуей, да седнем до камината.
	— Вашите предположения, че графинята е паднала, са правилни, лорд Мобри. Точно това се е случило.
	— Разбирам — отговори Майлс. — Нещастен случай.
	— Да, било е нещастен случай. Преди две седмици графинята дойде при мен за контролен преглед. Тогава ми каза, че понякога се чувства замаяна, оплака се и че краката й не я държат. Тогава я изследвах за вертиго, но установих, че не страда от това заболяване. Симптомите се дължаха на възрастта й.
	— Съгласен съм с вас — каза Майлс. — И все пак възрастта не й личеше. Умът й беше остър не по-малко отколкото моя. Беше пълна с енергия.
	— Знам, лорд Мобри — отговори лекарят. — Слабостта в краката и замайването не могат да бъдат забелязани от друг, освен от лекар, Ваша светлост.
	— Благодаря ви, че веднага дойдохте. Много съм ви признателен, както и лейди Мобри. Заповядайте на погребението в сряда, ако, разбира се, имате време.
	— Ще дойдем с госпожа Атоуей, милорд. Приемете най-искрените ми съболезнования. Знам колко много ще ви липсва графинята. Беше прекрасна жена.
	— Благодаря — казаха Сесили и Майлс почти едновременно.
	— Смъртта на графинята е вследствие на удара по главата, когато е паднала. Ето смъртния акт.

	* * *

	Църквата в селото Литъл Скел беше претъпкана. Всички обитатели на трите села се бяха събрали отрано.
	Алис Суон беше поканила Джинивра и семейството й и те бяха застанали най-отзад.
	На първите пейки седяха Ингамови, Суонови и Джолионови, които се бяха сродили с тях чрез брака на тяхната племенница Палома с Хари Суон. Виктория седеше до Хари, а до нея Кристофър Лангдън с инвалидната количка. Беше се срещал няколко пъти с леля Шарлот, бяха се сприятелили и затова пожела да дойде.
	На първия ред бяха Майлс, Сесили и техните деца Дейвид, Уолтър, Вениша и Гуен. Тя седеше до леля си лейди Дидри, нейния съпруг Уил и братовчед й Робин. След това се редяха Чарли Ингам Стентън, сестра му Алиша Ингам Стентън, близнаците Андрю и Томас и по-малката им сестра Анабел. Адам Фенъл седеше в края на реда.
	Адам беше елегантен както винаги. Носеше снежнобяла риза, черен костюм и вратовръзка. Изглеждаше спокоен. Но жуженето в главата му беше започнало. Почувства, че е възможно да го нападне един от неговите пристъпи, и тогава животът му ставаше труден. Надяваше се да не стигне дотам.
	За момент не съзнаваше какво става около него. Това се дължеше на гласа на Джак Тротър, който му нашепваше да не се поддава на своята истерия. „Трябва да бъдеш силен, момко. Да се владееш. Умен си. Можеш да успееш… Дръж се…“
	Точно това ще направи сега. Но не разбираше защо всички говореха, че леля Шарлот е паднала. Не искаше тя да го разкрие. Всичките му планове щяха да се провалят, ако беше…
	Анабел нещо му говореше.
	Пое дълбоко дъх и като се съсредоточи върху сестрата на Алиша, се овладя.
	— Извинявай, Анабел, бях се разсеял.
	— Тъкмо ти обяснявах, че трябва да вървя. Хората още идват, но е време да свиря.
	Тя се усмихна, стана и отиде до олтара, където от едната страна беше пианото. Започна да свири химна „Ерусалим“, който смътно му беше познат.
	Адам се облегна и се овладя, както го беше учил Джак. Когато се огледа, остана изненадан, че са се събрали толкова много хора.

	* * *

	След като всички седнаха, Анабел престана да свири и пасторът каза няколко думи.
	Майлс пръв говори за Шарлот и нейния живот, за това от какво жизненоважно значение е била за всички тях.
	След Майлс говори Уолтър Суон, бащата на Сесили. Шарлот беше негова братовчедка и той отбеляза всеотдайността й към семейството. Хари, братът на Сесили, беше следващият Суон, който говори. След трогателно възпоменание разказа няколко забавни случки от техните градински преживелици, които предизвикаха смях през сълзите.
	Когато дойде ред на Чарли, той говори с пламенни думи за Шарлот като глава на рода. След това обясни, че майка му, лейди Дафни, която беше много близка с леля Шарлот, така е била разтърсена от неочакваната смърт, че се е разболяла и не е могла да пътува. Но тук бяха нейните деца и техният баща Хюго Стентън.
	По молба на Майлс Чарли също съобщи, че лейди Дулси, нейният съпруг сър Джеймс и техните деца, не присъстват, понеже са в Лос Анджелис.
	Най-накрая се изправи Сесили. С нейния ясен и нежен глас говори за Шарлот като за своя наставница, за ролята, която беше изиграла в живота й, и как й беше помогнала да постигне мечтата си. Говори и за нея като за жената, която беше обединила двата рода чрез брака си с покойния граф. Най-накрая рецитира любимия псалм на леля Шарлот, преди Анабел да засвири отново:
	— Господ е Пастир мой, от нищо не ще се уплаша…


>>	Трийсет и седма глава

	Алиша се чувстваше така изморена, че нямаше сили да помръдне. Седеше на фотьойл до камината още по халат и пиеше лимонов чай.
	Чудеше се дали не се разболява, може би от грип, когато осъзна, че изтощението й се дължи на събитията от последните няколко дни.
	На вратата се почука силно и тя се стресна. Остави чашата и се изправи. В този момент влезе Адам с мрачно изражение.
	Погледна го и се учуди, че изглежда, като че ли всеки момент тръгва за Лондон. Той я зяпна, очевидно поразен, че още е с нощница и халат.
	— Защо не си готова? — попита ядосано. — Казах ти да се приготвиш до единайсет! А сега е единайсет и половина. От половин час те чакам във фоайето.
	— Моля те, успокой се и не говори толкова високо. Моля те — отвърна Алиша. Не беше свикнала да й се говори толкова грубо, но не искаше да избухне скандал.
	Адам я погледна гневно и попита с малко по-спокоен тон:
	— Колко време ти е необходимо да се облечеш? С други думи, в колко часа ще тръгнем?
	— Аз няма да тръгна, Адам, и вече няколко пъти ти го казах през тези няколко дни. По традиция семейство Ингам оплаква своите покойници една седмица след погребението. В тесен семеен кръг.
	— Тогава защо да не остана? — попита той най-безцеремонно.
	— Не можеш да останеш. Не си от семейството.
	— Не съм от семейството! — извика той, губейки контрол. — Аз съм твой годеник! Сгодени сме. От семейството съм.
	— Опасявам се, че не си. Ще станеш член на нашето семейство, когато се оженим, но дотогава не си. Така стоят нещата тук. Много правила, установени от двеста години. Ние още живеем според тях.
	Алиша запази абсолютно спокойствие.
	Той не отговори. Стоеше срещу нея, гледаше я свирепо и тя почувства, че отвътре ври и кипи. Беше доста избухлив, ако бъде предизвикан, и като че ли напоследък все се намираше нещо, което да го подразни.
	Със спокоен тон тя изрече:
	— Следващата седмица ще се върна в Лондон и ще прекараме уикенда в твоя прекрасен апартамент на Брайънстоун Скуеър. Само двамата. — Усмихна се и прибави: — Ще ти бъде приятно, нали?
	Адам чу гласа на Джак Тротър: „Успокой топката, момко. Ще подплашиш едрата риба“. Искаше му се този жужащ в главата му глас да изчезне. Опита се да се овладее, но все пак избухна:
	— Искам те в Лондон с мен. Тази вечер. И ти го знаеше. Имам среща с нов спонсор — Терънс Вейн — и той очаква да се запознае с теб. Веднага се обличай. Трябва да тръгваме.
	Толкова гневен изглеждаше Адам, че тя направи крачка назад. Алиша се взря в лицето му. Беше огненочервено и прозрачните му сиви очи, които харесваше толкова много, бяха леденостудени.
	Изведнъж се изплаши от него. Отстъпи още малко назад и бутна стойката с ръжена и машата. Те издрънчаха, като паднаха.
	Шумът сякаш отрезви Адам. Той поклати глава, усмихна й се, приближи се до нея и докосна леко ръката й.
	— Много съжалявам, Алиша — каза с по-кротък тон. Поклати глава още веднъж. — Не исках да говоря толкова грубо и високо. Опасявам се, че съм много притеснен заради Терънс Вейн, който ще спонсорира „Отмъщение“. А той наистина много държеше да се запознае с теб тази вечер. Няма значение. Сигурен съм, че ще прояви разбиране, като научи за горката леля Шарлот и че в момента скърбиш.
	— Не се съмнявам — каза тя небрежно, като се стараеше да бъде мила, макар и да чакаше с нетърпение той да си отиде.
	Адам се приближи, прегърна я и я целуна по устните. Прободе я тръпка и тя внимателно се откъсна от него в първия удобен момент.
	— Уреди среща с Терънс Вейн за следващия петък и аз ще дойда — обеща му тя.
	— Ето, това е моето момиче — засия той срещу нея.
	„Не, изобщо не съм твоето момиче — помисли си тя. — Вече не.“
	— Ще го заведем в клуба на Зиги — предложи Алиша. — Нали знаеш, че съм член.

	* * *

	Спалнята на Алиша беше над главния вход на Кавендън Хол. Отиде до прозореца и надникна между завесите. Видя, че колата на Адам се отдалечава по алеята, и си отдъхна.
	След като закачи на стойката ръжена и машата, седна на фотьойла и потъна в него, изпълнена с благодарност. Огромното й облекчение, че Адам замина, никак не я изненада. От няколко седмици поведението му я тревожеше и присъствието му в дома й през изминалите шест дни от време на време беше непоносимо. До този момент не беше прекарвала с него толкова дни.
	Той прекрачваше границите на добрия тон при различни случаи, държеше се прекалено фамилиарно с някои от близките й и поведението му я разтревожи. Освен това силното му собственическо чувство я задушаваше, ревността му беше неоправдана, а капризното му и блуждаещо държание беше обезпокоително и дразнещо. И не на последно място бяха неговите гневни изблици.
	Потрепери, като си спомни как се разбесня само преди петнайсет минути. В действителност се изплаши от него. Наистина, за пръв път се случваше, но въпреки това се изплаши не на шега и се отдръпна от него.
	Спомни си как пристигна миналия петък. Разпръскваше любезност и чар, сближи се със семейството й по време на чая и после на вечеря. Те го приеха сърдечно.
	Дълбоко в себе си знаеше, че нейната леля, лейди Дидри изобщо не го хареса. Не че го показа, беше добре възпитана. Но Алиша почувства инстинктивно, че Дидри не беше запленена от Адам Фенъл.
	Същата нощ правиха любов и той беше страстен и чувствен, както винаги, както и тя. Но на следващия ден призна пред себе си, че желанието й към него отминава.
	Сега внимателно се зае да проучи как се стигна от сексуален копнеж до небесата до чезнещо желание, при това така ненадейно. Това начало на безразличие ли беше? Или защото се държеше като собственик и имаше труден характер? Тези негови черти ли отнемаха от сексуалната му привлекателност?
	Изведнъж Алиша го видя какъвто беше преди малко — с почервеняло от гняв лице и с очи, студени като лед.
	Мина й през ума, че не е такъв, за какъвто се представя. Чарът му беше фасада, която прикриваше труден, разстроен и объркан човек, и в края на краищата не си допадаха по темперамент.
	Адам Фенъл не беше за нея. Сега беше обективна и го виждаше много ясно. Като си спомни седмицата през миналия септември, когато започнаха снимките за филма, си даде сметка, че тогава беше емоционално уязвима заради раздялата с Брайън Милър.
	Очевидно Адам е забелязал и се е възползвал с любезност, малки подаръци, грижовно отношение и неприкрито възхищение.
	Сексуалното им привличане беше истинско, непреодолимо, задоволявано нетърпеливо и ненаситно. Трябваше да си признае, че охотно стана негова партньорка в страстните им и изпълващи я със задоволство любовни срещи в леглото.
	Въздъхна дълбоко. След това отиде в банята, за да се приготви за деня. Погледна красивия си пръстен и го завъртя на пръста. Замисли се как да скъса с Адам и откри, че няма представа.

	* * *

	Точно преди обяд Алиша отиде в синьо-бялата всекидневна и се зарадва, като видя Сесили и майка й Алис Суон. Алис изглеждаше изморена и съсипана, а Сесили беше бледа и тъжна. Момичето ги поздрави топло и като седна на дивана до Алис, взе ръката й.
	— Добре че сте още тук, госпожо Алис — каза тя на жената, чието име носеше. — Когато на всички ни е тъжно, се утешаваме взаимно.
	— Така е, Алиша. Тези, които остават, страдат и тъгуват, и тогава близките си помагат — потупа ръката й Алис.
	Алиша се вгледа в Алис, после в Сесили и прибави:
	— Иска ми се да бяха дошли родителите ми и най-вече мама. С леля Шарлот много се обичаха.
	— Знам — отговори Алис. — Съгласна съм с теб. Шарлот й спаси живота и й помогна да преживее трудни времена…
	— И ти, мамо — прекъсна я припряно Сесили. — Не съм забравила, че не я изостави и за миг, когато… беше болна тогава.
	Алис се усмихна на дъщеря си, кимна и продължи:
	— Именно защото бяха толкова близки с Шарлот, лейди Дафни се е разстроила дотам, че не е можела да пътува, както каза господин Хюго.
	Умълчаха се за кратко, после Алиша погледна Сесили.
	— Освен ако майка ми наистина е болна. Имам предвид от сериозно заболяване. Забелязах някои неща миналата година, преди да замине с баща ми за Цюрих.
	— Какви неща? — сви вежди изненадано леля й.
	— Забелязах, че понякога ръцете й трепереха. Започна да забравя. Когато я питах за дата на среща например, виждах, че се опитва да си спомни.
	— Начало на деменция ли предполагаш, че има? — попита Алис Суон разтревожено. — Моля те, не и това.
	— Казвам ви истината за поведението на мама, госпожо Алис. Но нито за миг не съм си помислила за деменция или паркинсон. Да си кажа честно, не мога да си обясня защо се държеше по този начин. Много пъти си говорихме с Чарли и според него тя е била крайно изтощена, когато заминаха миналото лято.
	— Дай боже да си права — възкликна Сесили разтревожено.
	Майка й се позамисли и после се обърна към Алиша:
	— Знам колко си заета, Алиша. Подготвяш се за нов филм, но защо не намерите време с Чарли и не отидете да се видите с родителите си в Цюрих? — предложи тя. — Дори само за един ден. Ще разберете дали лейди Дафни наистина е болна, ще ви олекне. Пък и ако сте около нея в този тъжен момент, за нея ще бъде утеха.
	— Аз мога да отида, ако Чарли е свободен. Не искам да ги посетя без него.
	— Ами Андрю и Томас? — поинтересува се Сесили. — Останала съм с впечатление, че те редовно ходят при родителите ви. Нищо ли не говорят за здравето на майка си?
	— Била добре, казват, само се чувствала изморена и била доволна, че е в Цюрих, далеч от Кавендън. Но те не са благонадежден източник на информация. — Алиша се нацупи и прибави: — Не забравяйте, че са мъже, и не обръщат внимание на подробностите. Те управляват лондонския клон на фирмата на татко и чуват само каквото им каже той, без да задават въпроси.
	В този момент влезе Майлс с бащата на Сесили Уолтър Суон, най-големия му син и наследник Дейвид и по-малкия — Уолтър. Дейвид, сега на двайсет, се беше върнал от Оксфорд за погребението, както и осемнайсетгодишният Уолтър, който сега започваше да учи в университета.
	След като поздрави, Майлс им напомни, че е време за обяд.
	— Всички са се събрали и си говорят с Дидри, Уил и Робин.
	Алиша почувства лекота, че е сама със семейството си. И точно в този момент осъзна, че присъствието на Адам постоянно я е притеснявало, понеже нито за миг не преставаше да наблюдава какво прави и какво говори.
	Щом насядаха около масата и Ерик наля бяло вино, Майлс вдигна чаша и каза:
	— Тъй като започва седмицата, през която ще оплакваме леля Шарлот, искам да кажа колко съм благодарен, че е установен този обичай в нашето семейство преди много години. Защото ни дава възможност да се утешаваме и да си спомняме Шарлот с обич в сърцата. След това ще се върнем към обикновения си живот и заобиколени от тази обич, ще бъдем в хармония със себе си.
	Всички вдигнаха чаши и Гуен се обади:
	— Тате, мога ли да вдигна тост с вода?
	Майлс едва не се разсмя и отвърна:
	— Разбира се, Гуен. Водата е изключително подходяща. — Погледна много сериозно и добави: — Бяло вино няма да получиш, тъй че забрави.
	Всички се разсмяха и като забеляза, че е разочарована, Дидри, която седеше до племенницата си, я попита:
	— Как е котенцето ти, миличка?
	Гуен се усмихна радостно на Дидри.
	— По-добре е. Като я прегледа утре ветеринарят, ще ни каже, че е оздравяло. Грижех се за него много, лельо Дидри.
	Алиша мълчеше. Отговаряше, когато някой се обърнеше към нея, но главно наблюдаваше. Днес погледна на семейството обективно, с критичен поглед.
	Всъщност нямаше почти нищо, за което да ги критикува. Те всички предизвикваха само възхищението й. За миг насочи внимание към Уолтър, бащата на Сесили, и видя в негово лице Хари. Също във внука му, осемгодишния син на Сесили, който носеше името му. Най-накрая се обърна към брат си Чарли, най-любимия й от всички.
	Макар да знаеше, че много тъгува, се шегуваше както обикновено, и беше общителен както обикновено.
	„Изглежда добре — помисли си тя. — Всъщност е много хубав с чупливата си коса и блестящите очи.“ Носеше черен блейзър и поло, любимата му комбинация. Тя често го дразнеше, че прилича на капитан на немска подводница, и той винаги се разсмиваше от сърце.
	Спря поглед върху всеки от мъжете около масата. Веднага й направи впечатление, че бяха семпло облечени със старите си сака от туид или със спортни сака и с най-обикновени вратовръзки. У нито един нямаше нищо претенциозно или крещящо.
	Алиша изведнъж си спомни забележката на Дидри в петък вечер, която неволно дочу. Реши да попита леля си за тази забележка и за мнението й за Адам Фенъл.


>>	Трийсет и осма глава

	Алиша настигна лейди Дидри във фоайето. Тя вървеше с детето за ръка и леко наведена го слушаше какво й говори.
	— Извинявай, лельо Дидри, но трябва да говоря с теб. Ако сега си заета с Гуен, моля те да се срещнем по-късно.
	Дидри видя тревогата в очите на Алиша и веднага каза на детето:
	— Имаш ли нещо против да дойда при теб след няколко минути, скъпа?
	— Разбира се, лельо Дидри. А ти, лельо Алиша, ще дойдеш ли да видиш колко по-добре е Клеопатра?
	— С удоволствие, скъпа — съгласи се Алиша. — Само петнайсет минути и ще дойдем.
	Погледна Дидри, която закима.
	— Добре ли си, Алиша? — попита Дидри, след като детето си отиде. — Какво има?
	— Добре съм, дори много добре. Но трябва да взема важни решения и имам нужда от съвет. После наистина ще отида да видя котето — каза тя в заключение и се засмя.
	— Къде да отидем, за да не ни безпокои никой? — попита леля й. — Другите отидоха да пият кафе в синьо-бялата дневна, доколкото знам, а в библиотеката всеки момент може да влезе Майлс.
	— Имаш ли нещо против да се качим в моята спалня, лельо Дидри?
	— Чудесна идея, да вървим, скъпа.
	В спалнята седнаха на фотьойлите пред камината и Дидри попита:
	— Да минем направо по същество. Защо имаш нужда от съвет?
	— И дотам ще стигна. Първо искам да ти задам един въпрос. В петък чух, че пошушна на чичо Уил нещо подобно: „Брилянтин и одеколон, почти нищо друго“. Дочух го случайно. За Адам ли говорехте?
	В първия момент Дидри си помисли да излъже, да отрече, че се е отнасяло до Фенъл, но веднага се отказа. Беше неин дълг като по-възрастна да каже истината на Алиша, освен това не й беше присъщо да лъже. Винаги е била искрена.
	— Съжалявам, Алиша. Да, имах предвид Адам Фенъл. Именно „брилянтин и одеколон“. Беше невъзпитано от моя страна, но според мен зад фасадата му няма да откриеш почти нищо.
	— Знаех си, че не го хареса — промърмори младата жена и се облегна назад.
	— Не, не става въпрос, дали го харесваме или не и аз, и Уил. — Тя млъкна. — Много просто, Фенъл не е за теб.
	— Благодаря ти, че беше искрена с мен, лельо Дидри. Той започна много да ме дразни, непостоянен е…
	— В какъв смисъл? — прекъсна я леля й, като повдигна вежда и застана нащрек.
	— През повечето време се контролира и после изведнъж избухва истерично, все едно не е той. Обикновено е свързано с работата му, с финансирането по-скоро. — Алиша млъкна и се смръщи. Несъзнателно си играеше с годежния пръстен. — Но да мина на въпроса. Имам намерение да скъсам с него.
	Дидри въздъхна с облекчение.
	— Много се радвам, че си се решила, и знам, че Уил ще е доволен от решението ти. Според него той е повърхностен, нагаждач и няколко пъти ме помоли да те предупредя да не прибързваш със сватбата.
	Дидри се загледа в огъня, после се обърна към Алиша и взе ръката й.
	— Залагаш много на карта. Всъщност целия си живот. Няма да можеш да се отървеш от такъв човек. Пък и как ще понесеш развод с всичките му последствия.
	— Не, няма да мога, но за всичко съм си виновна аз. В началото бях силно увлечена… — Алиша не довърши и сви рамене. — И двамата бяхме луди един за друг… — Отново млъкна и поклати глава. — Не знам как да обясня това безумство.
	— Не е необходимо, Алиша. Разбирам те — отвърна Дидри. — Преди много години, точно преди войната, твоята леля Дилейси имаше любовна връзка с мъж на име Питър Мъсгроув, който беше същият като Адам Фенъл. Приличаше на кинозвезда, елегантен, и малко денди си падаше. Аз не можех да го понасям, но тя беше влюбена в него. Тогава си помислих, че се привличат, така както ми описваш вашата връзка.
	— Какво стана с този мъж, който толкова силно е привличал леля Дилейси?
	— Тя успя да се спаси от него. После го мобилизираха и отиде на фронта. Работата е там, че Мъсгроув беше от много добро семейство, възпитаник на Итън и така нататък. Пък и помагаше на Дилейси в галерията. Много го биваше в търговията с произведения на изкуството. Но… — Дидри пак се поколеба. Като погледна Алиша, довърши: — Беше елементарен. Прост като попова лъжичка, както казват местните хора.
	— Същото ли си мислиш за Адам Фенъл?
	— Да. Прост като попова лъжичка, независимо какъв е произходът му. Взела си правилно решение. А сега искаш ли да се посъветваш с мен и за нещо друго?
	— Да, лельо Дидри. Как мислиш, да отидем ли с Чарли при родителите ни в Цюрих? Да разберем какво става, най-вече с мама?
	— Мисля, че дори сте длъжни да отидете. През изминалите шест месеца звънях няколко пъти на баща ти под претекст дали можем да отидем при тях за уикенда. Хюго ми отказваше с оправданието, че Дафни още е съсипана от „бъркотията в Кавендън“, както се изрази той. — Дидри въздъхна дълбоко и поклати глава. — Като че ли говоря на стена. Знаеш така добре, както и аз, че баща ти блокира всеки опит да се свържем, крайно неприятна му е моята намеса. Като че ли са твърдо решени да не общуват с никого, който прекарва времето си в Кавендън.
	— Когато с Чарли попитаме близнаците какво става, те ни отговарят, че всичко е наред, но знаеш, че са като дресирани тюлени.
	Алиша го каза така смешно, че Дидри не можа да не се разсмее. После се покашля и прибави:
	— Ако решиш да отидеш, не им казвай.
	— Няма да ги предупреждавам. — Алиша се изправи. — Да вървим ли да видим котето на Гуен, както й обещахме?
	— О, да. Иначе лошо ни се пише. Ако има истинска Ингам воин, това е Гуендолин. Нашето деветгодишно момиченце не отстъпва пред нищо, също като предшествениците си.

	* * *

	Същия ден, точно преди вечеря, Алиша почука на вратата на спалнята на Чарли в Южното крило и извика:
	— C’est moi!
	След миг вратата се отвори със замах и тя се озова в прегръдките на Чарли.
	— Толкова съм щастлив, че на някого от нашите предци му е хрумнала идеята за това едноседмично оплакване. Така сме наистина заедно с близките си, нали?
	— Да, наистина — отвърна Алиша и влезе след него в спалнята му. — Дойдох да ти съобщя нещо — започна тя, но се поколеба, после продължи с категоричен тон: — Реших да скъсам с Адам. Осъзнах, че не искам да се омъжа за него… че няма да имаме щастлив брак.
	Тя седна, а Чарли смаян се взираше в нея.
	— Изненадан съм. И все пак не чак дотам — каза, след като доста време я гледа замислено. — Харесвам Адам, той има чар и добри маниери. Много го бива във филмовия бизнес. Но през тези няколко дни тук имаше моменти, когато усетих нещо странно у него…
	— Какво имаш предвид?
	— Помислих си, че зад цялата негова харизма и благоразположение може би се крие избухливост и понякога се чудех дали не се отнася нанякъде. Като че ли не чуваше какво му говоря, като че ли умът му изключваше.
	— Всичко това е вярно. Знаеш, че бяхме много увлечени, че имахме бурна любовна връзка. Но това започна да губи чара си. Като се върнем другата седмица в Лондон, ще му кажа. След това мисля да отидем в Цюрих и да разберем какво става с мама. Говорих с леля Дидри. Тя е съгласна с мен.
	— Какво по-точно каза?
	Алиша сподели с него мнението на Дидри и за пътуването до Цюрих, и за Адам Фенъл.
	— Абсолютно вярвам на нейната преценка за всеки след нейната дълга кариера в Министерство на войната.
	— Чарли, нали ще дойдеш с мен в Цюрих?
	— Нищо не може да ме спре. Разбира се, че ще дойда.


>>	Трийсет и девета глава

	По неговия прецизен и експедитивен начин Адам Фенъл скрои специален план за вечеря с Алиша. Седмицата на оплакването беше приключила и тя би трябвало да се е върнала.
	Понеже беше петък и на всяка цена трябваше да бъде насаме с Алиша, освободи прислугата за събота и неделя още в пет часа.
	Върна се много рано вкъщи, изкъпа се и се преоблече, както винаги. Сега седеше на бюрото си в библиотеката и мислеше за срещата. През изминалата седмица се беше ядосвал на себе си по различни поводи. Колко глупаво беше да се кара с Алиша. Да избухва. А точно това беше недопустимо от негова страна. „Контрол. Не бива да губя контрол. Не и с нея.“
	Гласът на Джак Тротър му нашепна: „Действай с кадифени ръкавици. Винаги деликатно. Като те прихванат дяволите, губиш“.
	И точно това прави цяла седмица. Изпрати й цветя и всеки ден й се обаждаше по телефона. Поведението му отначало беше извинително, след това сърдечно и нежно.
	Тя му отговаряше мило, както винаги. Именно тя предложи да се срещнат днес в ранен час. В пет часа.
	Усмихна се, доволен от себе си, изпълнен със самоувереност. Беше изгладил недоразуменията и сега тя сигурно тръпнеше от желание да се срещне с него. Също така знаеше, че минути след като я посрещне, ще може да я съблазни в леглото.
	А там тя ще бъде негова. Напълно ще я контролира. Знаеше как да я възбуди, как да я дразни, как да я възпира, докато не започне да крещи и горещо да го умолява да я обладае. Ах, да, Рози, сервитьорката в „Златният рог“ го беше обучила добре. Също и Джак Тротър. Жуженето в главата му започна отново. Така му се искаше да изчезне.
	„Спокойно — каза си той. — Спокойно. Контролирай се. Не изпадай в истерия. Спокойно.“ Отиде в спалнята и влезе в нейната гардеробна. Застана пред огледалото и се вторачи в отражението си.
	Усмихна се. Толкова красив никога не беше изглеждал. Тя няма да може да му устои.
	След няколко минути се чу звънецът и той побърза да отвори, усмихвайки се щастливо.
	— Здравей, Адам — поздрави го тя и също му се усмихна. — Малко подраних.
	— Колкото по-рано, толкова по-добре, скъпа — отговори той и като я хвана за ръка, я притегли вътре.
	Тогава забеляза, че носи костюм, а не някоя от прилепналите рокли, които харесваше. После си напомни, че тя имаше тук няколко. Сдържа усмивката си, като си помисли какъв уикенд го очакваше.
	Адам я привлече в прегръдките си и я целуна по устните. Почти веднага тя се отдръпна внимателно и каза:
	— Адам, да отидем в библиотеката за малко. Трябва да говоря с теб за нещо много важно.
	Стори му се много сериозна и й хвърли кос поглед. Но тя се усмихваше и изглеждаше както обикновено.
	Той кимна и като я хвана за ръка, я въведе в библиотеката. Тя веднага седна на стола пред бюрото, така че на него друго не му остана, освен да седне на бюрото срещу нея.
	Адам се смръщи.
	— Какво е това внезапно официално поведение? Какво става?
	Алиша бръкна в чантичката си и извади две червени кутийки на „Картие“. Постави ги пред него и каза решително:
	— Адам, съжалявам, че трябва да ти го кажа, но не мога да се омъжа за теб. Връщам ти пръстена и диамантените обици, които ми подари за Коледа.
	Той я зяпна, намръщи се и загуби ума и дума, докато се мъчеше да осъзнае думите й.
	— Съжалявам, че развалям годежа, но не мога да се омъжа за теб, Адам. Разбираш ли, знам, че бракът ни няма да бъде успешен. По-добре сега да се разделим и да си останем приятели.
	Обзе го гняв, когато думите й стигнаха до съзнанието му. Скочи, заобиколи бюрото и се надвеси над нея, впивайки свирепо поглед в лицето й.
	— Не можеш да развалиш годежа ни! Няма да ти разреша да ме унижаваш и да ме правиш на глупак пред цялото общество. Всички знаят, че сме сгодени. Ние сме двойка и ти го знаеш. Няма да ти разреша да ми го причиниш.
	Той вече крещеше и прозрачните му очи станаха леденостудени, гласът му — груб. Той стисна зъби и тя усети как у него се надига гняв. Разбра, че трябва да си тръгне веднага.
	Успя някак да се измъкне от стола, стисна чантичката си и се отдръпна от него, преди да я спре. Права се почувства по-сигурна. Погледът му беше убийствен и той трепереше от гняв.
	— Тръгвам си, Адам — каза тя, като се опитваше да мине покрай него. Но той сграбчи ръката й и изсъска:
	— Ако ме напуснеш, ще те унищожа. Ще унищожа кариерата ти. Ще унищожа живота ти. Нищо няма да бъде същото за теб.
	Алиша напълно се владееше и му отговори смразяващо спокойно:
	— Не можеш. И моля те, не се опитвай да ме заплашваш. Аз съм Ингам, а жените Ингам не се страхуват.
	— Ингам. Винаги проклетите Ингам. За какви, да ви вземат мътните, се мислите? Ти си дъщеря на курва. Да, известна курва. — По лицето му се разля злобна усмивка. — Хюго Стентън не е твой баща. Никой не знае кой е баща ти, госпожице Алиша Фръцла Ингам. Почакай само да разпространя новината по вестниците. Виждам заглавията. Ето ти едно: „Алиша Стентън — дъщеря на проститутка“. — Изсмя й се в лицето. — Ще ти дам урок, който никога няма да забравиш, шибана кучко. Не можеш да ми го причиниш, да ме посрамиш, да ме направиш за смях.
	— Нямам представа за какво говориш. Това са пълни безсмислици. Разбира се, че Хюго Стентън е мой баща.
	— Не, не, не е. Питай майка си. А междувременно, ако искаш да скриеш скандалното си минало, трябва да ми платиш. Много пари. Но преди това ще си доставя удоволствие и ще си поиграя с теб. — Адам се изсмя. — Знам, че ти харесва. Също като на майка ти.
	Преди да успее да побегне, той я сграбчи, извлече я от библиотеката и я блъсна в спалнята.
	Просна я на леглото, хвърли се върху нея и запретна полата й, като се мъчеше да я целуне.
	Алиша се бореше с все сили и му удари шамар. Адам се стресна и се отдръпна. Тогава тя заби коляното си в чатала му и той изкрещя от гняв и болка. Надвеси се над нея със злобен поглед. Тя измъкна дясната си ръка и го удари с юмрук в челюстта, което го изненада и зашемети. В бързината да се махне от леглото, се търкулна на пода. Алиша беше в отлична форма. Скочи веднага на крака и се втурна към фоайето. Той обаче почти веднага я хвана. Застана пред нея и каза с хладен, напълно овладян глас:
	— Знам тайната ти. Мога веднага да я разкрия. Или да я забравя. Но трябва да ми платиш. Искам двайсет хиляди лири. Да или не? От теб зависи.
	Алиша го загледа, присви очи и веднага разбра, че подозренията й относно финансите му са основателни. Нямаше пари и беше отчаян. Пое дъх и каза:
	— Нямам двайсет хиляди и няма да плащам на изнудвач. — За да печели време, прибави: — Но може би Чарли ще ми помогне.
	Адам се разсмя, тъй като пазарлъкът му хареса.
	— Ами тогава да му се обадим? Сигурен съм, че е в Лондон. Братчето ти никога не е далеч от теб. Често съм се чудил каква е тази странна привързаност.
	Без да обръща внимание на нелепата подигравка, Алиша отговори:
	— Имаш право, той никога не е далеч от мен. В момента е отвън. Ако отвориш вратата, ще го видиш.
	Адам знаеше, че тя не може да излезе от апартамента, пусна я и отиде да отвори вратата. Не беше го излъгала. Чарли беше отвън, подпираше се на колата и пушеше цигара.
	— Влез, Чарли — извика Адам. — Твоята голяма сестра има нужда от помощ.
	Докато влизаше и затваряше вратата, журналистическият му инстинкт се събуди. Само един поглед му беше достатъчен да схване обстановката.
	И двамата бяха раздърпани, атмосферата беше странна. Олекна му, като видя, че Алиша не е пострадала, но беше много бледа и като че ли изплашена. Забеляза, че Адам се владее, но вътрешно кипи от яд. Личеше си от леденостудените му сиви очи и стиснатите устни.
	— Е, защо сестра ми има нужда от мен, Адам? Желанието на Алиша е да развали годежа. Приеми го. Дръж се като джентълмен. — Докато говореше, Чарли пристъпи напред.
	— О, ще го приема, наистина ще го приема. Но току-що осведомих сестра ти, че ще съсипя семейството ви заради нейното твърдоглавие. Виждаш ли, знам тайна, голямата тайна на Кавендън.
	— Нима? Ще я споделиш ли с мен?
	Чарли отмести поглед от Адам към сестра си, която вдигна вежди и поклати глава.
	— Пълен абсурд, Чарли — каза тя. — Той е луд.
	Пренебрегвайки забележката й, Адам продължи:
	— Ще я споделя не само с теб, ще я споделя с всички. И заглавията няма да ти харесат, сигурен съм.
	— Голямата тайна е?
	Адам му каза.
	Чарли се разсмя, поклати глава и пак се разсмя. Адам продължи:
	— Майка ти е забременяла през пролетта на 1913-а. На никого не е казала кой е бащата. Била е на седемнайсет и много похотлива. Затова вероятно не е знаела от кого е забременяла. След това на сцената в Кавендън се появява Хюго Стентън, отдавна загубеният братовчед. Братовчедът, който се връща в стадото. Внезапната и много бърза сватба с лейди Дафни изненадва повечето Ингам. Бебето, родено през януари 1914-а, се предполага, че е недоносено. Кръщават бебето Алиша.
	— В твоята история няма нито дума истина. От кого чу тази глупост?
	— От Брайън Милър. Спомена, че някой от семейството му разказал под секрет за раждането на Алиша, когато я е ухажвал.
	— Адам, това е нелепо. Наистина ли вярваш, че който и да е вестник ще отпечата тази възмутителна история? Аз съм един от тях, за бога, и съм уважаван от колегите. Още повече, те веднага ще разберат, че това е глупост.
	— Винаги ще се намери клюкарски вестник и някой репортер, готов да получи подаяние. Ще ги накарам да отпечатат, каквото пожелая. И всички ще научат какъв боклук са тези Ингамови.
	Чарли мълчеше, но прехвърляше наум фактите, които знаеше. Изведнъж си спомни дочути клюки в семейството. Внезапното завръщане на баща му в Кавендън. Прибързаната сватба на родителите му, след като са се познавали само от няколко седмици. Така нареченото преждевременно раждане.
	Знаеше, че майка му не е била похотлива и че неговите родители наистина са се обичали. И все пак знаеше, че светът е опасно място. Ще се осмели ли да поеме риска и да си тръгне с Алиша оттук? „Изнудване — помисли си той. — Адам ни изнудва и може никога да не спре. Но мога ли да рискувам нашата репутация? И на Алиша репутацията. Като хвърлиш кал, тя полепва, в това съм сигурен.“
	— Колко искаш, за да мълчиш? — попита той спокойно. Отвътре кипеше от гняв. Не само към Адам, но и към себе си, заради това че се поддаваше на тази противна манипулация. Независимо от това чувстваше, че няма избор.
	— Двайсет хиляди лири — съобщи Адам с триумфиращ тон.
	— Чарли, не мисля, че сме длъжни — извика Алиша и се вгледа в брат си. — Това е изнудване. И в историята няма капчица истина.
	— Имаш право, Алиша — отговори Чарли. — От друга страна, и той е прав, че винаги ще се намери клюкарски вестник, който веднага ще налапа историята. И калта ще полепне. Важно е да запазим доброто име на семейството. Разбираш ли какво говоря?
	Тя само кимна.
	— Трябва да си взема чантата.
	Изтича в спалнята и след минута се върна. Докато я нямаше, Чарли впи поглед в Адам и му каза:
	— Няма да ти платя, колкото искаш. Не мога. Ще ти дам четири хиляди. Това е.
	— Половината аз ще дам — обади се Алиша.
	— Искам чековете веднага. И да не сте посмели да ги анулирате до понеделник. Ако ги анулирате, ще пусна историята във вестниците. А вие ще гледате заглавията.

	* * *

	— Сбихме се, Чарли. Отблъснах го. Опита се да ме изнасили — каза Алиша и се сгуши до брат си на задната седалка в колата, която бяха наели заедно с шофьора. — Всъщност трябва да се гордееш с мен. Страхотно дясно кроше имам.
	Тя трепереше леко и гласът й беше по-слаб от обикновено.
	— Гордея се с теб. Господи, добре, че се уговорихме да те чакам отвън. И че не си пострадала — отвърна той през стиснати зъби.
	— Малко съм раздърпана и разтреперана, но се радвам, че се изяснихме. — Алиша приглади косата си и се смръщи. — За съжаление сключихме лоша сделка. Той е изнудвач.
	— И по мое мнение е душевноболен — допълни Чарли, прегърна я през раменете и я притисна до себе си. — Добре че дойде на себе си и разбра какъв е. Опасявам се, че ние всички бяхме заблудени, поддадохме се на чара му.
	— Започнах да подразбирам, че търси спонсори. Абсолютно сигурна съм, че има нужда от пари.
	Тя прехапа устната си. Настръхна, като си помисли, че беше сгодена за този мъж.
	— Слава богу, успях да купя билети за самолет до Цюрих в последната минута. Адам няма да ни открие този уикенд и за теб няма да има опасност. Ще кацнем късно, затова ще се настаним в хотел. Ще имаме възможност да помислим за всичко това и как да се справим с Адам. На сутринта ще отидем при мама и татко. Нали не му каза къде ще ходим?
	Алиша поклати глава.
	— Не, говорих с него само за годежа. Как само ми олекна! Леля Шарлот обичаше да казва: „Речено е да се случи“.
	— Господ ни намигва — добави Чарли.

	* * *

	Същата вечер, по време на полета до Цюрих, Чарли ненадейно подхвана пак темата за Адам:
	— Ако Фенъл има отчаяна нужда от пари, четири хиляди доникъде няма да му стигнат.
	— Знам, но аз му върнах диамантения годежен пръстен и диамантените обици. Бижутата са много скъпи. На „Картие“ са. Ще ги продаде и ще се опита да намери нови спонсори за „Опасна личност“ и „Отмъщение“.
	— Значи според теб ще се навърта в Лондон? — попита Чарли.
	Алиша кимна.
	— Повече от сигурно е. Тук си има параван и умело се прикрива. — Неволно потръпна и добави: — Искам само да стои далеч от мен.
	Чарли я притисна до себе си и прошепна:
	— Затова дадох грешни пари за изнудване. Знаех, че ще намери вестник, за да раздуха скандал. Изпаднал е. А отчаяният мъж е способен на всичко, за да оцелее. Не можех да рискувам, Алиша. Само исках да се измъкнем от онзи апартамент, без да пострадаме.
	— Знам. Знам също, че изнудвачите винаги се връщат, Чарли. Подготви се.


>>	Четирийсета глава

	— Знам, че първоначалната причина да дойдем в Цюрих е да разберем истината за здравето на мама — каза Чарли. — Знаеш колко особен е татко, когато става въпрос за нея. — Протегна крака с протезата и добави: — Имаме още една причина да дойдем — да ги попитаме за твоя биологичен баща.
	— Чарли, какво говориш? Нима вярваш, че противният Фенъл е попаднал на някакви действителни данни? — попита Алиша, тревожно повишавайки глас. — Невъзможно е. — Загледа брат си с широко отворени очи. — Нали не вярваш?
	Закуската стоеше недокосната пред нея. От цялата тази драма беше загубила апетит.
	Чарли не отговори веднага. Двамата седяха в красивата трапезария на хотела с изглед към парка и езерото. Най-накрая се обърна към сестра си:
	— Не вярвам, но за да бъда искрен с теб, ще ти кажа, че през годините съм дочувал странни семейни клюки.
	Алиша застана изпъната като струна с крайно разтревожен вид и попита:
	— За майка ни ли? За баща ни? Или за мен?
	— За теб никога нищо не се е говорило. И клюките не се отнасяха за това кой е баща ти, а по-скоро за прибързаната сватба преди толкова много години.
	— Моля те, разкажи ми, Чарли. Моля те.
	— Няма много за разказване, освен че Хюго Стентън се връща в Кавендън през 1913-а година. Живял в Америка и работел при преуспял собственик на компания за недвижими имоти Бенджамин Силвър и натрупал състояние. Също така се оженил за дъщерята на този собственик Лорета, тъй да се каже неговата първа жена…
	— Имаш предвид, че баща ни е бил женен и преди? — смаяно попита Алиша и се втренчи недоверчиво в Чарли.
	— Да, но леля Шарлот ме помоли никога да не го споменавам. Както изглежда, на мама й е било неприятно да се знае, че татко е бил женен, преди да се ожени за нея.
	— А с Лорета какво се е случило?
	— След смъртта на баща й Хюго и Лорета се преместили в Швейцария. Тя била болна от туберкулоза и починала. Хюго наследил богатството, завещано от баща й, и вилата. Нашият баща станал много богат човек.
	— Значи нашата вила „Фльорир“ е била собственост на Лорета?
	— Да.
	— Боже мой! — Алиша поклати глава. — Защо е трябвало да крият първата жена на татко?
	— Бог знае защо, а той ще мълчи докрай — отговори Чарли. — Но да се върнем на пристигането на Хюго в Кавендън. Очевидно е зърнал лейди Дафни в същия ден и това било. Coup de foudre казват французите — останал като ударен от гръм. Мисля, че това е точният израз. Поискал разрешение от дядо да я ухажва. Шестият граф попитал Дафни и тя се съгласила. И бум, открили истинската любов, и нека да си признаем, бракът им е щастлив.
	— Какво странно има в това? Защо да се клюкарства по този повод? — недоумяваше Алиша.
	— Оженили са се веднага. Всъщност много набързо. Някои от семейството, особено жените, се чудели защо са бързали толкова. Като че ли се женили, защото булката е бременна, така говорели.
	— Може би са мислели, че тя е била палаво момиче, спала е с Хюго и е забременяла.
	— Възможно е, да, особено след като е било съобщено, че си се родила недоносена.
	— Нима? — Алиша се намръщи. — Защо не си ми го казал досега?
	— Защото няма никакво значение. Стана въпрос, когато казах нещо за вилата, и леля Шарлот ме поправи. Тогава разбрах за Лорета.
	— Никога ли не са ме наричали незаконородена?
	— Не ставай глупава! Разбира се, че не са те наричали. И аз най-искрено вярвам, че имаме един и същи баща.
	Алиша се умълча замислено, преди да продължи:
	— Трябва да попитаме. Ако не друго, поне ще сложим край на изнудването. Държа аз да повдигна въпроса, нали нямаш нищо против, Чарли? Искам да го чуя от нея.
	— Знам, че няма да се поколебаеш.

	* * *

	— Наех кола с шофьор — каза Чарли на Алиша, докато минаваха през фоайето на хотела. — Не искам да зависим от родителите ни.
	— Добре си направил. А сега, преди да се качим в колата, нека да си повторим как ще действаме.
	— Чудесно — съгласи се той. — След като се поинтересуваме за здравето на мама и си кажем обичайното, аз ще подхвана темата. Ще ги помоля да ни отговорят на няколко въпроса заради някои слухове около твоето раждане. Приемаш ли?
	Алиша кимна.
	— След това спираш дотук и аз ще попитам татко той ли ми е баща. Или съм копеле?
	— Нали нямаш намерение да използваш точно тази дума?
	— Не, но може би е необходимо, за да ги шокирам. Знаеш, че живеят в техен си приказен свят. Те съществуват един за друг. Чудно ми е, че изобщо имат деца.
	Чарли избухна в смях:
	— Така става, когато през по-голямата част от живота си правиш любов.
	Алиша се захили.
	— Спомняш ли си, когато бяхме деца и не можехме да разберем защо те са постоянно в леглото? Ти ми казваше, че понеже са стари, имат нужда от повече сън, отколкото ние.
	— Да, спомням си. Хайде да отидем и да изненадаме лъвовете в тяхното леговище.

	* * *

	Когато Чарли и Алиша пристигнаха във вила „Фльорир“, им отвори Ана — икономката. Тя възкликна изненадано, здрависа се с тях и тъкмо щеше да каже нещо, Чарли сложи пръст на устните си:
	— Ш-ш-шт! Те не знаят, че идваме.
	Ана кимна, усмихвайки се, и отвори широко вратата. Предупреди тихичко Чарли:
	— Родителите ви са навън. Денят е много хубав.
	След малко, като излязоха на лоджията, Хюго и Дафни останаха поразени. Дотам, че лейди Дафни изгуби дар слово и не помръдна от стола си. Хюго веднага се изправи и се спусна да ги поздрави. Прегърна Алиша и Чарли и попита:
	— Защо не ни се обадихте, че ще дойдете?
	— Искахме да ви изненадаме — отговори Чарли.
	В този момент лейди Дафни стана и радостно усмихната целуна Чарли, после дъщеря си.
	— Прелестна си, Алиша, както и този костюм с цветовете на пролетта.
	— Благодаря — промълви тя.
	Чарли и Алиша седнаха срещу родителите си на двуместния диван и заговориха за обикновени неща, докато Ана се суетеше около тях, поднасяйки им кафе и сладкиши. Никой не спомена Кавендън. Говореха за филмите на Алиша и за работата на Чарли.
	Алиша не можеше да се отърси от изненадата си колко добре изглежда Дафни — отпочинала, спокойна, по-хубава от всякога, въпреки че беше на петдесет. „Очевидно е достатъчно добре, защо тогава не дойде на погребението на Шарлот?“ — помисли си тя и неочаквано се ядоса. Шарлот беше толкова близка с майка й. Почувства, че повече не може да поддържа празни разговори, иначе ще избухне.
	Настъпи пауза и Чарли заговори пръв:
	— По принцип имахме намерение да дойдем да ви видим. От толкова дълго време сте тук. Но имаме и друга цел. — Отмести поглед от майка си към баща си и продължи: — Бихме искали да ви зададем няколко въпроса, защото с Алиша дочухме смущаващи слухове или намек, ако предпочитате… за раждането на Алиша.
	Алиша, която напрегнато наблюдаваше майка си, забеляза как се слиса от думите на Чарли. Също така забеляза как моментално погледна баща им. Хюго, очевидно изненадан колкото Дафни, каза:
	— Не съм сигурен, че те разбирам, Чарли. Какви слухове?
	Преди Чарли да отговори, Алиша не издържа и отвърна възбудено:
	— Казаха ми, че ти не си моят биологичен баща. Вярно ли е?
	Лейди Дафни изпадна в шок, което беше очевидно, а разнеженото изражение на Хюго изчезна за миг. Той беше ужасен. Нито един от двамата не пророни дума, само се взираха в тях.
	— Това е глупост — отговори най-сетне Хюго разпалено. — Аз съм твоят баща, Алиша.
	Алиша впери поглед в майка си и попита:
	— Вярно ли е? Той ли е моят баща? Или си имала любовник, от когото си забременяла? — Отмести поглед към Хюго и продължи със същия решителен глас: — След това се появяваш ти, рицарят в блестящи доспехи, и се жениш за нея на бърза ръка, за да спасиш името Ингам. Така ли е било, татко?
	Хюго пребледня болезнено и се разтрепери, когато гневно извика:
	— Това е лъжа! Аз съм твоят баща!
	Макар и дълбоко да се съмняваше в историята на Фенъл и да вярваше, че Хюго е неин баща, имаше нещо в поведението на майка й, което обезпокои Алиша.
	Очевидно доброто й здраве ли? Фактът, че не дойде на погребението, или изражението й в този момент?
	Алиша сви вежди, загледа се в майка си и забеляза известна предпазливост. Сигурно тази предпазливост й беше направила впечатление. Тя изглеждаше толкова самодоволна и недокосната от света около нея.
	— Искам да ми кажеш истината, майко. Мисля, че заслужавам да знам кой ме е създал.
	След дълго мълчание лейди Дафни започна да говори, като направи знак на Хюго да не я прекъсва:
	— Алиша, опитай се да разбереш онова, което ще ти кажа. Когато посяваш семена, задачата е лесна. Но щом от семената пораснат растения, трябва да се грижиш за тях, да ги подхранваш, дори да ги обичаш, и…
	— Градинарството не ме интересува — прекъсна я грубо дъщеря й. — Кажи ми кой пося семето в теб?
	Чарли се намеси:
	— Моля те, Алиша, успокой се! Не се ядосвай, без да знаеш нищо. Бъди по-деликатна.
	— Всичко е наред, Чарли — каза спокойно лейди Дафни. — Ще кажа на сестра ти онова, което иска да знае. Нейно право е.
	Пое дълбоко дъх и започна да разказва:
	— Бях на седемнайсет. Млада, невинна и неопитна. Нямах любим. Но имах приятел на име Джулиан Тобат, който ни беше съсед. Един пролетен следобед отидох да го видя, но той беше излязъл. На връщане тръгнах през гората. Бях на половината път, когато силен удар в гърба ме повали по лице на земята и се нараних на някакви камъни. След това едни яки ръце ме обърнаха по гръб. Озовах се срещу едър мъж, навлечен с дебели дрехи. Лицето и главата му бяха така омотани с черен шал, че дори очите му не се виждаха. Разкъса жакета и ризата ми, след това ме изнасили. Преди да ме остави, просъска, че ако кажа на някого, ще убие майка ми и Дулси.
	Лейди Дафни замълча и дълбоко въздъхна. Никой не проговори. Знаеха, че историята не е свършила.
	— Лежах и не можех да помръдна. Чувствах се наранена. Мъжът беше много груб и бях в шок. След малко нежни ръце докоснаха лицето ми и някой тихо произнесе името ми. Познах гласа на циганката Джинивра. Тя ми помогна да оправя дрехите си, след това ме изведе от гората, или по-скоро ме пренесе. Беше започнало да вали, тя избърса лицето ми с шала си, потупа ръцете ми, насърчи ме. Преди да ме остави, ми заръча да кажа, че съм паднала. Повтори го няколко пъти. По-късно осъзнах, че е видяла изнасилването.
	Чарли беше потресен, погледна Алиша, след това Дафни.
	— Какво ужасяващо нещо си преживяла, майко. Как си понесла тази отвратителна жестокост? Как си се възстановила?
	— С помощта на Алис Суон и на Шарлот. Само те знаеха, дори родителите ми не знаеха. Но когато усетих, че съм бременна, се наложи да им кажем. И пак Алис и Шарлот ме преведоха през това изпитание. Шарлот дори разработи план да ме заведе в чужбина, където да родя бебето. Но не се наложи да замина. Защото Хюго Стентън, братовчед на баща ми, се завърна в Кавендън след дълго отсъствие. Влюби се в мен и аз в него. Това е цялата история.
	Лейди Дафни се облегна. Сините й очи се наляха със сълзи и тя извади от джоба си кърпичка.
	— Не е цялата история — обади се Хюго вече с уверен тон. — Влюбих се от пръв поглед в красивата лейди Дафни и поисках от Чарлс разрешение да ухажвам дъщеря му. Той я попита и тя се съгласи да я ухажвам. Но ми призна за изнасилването в гората. Искаше да знам, че носи бебе от друг мъж. Също така ми обясни, че няма да даде бебето си за осиновяване, защото е нейно и е Ингам. — Погледна Алиша и продължи с мек тон: — Обичаше те, преди да се родиш, Алиша, искаше те и знаех, че никога няма да те изостави. Ти беше нейно дете. Моля те, разбери го. Съгласих се детето да бъде наше.
	Алиша седеше като вкаменена. Беше зашеметена и не можа да не попита:
	— Защо не сте ми казали, когато съм пораснала достатъчно? Щях да разбера.
	— Може би щеше да разбереш. Много си интелигентна, истинска Ингам във всяко отношение. Но защо да товарим теб или майка ти с тази мъчителна истина?
	Хюго стана, отиде при Алиша, хвана ръцете й и я изправи. Вгледа се в лицето й, съвсем като на майка й, и довърши:
	— Само минути след като се роди, те държах в прегръдките си, гледах кичурчетата руса коса, сините очи и отново се влюбих. Влюбих се в теб. Обичал съм те през целия си живот. Знаеш, скъпа, че всеки мъж може лесно да засади семето си в една жена. Но става истински баща след раждането на детето. Може да стане и лош баща. Аз се опитах да ти бъда добър баща и мисля, че успях. Надявам се.
	Алиша видя проблясващите сълзи в очите на Хюго и също се разплака. Направи крачка към него и се остави в разперените му ръце. Прегърнаха се силно и останаха така, докато престанаха да плачат.
	Щом Алиша се успокои, Хюго я пусна. Тя седна до майка си и взе ръката й.
	— Прости ми, че говорих толкова грубо. Много съжалявам. Сега, като знам твоята история, мисля, че си била много храбра, за да преживееш всичко това. Имам два въпроса, ако искаш да ми отговориш.
	— Ще се постарая, скъпа.
	— Кой е мъжът, който ти е сторил това?
	— Разбрах, че е бил Ричард Тобат. Но на никого не съм казвала, освен на баща ти. Той запази тайната ми.
	— Къде е той? Жив ли е?
	— Не, не е жив. Баща ти случайно е разбрал, че е бил убит в окопите във Франция през Първата световна война.
	Алиша само кимна и продължи да стиска силно ръката на майка си. Беше започнала да разбира родителите си и техния живот.


>>	Четирийсет и първа глава

	Чарли вървеше по коридора на редакцията на „Дейли Мейл“, където сега работеше Елизе Щайнбренер. Като стигна до вратата на кабинета, почука и влезе.
	Тя седеше на бюрото и вдигна поглед. Като го видя, засия.
	— Здравей, Чарли.
	Той се засмя и попита:
	— Как я караш, пиленце? Радваш се на новата си работа, надявам се.
	— Така си е, но не знам защо ме наричаш пиленце.
	— Думата изразява топли чувства и на мен ми харесва, а на теб?
	— От твоите уста ми харесва.
	Чарли седна и каза:
	— Имам нужда от помощта ти. Спешно е. В момента работиш ли над някоя специална статия?
	— Джими ми възложи да напиша поредица от статии за различните аспекти на предстоящия Британски фестивал. Но мога да ти помогна. Какво ти е необходимо?
	— Бих искал да направиш проучване, да потърсиш сведения за Адам Фенъл и…
	— Годеникът на Алиша! — прекъсна го тя. — Защо?
	Елизе се загледа в Чарли недоумяващо.
	— Вече не е неин годеник. Миналия уикенд развали годежа си с него. Ще си мълчиш, нали? Моля те. Засега. Фенъл не го прие особено добре.
	— Възможно ли е да ви създаде неприятности? Стори ми се приятен, когато се запознах с него у Грета.
	— Толкова е очарователен, че може да продаде лед на ескимосите. Макар че предпочитам израза: „Чарът сваля бельото на всяка жена“. Мисля, че е женкар. Също така подозирам… — Чарли направи гримаса, преди да завърши: — Подозирам, че главата му не е наред. Нямам представа опасно ли е, затова се пази, но пък не се сблъскваш лице в лице с никого, нали?
	— Не. Ние с теб виждаме какво ли не, журналисти сме. Не сме криминални репортери, но врим и кипим във всяка история. А светът там навън е опасен.
	— За да сме коректни, може би трябва да предупредиш Джими Мейз, че ми помагаш — предложи Чарли.
	— Няма проблем, наистина, Чарли. Джими е свестен, добряк е и ме харесва. Затова ме премести в редакционния екип. Той ще направи всичко на света за теб, Чарли.
	— Точно това ми трябва. Изрови всичко за Фенъл. Откъде е. Къде е ходил на училище. Кой университет е завършил. Как е започнал филмовия бизнес. Кои са спонсорите му. В миналото и сега. Знам някои неща. Например че работи за сър Александър Корда от няколко години. Освен това често ходи в Ню Йорк. Ако някой те попита защо пишеш статия за него, обясни, че е заради най-новия му филм „Разочарование“. Това ще ти служи за прикритие.
	— Схванах. Само за мое сведение, около Адам Фенъл намирисва ли?
	— Да.
	— Започвам оттук, от библиотеката на вестника. Ще прегледам папките и какво е писано за него до този момент.
	— Благодаря, Елизе. Ако трябва да отидеш някъде, улесни живота си и вземи такси. Ще покрия всичките ти разноски.
	Чарли стана и я целуна по страната. Усмихна й се закачливо и се върна в своя кабинет.
	Седна на бюрото си и се замисли за Фенъл и за чековете, които му дадоха с Алиша. Нито за момент не се усъмни, че пак ще поиска. Изнудвачите бяха такива. Дори да имаше пари, Чарли нямаше да даде на Фенъл повече. Но той нямаше и Алиша нямаше. Сега теглеха от спестяванията си, за да плащат сметки.
	Погледна часовника си. Беше обяд. Трябваше веднага да излезе и да вземе такси до хотел „Савой“. Имаше среща с инспектор Пинкертон от Скотланд Ярд в ресторанта на хотела. Чичо Хауард за всички тях, беше женен за една Суон, леля Доти, която работеше при Сесили и Грета Чалмърс.

	* * *

	Чарли помоли да го настанят в по-тих ъгъл в грил — салона на хотел „Савой“ и управителят, който добре го познаваше, беше услужлив. С Хауард пристигнаха едновременно и вече пиеха сухо мартини, разменяха си новини за семейството и говореха за успеха на Чарли като историк.
	— Очаквам с нетърпение книгата ти за Дюнкерк — каза Хауард. — Мисля, че ще предизвика голям интерес. Излиза съвсем навреме, пет години след края на войната. Във всеки случай наздраве, Чарли, много късмет за теб и за книгата. А сега ми кажи с какво мога да ти бъда полезен?
	— Имаш ли нещо против първо да поръчаме, чичо Хауард? Случаят е малко… по-сложен, тъй да се каже.
	— Да, разбира се. Вече знам какво ще си поръчам — ростбиф. Тук го приготвят много добре.
	— А за ордьовър?
	— Пушена сьомга, моля. Пушена сьомга никога не отказвам.
	Чарли избра същото меню, направи знак на сервитьора и поръча.
	— Искаш ли вино? — предложи на Хауард.
	— Само едно мартини, това ми е мярката. Днес не съм на работа, но не обичам да пия много по обяд.
	— И аз. — Чарли погледна внимателно Хауард и мина на въпроса: — Знам, че не си Суон, но си женен за жена от рода. Бих искал да ти се доверя, както всички Ингам се доверяват на Суонови. Приемаш ли?
	Хауард кимна.
	— Знам, че трябва да попиташ, Чарли, но не е необходимо да се кълна, че пазя тайните ви. Имахме тази уговорка с леля Гуен, знаеш, нали? Или може би не знаеш. Двамата с нея разрешихме много проблеми в семейство Ингам. Е, този път за какво става въпрос?
	Чарли му разказа за разваления годеж, странното поведение на Адам Фенъл и за подозренията за душевното му състояние. След това обясни, че Фенъл им е поднесъл абсурдното твърдение, че Хюго не е биологичен баща на Алиша, като се постара думите му да прозвучат невероятно. След това спомена заплахата на Фенъл да разпространи новината във вестниците, за да очерни името Ингам. Както се изрази Чарли „ще завалят заглавия“.
	След това, събирайки кураж, каза, че с Алиша са дали чекове на Фенъл, за да го разкарат.
	Хауард слушаше много внимателно и дори след като чу за чековете, мълчеше. Прехвърли информацията в логичния си ум, отпи две-три глътки мартини и каза:
	— Ще ми се да не бяхте му плащали. Но сте платили, така че въпросът е приключен. Той може пак да ви изнудва. Изнудвачите никога не спират. Ако пак се обади, уговорете си среща и ме уведомете. Ще го накарам да съжалява. Все пак защо му платихте?
	— Знам колко вредни могат да бъдат вестникарските статии, особено в долнопробните жълти вестници. Знам също, че калта полепва, без значение каква е истината, и може много да навреди на репутацията на Алиша. Преди години, когато баща ми се е върнал в Кавендън, започнали да шушукат. Всички знаем легендата как се е влюбил в майка ми и тя в него. Оженили са се много набързо, твърде набързо според някои. Вероятно са решили, че е забременяла от Хюго.
	— Всичко това ми е известно и знам, че дори стара клюка, изречена с недомлъвки, може да гръмне и да се превърне в нещо съвсем друго. Вестниците със сигурност обичат скандали сред аристократите. Също каквото докопат за актриса като Алиша. Но да се върнем на Фенъл. Какво знаеш за него?
	Чарли се изсмя глухо и обясни:
	— Почти нищо. Всъщност не знам абсолютно нищо, освен че е очарователен, изглежда добре, малко като денди, и очевидно има голям успех във филмовия бизнес. Алиша се влюби в него, ние всички го харесахме и виж какво стана.
	— Подозирам, че сте станали жертва на хитър измамник. — Хауард поклати глава. — През седмицата ще бъда в Скотланд Ярд и ще се поразровя. Да видим дали ще открия нещо за него, имам предвид нещо от криминално естество.
	— Чудесно, чичо Хауард, много ти благодаря. Искам да защитя Алиша.
	Хауард погледна Чарли със странно изражение:
	— Според теб Фенъл опасен ли е?
	— Не знам. Но понякога се държи много необичайно. Избухлив е.
	— Кажи ми всичко, което се сещаш за него, обрисувай го. Блестящ журналист си, можеш да прецениш много по-добре от повечето хора.
	Чарли му разказа до най-малки подробности всичко, което си спомняше, и всичко, което му беше направило впечатление у Адам Фенъл, без значение колко незначително изглеждаше. Най-накрая каза:
	— Това е, чичо Хауард.
	Хауард се загледа в него.
	— Току-що обрисува профил на психопат — съобщи мрачно.
	— Психопат! — повтори Чарли и изведнъж се разтревожи. — Боже мой!
	— Къде е Алиша? В Лондон ли е?
	— Не, в Кавендън е.
	— Кажи й да остане там. Искам да науча повече за Фенъл. Ще наредя да го следят. Къде живее?
	Чарли му каза и попита:
	— Има ли опасност за Алиша?
	— Не и в момента. Но е по-добре да бъде предпазлива.

	* * *

	Алиша и Сесили се събраха за чая в жълтата гостна, когато влетя Гуен с котето си в ръце.
	— Ако не пуснеш това коте на земята и не го оставиш да ходи, ще го изпратя в котешкото сиропиталище — обяви Сесили, гледайки строго осемгодишната си дъщеря. — Тогава какво ще правиш?
	— Ще отида с Клео в котешкото сиропиталище. Къде е то? — попита Гуен.
	— Не ставай нахална, Гуен, знаеш, че не обичам невъзпитано поведение и грубост! — каза спокойно Сесили. — Ще разболееш котето.
	Гуен зяпна майка си и като че ли изведнъж се разтревожи.
	— Какво искаш да кажеш?
	Преди Сесили да отговори, се намеси Алиша:
	— Нали не искаш Клео да стане сакато мъничко същество?
	— Не искам. Обичам го, Алиша.
	— Тогава го пусни на пода. Пък и то няма да стои в полата ти, докато се храним. Това не е прието.
	Алиша погледна Сесили.
	— Правилно — отговори Сесили и се подсмихна тайно, когато Гуен, доста неохотно, остави котето на пода.
	— Не се отнасяй с котето, като че ли е предмет. То ще започне да тича, да скача, ще бъде щастливо. Като го стискаш постоянно, то е нещастно.
	— О!
	Гуен се загледа след котето, което обиколи на бегом стаята, скочи на дивана и се вторачи в тях.
	— Видя ли, не избяга — подчерта Алиша. — Тук е и не сваля очи от теб, защото те обича.
	Това накара детето да се усмихне и за радост на Сесили да седне прилично, когато влезе Ерик да сервира чая.
	— Вуйчо Майлс кога ще се върне от Лондон? — попита Алиша Сесили.
	— Утре сутрин, за обяд ще е тук. Отидоха с Хари да се срещнат с Кристофър Лангдън, за да наемат още ветерани. В имението има още няколко обезлюдени ферми.
	— Вуйчо Майлс ми каза, че двете семейства, които вече са тук, работят много добре.
	— Да, наистина. Продукцията ни се увеличи, Алиша.
	Сесили се обърна към Ерик:
	— Остави подноса, Ерик, ще си сервираме сами.
	— Да, милейди — усмихна й се той и излезе.
	Гуен извади от джоба си лист хартия.
	— Мамо, направих списък за покупки, както ми заръча. Да ти го прочета ли?
	— Щом е необходимо — промълви Сесили. Беше благодарна, че Алиша накара Гуен да не носи постоянно на ръце котето. Това вбесяваше Майлс.
	— Две памучни бели блузи, два чифта бели чорапи, нови пантофи. О, и за татко нови пантофи. Неговите са износени.
	Гуен прибра в джоба си списъка. Озадачена, Сесили погледна дъщеря си със свити вежди.
	— Не, не са. Неговите пантофи са съвсем нови.
	— Не, стари са — поклати глава Гуен. — Видях ги през нощта, когато леля Шарлот почина…
	Гуен млъкна изведнъж, като си спомни, че не бива да броди из къщата посред нощ. Сесили се намръщи.
	— Какво имаш предвид за нощта, в която леля Шарлот почина.
	Момичето прехапа устни, поизплаши се и отговори тихо:
	— Моля те, мамо, не се ядосвай. Кажи, че няма да се ядосаш.
	— Няма да се ядосам, само ми кажи за пантофите на татко. Хайде, миличка, не се страхувай. Няма да се ядосам.
	— Заради Клео стана всичко. Знаеш, че котенцето ми тогава беше болно. Постоянно слизах до кухнята да проверя какво прави, после се качвах. Минавах по задното стълбище. Веднъж бях тръгнала пак да го нагледам, бях коленичила на стъпалото, за да затворя вратата, и видях татко да излиза от стаята на леля Шарлот.
	Настъпи мъртва тишина, преди Сесили да попита:
	— Разбрах, Гуен. Татко ти видя ли те?
	— Не, и аз не го видях. Видях само пантофите. След това затворих и слязох в кухнята. — Гуен поклати глава и добави: — А те бяха стари и износени.
	Алиша тъкмо щеше да каже нещо, но се отказа и погледна Сесили.
	— Чувствам се странно — промълви тя. — Може ли Гуен да отиде при Ерик и да го помоли за чаша вода? Той положително е в стаята до трапезарията.
	Сесили кимна, досещайки се, че нещо не е наред. Алиша беше ужасно пребледняла и разтревожена.
	— Гуен, моля те, намери Ерик и го помоли да донесе чаша вода за Алиша.
	— Да, мамо — каза детето и изхвърча от стаята.
	— Какво има, Алиша?
	В първия момент младата жена не можа да отговори, след това прошушна:
	— Адам Фенъл е излизал от стаята на леля Шарлот. Разбираш ли, той взе старите пантофи от кош, приготвен за „Армията на спасението“.
	Сесили я зяпна недоверчиво.
	— Не говориш сериозно. Защо мъж като Адам Фенъл ще взима стари пантофи? За какво му са?
	— Защото бяха с избродиран герб. Когато го видях в неговата спалня с тях, се ядосах много. Не ги е върнал в коша. Задържал ги е.
	— И аз като теб бих се ядосала. Трофеи ли колекционира? На граф ли е искал да прилича? Боже мой! Сега разбирам. Какво е правел Фенъл в стаята на леля Шарлот посред нощ?
	Сесили остана шокирана, като осъзна какво означава това и до какви заключения води. Почувства стягане в гърдите.
	— Къде са сега пантофите, Алиша? Знаеш ли?
	— Вероятно са в спалнята, в която го настаних. Предупредих го да не ги изнася от къщата — измънка Алиша и се облегна, съкрушена от това разкритие.
	Сесили кимна.
	— Същото като мен ли си мислиш?
	— Може би той е посегнал на леля Шарлот. Може би смъртта й не е била нещастен случай. Може би той я е убил.
	В този момент влезе Ерик с чаша вода на поднос. След като я подаде на Алиша, заговори Сесили:
	— Господин Чарли е на телефона в библиотеката, Ваша светлост. Иска да говори с вас и с госпожица Алиша.
	— Благодаря, Ерик.
	Гуен беше влязла с Ерик и Сесили й поръча:
	— След малко ще се върнем, скъпа. Изпий си чая.
	— Добре, мамо. А мога ли да изям една кифла със сметана?
	— Да — отвърна припряно Сесили и побърза след Алиша. На бегом влезе в библиотеката и седна на бюрото. — Здравей, Чарли. Сесили е.
	— Здравей, лельо Сеси. Исках да те попитам удобно ли е чичо Хауард да дойде утре в Кавендън? Около Адам Фенъл има странни събития.
	— Разбира се, че може да дойде. Но защо?
	— Може ли първо да говоря с Алиша, ако нямаш нищо против? Трябва да й кажа нещо много важно.
	— Тя е до мен.
	Сесили стана, подаде слушалката на Алиша и я побутна да седне.
	— Какво се е случило, Чарли? — попита много разтревожена сестра му.
	— Адам Фенъл не съществува. Няма такова лице — отговори той.
	— Какво имаш предвид? Моля те, обясни ми, Чарли.
	— Бях помолил Елизе Щайнбренер да го провери. В нашата библиотека нямало много материали за него, само кратки статии за филмите му, за кариерата му. Тогава Елизе като добра репортерка решила да отиде в Съмърсет Хаус, където има регистри за раждания, сватби и погребения. Всеки може да заплати копие от документ или да търси…
	— Не е ли открила акт за раждане на Адам Фенъл? Това ли ми казваш?
	— Да. Вчера обядвах с чичо Хауард и му разказах за поведението на Фенъл, и че ни изнудва. Независимо че имаше почивен ден, отиде в Скотланд Ярд и потърсил сведения за Фенъл. Не открил абсолютно нищо. Фактът, че не е онзи, за когото се представя, събуди подозрения у чичо Хауард. Иска да дойде утре в Кавендън и да се опита да разбере нещо повече от теб.
	— И аз имам новини.
	Бързо и много точно Алиша разказа на брат си за нощните разходки на Гуен и за старите пантофи.
	— Боже мой, тази информация променя всичко! Възможно ли е Фенъл да я е наранил? И в края на краищата защо е бил в спалнята на леля Шарлот?
	— С леля Сесили още нямаме обяснение. Ето, говори с нея, Чарли. Кажи й онова, което току-що каза на мен.
	След като подаде слушалката на Сесили, седна на едно канапе. Прилоша й, усети в главата си пулсираща болка. Ами ако Адам Фенъл е убил леля й? Тя щеше да бъде виновна. Тя го доведе в семейството си. Как ще си прости? И все пак защо би убил леля Шарлот? Каква е вероятната причина? Според нея имаше причина. Алиша знаеше, че ако не открие отговор на тези въпроси, няма да намери покой до края на живота си.


>>	Четирийсет и втора глава

	Сесили остави Алиша в библиотеката да говори с Чарли по телефона и се върна в жълтата гостна. Гуен погледна майка си, когато влезе.
	— Не исках да те тревожа, мамо.
	— Не си ме разтревожила, скъпа. Всъщност много ни помогна. Благодаря ти.
	След няколко минути влезе Ерик с чайник горещ чай. Наля на Сесили, обяснявайки:
	— Госпожица Клег се извинява, че не се е сбогувала, но закъсняваше, Ваша светлост. Остави домашна работа за лейди Гуен в детската стая.
	— Благодаря, Ерик, и за горещия чай благодаря. Моля те, надникни в библиотеката и предай на госпожица Алиша, че я чакам.
	— Да, милейди.
	— Харесвам повече госпожица Клег от госпожа Плъмтън; по-добра е — заяви Гуен.
	Сесили погледна дъщеря си и попита:
	— В какъв смисъл?
	— Госпожица Клег е по-умна, говори по-ясно и аз разбирам всичко. Във всеки случай е добра учителка и е по-млада.
	Сесили кимна. В този момент влезе Алиша по-измъчена и по-бледа от всякога.
	Ерик я съпровождаше и веднага й наля чай. След като попита Сесили дали ще имат нужда от нещо друго, излезе.
	— Изпаднах в шок — каза Алиша, — като чух, че такъв човек не съществува. Няколко минути не знаех на кой свят съм.
	— Говорила ли си с Феликс и Констанс за него? — попита Сесили, съобразявайки се с присъствието на Гуен. — Може би знаят повече от нас. Слепи, глухи и оглупели ли сме били?
	— Аз — да, и всичко е по моя вина. Не биваше да го водя тук.
	Алиша погледна Сесили и очите й се напълниха със сълзи. Извади кърпичка, попи сълзите си и се овладя, за да не прави сцени пред детето.
	— Мога ли да изляза, мамо? Искам да видя какви домашни имам. А да взема ли Клеопатра с мен, моля те, мамо?
	— Да, разбира се. Ще купя нови пантофи на баща ти, за това не се безпокой.
	Гуен се засмя и се затича навън с котето подире си. Като останаха сами, Алиша каза:
	— Мисля, че трябва да кажа на Констанс и Феликс, че съм развалила годежа си с Адам Фенъл.
	— Ако бях на твое място, щях да им се обадя. По-добре първа ти да им кажеш, за да не се опита той да представи историята в друга светлина. След като откриваме толкова странни неща около него, съм доволна, че скъсахте.
	— И аз. Чарли е разказал на чичо Хауард, че Фенъл ни изнудва. Помолил го е за помощ, затова е преценил, че трябва да е искрен. Чичо Хауард е споделил с Чарли, че Фенъл е измамник.
	— Не ми се вярва чичо Хауард да е одобрил вашата щедрост. Ченгетата не одобряват плащането на изнудвачи. Но не мога да разбера как Адам Фенъл е научил какво се е случило с Дафни преди толкова много години.
	— Той ни каза, че го е чул от Брайън Милър, а Милър — от член на семейство Ингам.
	— Никой не знаеше, че Дафни е била изнасилена, когато беше на седемнайсет, Алиша, само майка ми, баща ми и леля Шарлот. Трима Суон, след това и аз разбрах, когато трябваше да ушия на Дафни рокли, които да крият бременността. О, разбира се, родителите й знаеха.
	— Колко ужасно нещо се е случило на майка ми, при това в Кавендън, в дома й.
	Алиша пак се разплака.
	— Добре че отиде да се срещнеш с родителите си. И какъв късмет, че вече бяхте купили билетите за Цюрих, когато развали годежа.
	— Казах на Чарли и му напомних какво казваше винаги леля Шарлот — „Писано е било“, когато се случваше нещо странно. Неговият коментар беше: „Господ е примигнал“.
	— Чувала съм този израз. Някои хора не вярват в случайното стечение на обстоятелствата — съгласи се Сесили.
	— Знам. Според теб дали Фенъл е дочул, че дневниците на Суон се пазят на тавана? — попита Алиша. — Ако разсъждаваме логично, възможно ли е?
	— Нямам представа. Но дори да е разбрал, те са заключени… — Сесили млъкна и скочи на крака. — Като стана въпрос за сандъка, веднага трябва да го проверя. Ще дойдеш ли с мен?
	— Ще дойда.
	След като запали лампите в таванското помещение, Сесили отиде до сандъка и почувства огромно облекчение, като видя, че ключалката е непокътната. Като я разгледа по-внимателно, забеляза, че е надраскана. Изправи се и каза на Алиша:
	— Почакай тук. Отивам да взема ключа.
	— Какво има?
	— Ключалката изглежда издраскана, като че ли някой я е насилвал.
	Сесили се върна след няколко минути, коленичи и мушна ключа в ключалката. Превъртя го трудно и промърмори:
	— Някой е бърникал. Ето, най-после отключих.
	Вдигна капака, погледна най-горния ред и веднага разбра, че дневниците са разбъркани. Имаше си своя система за подреждане, която беше нарушена. Сърцето й замря за секунда, когато в първия момент не видя дневника от съответната година. След това го зърна, но на съвсем друго място.
	Подаде дневника на Алиша и се изправи.
	— Не мога да се закълна, че Фенъл е ровил в сандъка, но някой е ровил. Върнал е дневника, слава богу, макар и не на място.
	— Не проумявам как Адам Фенъл е научил за дневниците — чудеше се Алиша. — Както и за сандъка на тавана. Никога не съм споменавала пред него или пред Брайън Милър. — Погледна подвързания с черна кожа дневник. — Има ли смисъл да помолим чичо Хауард да провери за пръстови отпечатъци?
	— Ще го помолим, защо не. Но го пази.
	Сесили заключи сандъка и слезе след Алиша по стълбището, но изведнъж спря и поръча на Алиша:
	— Излез в коридора, затвори вратата към тавана и влез в стаята на леля Шарлот. Затвори и се вслушай.
	— Какво възнамеряваш да направиш?
	— Ще сляза по стълбището много тихо. Искам да разбера дали ще чуеш.
	— Чудесна идея.
	Алиша изпълни молбата й.
	Сесили се запромъква по стълбището бавно и внимателно като човек, който се крие. Нарочно се препъна съвсем леко и почака, преди да прекрачи последните няколко стъпала.
	Алиша излезе от спалнята на Шарлот.
	— Падна ли? Или нарочно вдигна шум? Дочух някакъв звук.
	— Значи се чува. Забелязах, че понякога Фенъл разтрива прасеца си, сякаш се схваща, затова се препънах, все едно ми се е схванал изведнъж крака.
	— Той не искаше никой да знае — обясни Алиша. — Опасяваше се хората да не си помислят, че има недъг. Но забелязах, че често си разтрива прасците. Според теб това ли се е случило?
	— Не знам със сигурност — отговори Алиша. — Но виж вратите, точно една срещу друга са. Леля Шарлот четеше до късно. Докато бяхме на тавана, си спомних, че когато отидохме в спалнята й с Пеги, видях на леглото й разтворена книга и очила. Може би е била будна и е четяла, когато Фенъл е слизал по стълбите.
	— Ако е бил той — каза Алиша.

	* * *

	— Алиша, никога ли не си виждала друго име? — попита инспектор Пинкертон. — На писма, документи или паспорт?
	— Не съм виждала, защото никога не съм пътувала с него в чужбина. Всъщност изобщо не съм пътувала с него, освен дотук. Но сигурно има паспорт, чичо Хауард, иначе как ще пътува толкова често до Ню Йорк.
	— Чарли ми спомена вчера и веднага проверих в паспортния отдел. Паспорт на името на Адам Фенъл не е регистриран. Името е фалшиво и много ми се иска да разбера кой, по дяволите, е този тип.
	— Ами пръстовите отпечатъци? — попита Сесили.
	— Нямам със сигурност негови, за да ги сравня. Но все пак наредих на моите момчета да снемат отпечатъци от спалнята и банята, които е използвал тук, и от стаята на леля Шарлот.
	Сесили предпазливо постави пред него дневника.
	— Ето това. Дневникът на Суон за 1913-1914-а. Ако Фенъл го е пипал, ще откриете отпечатъци. Единствените други са моите, на Алиша и на Шарлот.
	— Разбрах. Но искам да знаете, че хората ми проверяват всичко за Фенъл — делата му, познанствата му. Досега научих, че се появява внезапно във филмовата индустрия като от друга планета преди около десет години. Потайна личност.
	— Каза ми, че е роден в Лондон и е живял на Брайънстоун Скуеър от другата страна на площада, и че баща му е бил лекар. Бил вдовец и го отгледал сам. Каза ми, че никога не е живял на друго място и…
	Алиша млъкна, загледа се през прозореца с леко наклонена на една страна глава, сякаш заслушана в нещо, което никой друг не чуваше.
	Хауард и Сесили се спогледаха и Сесили само сви рамене, очевидно озадачена като него.
	Най-накрая Алиша отмести поглед към Хауард и бавно изрече:
	— Имам много добър слух за гласове и произношение, може би защото съм актриса. Спомних си странното звучене на гласа на Фенъл, когато е ядосан и разочарован. Тогава крещи и вика, и сякаш се появява друг глас с подчертан акцент.
	Алиша замълча, отпи от водата и завърши:
	— Като че ли беше от Северна Англия, може би Манчестър.
	— Истински талант имаш, скъпа. — Хауард я погледна с възхищение. — Ще поръчам да изпратят снимката му в полицейското управление на Манчестър. Човек никога не знае, може да няма досие, но представете си, че някое ченге го разпознае, че е лице, което се издирва… Все пак е някаква стъпка и, разбира се, имаме и пантофите. Това, че лейди Гуен ги е видяла на нечии крака в един през нощта, е цяло чудо. Наблюдателно момиченце, бих казал. А според смъртния акт леля Шарлот е починала точно по това време.
	— Правилно — отговори Сесили. — Мога да те заведа при д-р Атоуей, ако е необходимо.
	— Може би ще се наложи — отговори Хауард. — Да отидем пак в спалнята и да видим моите момчета как се справят.
	Върнаха се в спалнята, която Фенъл беше използвал. Колегите на Хауард вече бяха снели пръстовите отпечатъци. Той отвори гардероба, веднага видя пантофите и погледна Алиша, която не искаше да влезе и стоеше на вратата.
	— Не мога да понасям миризмата на неговия одеколон — пошушна на Сесили.
	— Само в тази стая ли ги носеше — попита Хауард Алиша.
	— Да. Не му разрешавах да излиза с тях или да ги вземе в Лондон. Откраднал ги е, това е моето мнение, освен това ме накара да се срамувам. Между другото, сетих се нещо, чичо Хауард. Предполагам, че Ерик го е видял да ги взима от коша.
	— Ще говоря с Ерик после. Ще пратя някое от момчетата да ги вземе.
	Хауард надникна в гардероба.
	— Оставил е няколко ризи и сако.
	Хауард пребърка джобовете и съобщи:
	— Оставил е тази писалка.
	— Не ми се вярва! — извика Алиша. — Покажи ми я, моля те. Ако е същата писалка, за която си мисля, ще имате сигурна база за сравнение на отпечатъците му, понеже той не разрешаваше на никого да я пипа. Много държеше на нея. Тя е със специален писец и той беше много придирчив. Сам я пълнеше с мастило.
	— Тогава е истинско съкровище — отвърна Хауард и внимателно взе с кърпичка автоматичната писалка.
	Отиде при Алиша и я показа.
	— Точно тази е. Сигурна съм, че ще откриете само едни отпечатъци — на Фенъл.
	— Тогава моят екип ще сравни отпечатъците от стаите с тези на Фенъл.
	— Имахме късмет — каза Сесили. — Сега да отидем на тавана и да огледаме сандъка.

	* * *

	Четири седмици по-късно Елизе, заедно с Чарли и Хауард, седеше на закътана маса в „Льо Ша Ноар“. Чарли ги беше поканил на вечеря, за да им благодари за помощта и тримата да обсъдят кой какво е открил. Някой свиреше тихо на пиано и малкият ресторант бръмчеше от разговори и смях.
	— Не че научихме много за Фенъл и кой е в действителност — започна Елизе. — Но знаем, че вероятно е убиец, заподозрян за смъртта на леля Шарлот.
	— Вече имам заповед за ареста му и ще го разпитам, ако открием негодника — осведоми ги Хауард. — Елизе, ти свърши фантастична работа и много ме улесни.
	— И аз съм на същото мнение — намеси се Чарли.
	— Невероятна си като разследваща журналистка. Благодаря ти. Но искам да знам как успя да завършиш поредицата статии за Британския фестивал. Джими Мейз ми каза, че са много добри.
	Елизе засия и обясни на Чарли:
	— Ставах в четири сутринта, за да работя върху моите статии, след това хуквах да обикалям тъй наречените приятели на Фенъл и да ги разпитвам. Знаеш ли, бил е много хитър. На никого не му минава през ума, че е измамник. Точно обратното.
	Чарли кимна, отпи от шампанското и продължи:
	— Останах смаян, когато ми каза, че в апартамента на Фенъл няма никого и че живеел там под наем. Изнизал се е по терлици, както казваме в Йоркшир, и го е изпразнил.
	— По-скоро икономът му го е изпразнил — предположи Елизе. — Първия път, когато отидох да го потърся, Уилсън беше там, както знаете. Каза ми, че Фенъл е в чужбина. Но втория път, когато минах оттам, апартаментът изглеждаше необитаем.
	Хауард каза:
	— Когато едно от моите момчета отиде да говори с Уилсън по твоя препоръка, Елизе, собственикът съобщил, че апартаментът отново се дава под наем. Икономът очевидно се е изнесъл много набързо. Вероятно Фенъл е усетил, че сме по петите му.
	— Картината беше същата с офиса му на Уардуър стрийт — напомни им Елизе. — Рецепционистката ни съобщава същото, на следващия ден от нея няма и следа и офисът е затворен.
	— Очевидно Фенъл е много предпазлив — каза Чарли. — Феликс и Констанс се смаяли, когато чули, че той е затворил офиса си и е заминал за чужбина.
	— Констанс сподели, че много са го уважавали. Съкрушени са, че Алиша и семейството ти са били подмамени от него, че ви е създал толкова неприятности. — Елизе поклати глава. — Един господ знае къде е.
	— Не е в Ню Йорк — съобщи Чарли. — Преди няколко часа говорих с мой приятел журналист от Ню Йорк. Напоследък Адам Фенъл не се е появявал в Манхатън. Не и след Коледа, а сега е краят на март.
	— Може би никога няма да се върне — каза тихо Елизе, загледана в Хауард.
	— Почти сигурно е — отговори той. — Но ако открия къде е, Скотланд Ярд ще изиска екстрадирането му. Той вече е заподозрян в убийство.
	— Разбирам — промърмори Чарли. Позамисли се, преди да продължи: — Освен че исках да се срещна с вас и да ви благодаря, струва ми се, че е време да се оттеглим. Според мен няма какво друго да направим. Вие какво мислите, Елизе, Хауард?
	— Съгласна съм с теб, Чарли. — Интелигентното лице на Елизе придоби съсредоточено изражение: — Но винаги съм готова да помогна.
	И Хауард се съгласи:
	— Трябва да престанем, имаш право, Чарли. Постарахме се. В моята работа съм се убедил, че животът е странен. Човек никога не знае как ще се преобърнат събитията. Предполагаш, че случаят е в задънена улица, после изведнъж започва да се разплита.
	— Както изглежда, Адам Фенъл е изчезнал безследно. Но може изведнъж да открием къде е — прибави Чарли.
	Хауард се засмя.
	— Случвало се е много пъти, откакто работя в Скотланд Ярд. Но да сменим темата. Много се зарадвах на отзивите за ролята на Алиша в „Разочарование“. Критиката е във възторг от нея.
	— Филмът се посреща с голям интерес — отговори Чарли. — Това я ободри. Беше много депресирана заради смъртта на леля Шарлот и че е допуснала Адам Фенъл в семейството. Чувства се виновна, разбира се. Майлс и Сесили, всъщност всички ние, се опитваме да я успокоим. А продуцентът Марио Кантонели й предложи роля в новия си филм. Той също не е почитател на Фенъл.
	Елизе се усмихна.
	— Алиша ми каза. Но Марио е неин почитател и тя пак ще получи главната роля в новата продукция. Към края на тази година ще започнат снимките на „Пророчеството“, така се казва филмът.
	— А пък аз ще пророкувам — обади се Хауард. — Алиша ще бъде блестяща. Тя е Ингам, а жените Ингам са победителки. Преживяват всичко, което ги сполети, при това с пълна победа.
	Чарли се засмя.
	— Хубаво го каза, чичо Хауард.
	Елизе погледна Хауард, после отмести поглед към Чарли и срамежливо съобщи:
	— Имам друга новина. Ще се сгодя с Алистър. Ще се оженим през есента.
	И двамата мъже се изненадаха, а Чарли възкликна:
	— Ами кариерата ти? Означава толкова много за теб!
	— Алистър няма нищо против да поработя няколко години, докато ни се родят деца.
	— Поздравления — каза Хауард. И Чарли й поднесе поздравленията си.
	— Грета организира парти по този повод след две седмици, в средата на април. Надявам се да дойдете, разбира се, с леля Доти.
	— И стадо диви коне няма да ме спре — захили се Чарли.
	— Знаеш, че непременно ще дойдем — стисна топло ръката й Хауард. — Доти подхвърли, че във въздуха се носи предчувствие за нещо специално.
	— Другата ми добра новина е, че Алиша се съгласи да дойде на партито благодарение на Сесили. Знаем, че не излиза никъде — промълви младата жена.
	— Животът й се нормализира малко по малко.
	Чарли вдигна чашата си, Хауард също, и двамата изрекоха в хор:
	— Поздравления, Елизе.


>>	Четирийсет и трета глава

	Грета Чалмърс обикаляше за последен път къщата си, преди гостите да започнат да идват. Това беше неин навик, за да провери всичко наред ли е и дали е красиво.
	Понеже Кристофър щеше да остане на партера с инвалидната количка, тя обърна специално внимание на библиотеката. След смъртта на баща й рядко се използваше, но беше в изрядно състояние. Донесе висока тясна ваза с три рози и я постави пред снимка на една от лавиците.
	В този момент се чу звънецът. Пристигнаха Арнолд Темпълтън и брат му Алистър. Грета ги отведе в гостната и сервитьорът им поднесе питиета.
	— Веднага се връщам — каза тя. — Елизе всеки момент ще дойде, Алистър. Още не е съвсем готова с тоалета.
	Той се засмя.
	— Знаех, че сме подранили, но нямах търпение да я видя. Грета, благодаря ти за приема, който организира заради нас.
	Арнолд погледна брат си и го закачи:
	— Да не забравиш и на мен да благодариш. В края на краищата нали аз те запознах с Елизе.
	Грета остави братята и слезе в библиотеката, запали свещи и като се огледа още веднъж, остана доволна и отиде в кухнята. Надникна през вратата и попита:
	— Наред ли е всичко?
	Мини Харис, наетата готвачка, кимна.
	— Готова съм, госпожо Чалмърс, и още нищо не съм изгорила.
	Отново се позвъни и Грета с изненада видя, че Сесили, Майлс, Алиша и Чарли идват заедно.
	Грета ги посрещна сърдечно и ги отпрати в гостната. Докато те се качваха по стълбите, се появи Виктория и прегърна Грета. Беше облечена с красива рокля с мотиви на цветя и с бухнала пола. Цялата сияеше от щастие. На безименния пръст на лявата й ръка проблясваше смарагдът на годежния й пръстен.
	От улицата до входната врата имаше само две стъпала, през които Алекс Понятовски умело прекара инвалидната количка и влязоха в антрето. Двамата мъже поздравиха Грета, тя се наведе и целуна Кристофър по страната, после се здрависа с Алекс. През изминалите месеци се сближи с тях и приятелството им я радваше. Грета ги покани в библиотеката.
	— Другите скоро ще дойдат, понеже трапезарията е от другата страна на коридора. А сега какво питие искате?
	Двамата мъже пожелаха уиски, но Виктория отказа. Грета отиде в трапезарията, където имаше още един бар, и поръча на сервитьора питиетата.
	Като се върна в библиотеката, Грета каза на Виктория:
	— Сесили и Майлс са в гостната с Алиша и Чарли. Ако искаш, иди да ги поздравиш.
	Виктория я погледна хитро и кимна, после се обърна към Кристофър:
	— Веднага ще се върна. Знам, че Алекс копнее да се запознае с Алиша Стентън.
	— О, хайде, не вдигай такава врява — възкликна Алекс, но явно му стана приятно.
	Кристофър се разсмя.
	— Алекс, ти се изчерви!
	Виктория и Грета оставиха двамата мъже и се спряха за малко в коридора на кратко съвещание.
	— Алиша може да не го хареса — отбеляза Виктория. — Страни от мъже след ужасния Фенъл. Едва наскоро сподели с мен.
	— Сесили ме помоли да я запозная с Алекс на всяка цена, за да видим как ще реагира Алиша, като види ново лице. Такива са намеренията на Сесили. Никого няма да сватосваме, Виктория. Със Сесили искаме да накараме Алиша да излезе от черупката си, да разбере, че светът навън е огромен.
	— Свят, пълен с мъже, а? — разсмя се весело Виктория.
	— Някои не са за изхвърляне, какъвто според мен е Алекс. Не всеки е като противния Фенъл — отвърна Грета. — Но не я води още долу. Почакай до вечерята. Ще я сложа на масата до него. Все пак нека всеки да се поотпусне.
	— Отивам да ги поздравя — промърмори Виктория. — Нали това искаш от мен?
	— Именно.
	Грета погледна към входната врата и видя да влизат леля Доти и чичо Хауард, а след тях скулпторката, приятелка на Виктория, която беше толкова красива, че всички я мислеха за модел.
	След като прегърна последните гости, Виктория хвана за ръка приятелката си.
	— Ела, имам изненада за теб.
	В гостната Виктория поздрави цялата компания, преди да представи приятелката си.
	— Това е Фийби Белами. Предполагам, че някои от вас я познават, понеже сестра й е омъжена за Хари. Но ти, Чарли, мисля, че не я познаваш.
	Всички се усмихваха, понеже Чарли гледаше като хипнотизиран високото момиче с дълга кестенява коса и с лице, цялото осеяно с лунички.
	Чарли не беше виждал толкова красиво създание и позамълча по-дълго от нормалното, преди да каже:
	— Ти ли си прочутата Фийби с колелото, бутнато от Хари Суон в Кавендън преди години.
	— Аз съм — засмя се Фийби. — Но не съм така прочута като теб, Чарли. Много харесвам твоите исторически книги.
	— Нима? Искаш ли чаша шампанско, Фийби? — попита щастливо засмян той.
	— С удоволствие — отговори тя. — Ще дойда с теб.
	Те се отправиха към бара, Сесили погледна Алиша и каза:
	— Да се надяваме, че най-накрая сме намерили гадже на Чарли.

	* * *

	Случи се след вечеря, когато една малка група се събра да пие кафе в библиотеката. Кристофър беше с инвалидния стол, Алекс стоеше до него, Алиша беше с гръб към библиотечните лавици. Виктория, Чарли и Фийби седяха на дивана в другия край на стаята. След вкусната вечеря всички бяха в добро настроение, разговаряха, смееха се.
	Останалите гости, които не се събраха в библиотеката, отидоха в гостната, където им сервираха кафе и ликьор.
	Виктория погледна Алиша и видя, че е намерила общ език с Алекс. Двамата разговаряха и много се смееха. По едно време Алиша направи крачка назад, отметна дългата си коса и тя се заплете в трите рози във вазата на рафта. Докато се опитваше да освободи косата си, събори вазата. Алекс й помогна и вдигна вазата. Когато се изправи, за да я сложи на мястото й, се озова срещу фотографията, която до този момент беше скрита зад розите.
	Алекс се наведе да я разгледа отблизо и извика:
	— Защо този мъж се е снимал с теб и със семейство Ингам?
	Алиша проследи погледа му и ахна, недоумявайки защо Грета не е изхвърлила снимката. Беше направена през първия уикенд, когато заведе Фенъл в Кавендън.
	Тя зяпна Алекс и попита:
	— Познаваш ли Адам Фенъл?
	— Така ли се казва сега?
	Чарли, който чу тези реплики, веднага отиде при тях и попита Алекс:
	— Какво знаеш за него? Той ни причини големи неприятности.
	Изведнъж стана много тихо и Чарли предложи на Алекс:
	— Да отидем някъде да поговорим. Ела, Алиша.
	— Какво има? Нещо лошо ли се е случило? — разтревожи се Виктория.
	— Не, не, Вики. Мисля, че Алекс може да ни помогне. След малко се връщаме.
	Чарли взе фотографията в рамка и тримата излязоха. Чарли предложи:
	— Да отидем в трапезарията. Преди това ще повикам чичо Хауард и Елизе. Алиша, моля те, заведи Алекс. Ние веднага ще дойдем.
	Тя само кимна и влезе в трапезарията. Алекс я последва.
	— Откъде познаваш този тип? Той е истинско бедствие.
	— Чарли ще ти обясни — избъбри Алиша, смаяна, че Алекс Понятовски познава Фенъл и както й се стори, знае истинското му име.

	* * *

	Чарли доведе чичо Хауард и Елизе и затвори вратата.
	— Кое е истинското име на Адам Фенъл?
	— Фред Хикс. Той е най-лошият, най-подлият измамник.
	Алиша пое дълбоко дъх и каза:
	— Последният ми филм имаше двама продуценти съдружници. Единият беше той. Имахме връзка с него и се сгодихме. Няколко месеца той беше мой годеник, но наскоро развалих годежа.
	— Мога само да кажа слава богу. Той е престъпник. Бях в Полската дивизия на Британската армия по време на войната и имах много добър приятел Джайлс Сондърс, който служеше в редовната войска. Беше офицер от кариерата. Семействата ни бяха близки, оттам се познавахме. Запознах се с този тип Хикс чрез Джайлс. Известно време двамата били в един взвод. Той ни мамеше по най-различни поводи и точно когато решихме да го разобличим, уби един офицер и беше обявен за издирване.
	— Убил е офицер! — Хауард загледа Алекс. — Не го ли заловиха? Ами военната полиция? Не го ли откри?
	— Предполагам, че още го търсят. Джайлс сигурно знае, той остана в армията, всъщност във военната полиция.
	— Тогава веднага го уведомете — каза Хауард.
	— Ще го уведомя. Но къде е Хикс, пак ли е избягал?
	— Изчезна без следа — отговори Чарли и подаде фотографията на Алекс. — Сигурен ли си, че е същият човек?
	— Абсолютно. Изглежда по-различно, отколкото през 1940-а, и колкото и да е странно, изглежда по-млад. Косата му само е пооредяла. Прилича малко на денди. Въпреки промените във външния му вид, няма как да не го позная. Трябва да го намерим, преди да е причинил още беди. Кажете ми, защо го търсите?
	— Ето каква е историята — започна Хауард. — Фенъл се разгневил ужасно, когато Алиша развалила годежа, и Чарли се тревожи за нея. Според него той е опасен и я изнудва. Затова се срещнахме, той ми обясни ситуацията и реших, че трябва да се заема със случая. В момента се води официално разследване от Скотланд Ярд, вече не е проверка в рамките на семейството с помощта на чичо Хауард.
	— Разбрах, инспекторе — отвърна Алекс, осъзнавайки колко сериозно е положението.
	— Не бива да обсъждаш с никого това, което ще ти кажа. Строго поверително е.
	Алекс кимна.
	— Имаш думата ми.
	— Отидох в Кавендън, за да говоря с Алиша, и заведох криминолози от моя екип, ако се наложи, да снемат пръстови отпечатъци. Човек не знае кога ще му потрябват.
	— Намерихте ли база за сравнение? — попита Алекс.
	— В началото нямах нищо сигурно. По щастлива случайност Фенъл беше забравил автоматичната си писалка. Снехме ясни и чисти отпечатъци. След като ги сравнихме по-късно с останалите, установихме къде точно в къщата е бил.
	— Писалката го е заковала — отбеляза Алекс.
	— Именно — отговори Хауард. — Чарли заподозрял, че Фенъл се е добрал до семейни тайни от дневници, които се пазят на тавана в заключен сандък. Сесили установила, че някой е отключвал сандъка, взел е съответния дневник, прочел го е и го е върнал в сандъка. Според нея леля Шарлот, която нощем обичала да чете до късно, може би е чула шум и е надникнала в коридора. Вратата за тавана е точно срещу тази на нейната спалня.
	Чарли кимна.
	— Предполагаме, че е видяла Фенъл с дневника. Това е нашето заключение.
	— До това заключение стигнахме и ние. Леля Шарлот положително е реагирала остро, посегнала е да вземе дневника, сдърпали са се и се е стигнало до смъртта й — добави Хауард.
	— Семейството ни знае, че е починала вследствие на нещастна случайност — добави Чарли.
	Алекс попита Хауард:
	— Има ли доказателства, че я е ударил по главата?
	— Възможно е. Открихме отпечатъци на Фенъл по скрина в нейната спалня. Той е бил там. Негови отпечатъци има и по дневника.
	— Значи за втори път убива — възкликна Алекс. — Ще съобщя на моя приятел от военната полиция. Трябва да се срещнете вие двамата.
	— Ще се срещнем. Аз ще информирам Интерпол.
	— Много добре — каза Чарли. — Може би се приближаваме до истината. — Обърна се към Елизе: — Ако няма какво да прибавиш от твоето разследване, ще те върнем при гостите. Алистър ще се чуди какво става. Нали, Елизе?
	Тя се усмихна.
	— Само искам да прибавя, че последното разкритие е черешката на тортата. Надявам се, че работата ни няма да отиде на вятъра.

	* * *

	Елизе недоумяваше защо няма никакво развитие по случая с Фенъл вече две седмици. Тя, Чарли и Хауард не знаеха повече, отколкото преди Алекс Понятовски да им каже истинското име на Фенъл. Бяха разочаровани.
	Все пак имаше и една обнадеждаваща новина, пак благодарение на Алекс. Преди десетина дни той си спомни, че Фред Хикс е имал брат на име Анди, който е починал.
	Алекс наведе Хауард на мисълта, че Фенъл може би е откраднал самоличността на брат си. На него му беше необходим акт за раждане, за да си извади паспорт. Своя не можеше да използва, тъй като беше обявен за издирване.
	Знаеше, че Хауард е информирал незабавно военната полиция и Интерпол. И отново започна играта на търпение.
	Междувременно Елизе работеше и подреждаше апартамента, в който щяха да живеят с Алистър, като се оженят през септември. Определиха по-късна датата, за да не съвпадне със сватбата на Виктория. Нейната с Кристофър беше през май.
	Елизе изведнъж си спомни, че има час за проба в ателието в пасажа „Бърлингтън“. Сесили изработи моделите за булчинските рокли на нея и на Виктория като сватбен подарък. Виктория, евакуираното момиченце, което родителите на Сесили осиновиха и тя стана тяхна дъщеря. Елизе беше единствената шаферка. Малката лейди Гуен и дъщерята на Палома Патриша щяха да вървят пред нея и да пръскат розови листенца.
	Тъкмо взимаше чантата си, когато вратата се отвори със замах и в кабинета й влетя Чарли крайно възбуден:
	— Намерили са го, Елизе! От Интерпол са открили Фред Хикс, или тъй наречения Адам Фенъл, и…
	— Арестували ли са го? — прекъсна го момичето с блеснал поглед. Чарли кимна. — Сега можем да си отдъхнем и най-вече Алиша.
	— Да — съгласи се той. — Но не са го арестували. Открили са трупа му на уличка в Неапол. Застрелян е в тила. Прилича на екзекуция.
	Елизе беше поразена.
	— Какво друго ти каза чичо Хауард?
	— В момента не знае подробности. Очаква доклада. Пак ще ми се обади след няколко часа.
	— Защо, за бога, Фенъл е бил в Неапол? — Елизе сви вежди. — Странно е.
	— Изобщо не е странно. Според чичо Хауард от Интерпол попаднали на информатор, който им съобщил, че англичанин на име Джош Минивър продавал дрога на италиански мафиоти. Изглежда, че Фенъл е измамил capo di tutti capi, царят на престъпната империя в Италия. Лоша преценка от страна на Фенъл. Разпознали са кой е Минивър по снимката на Фенъл.
	— Също и по пръстовите отпечатъци, нали?
	Чарли се захили.
	— Както каза Алекс, заковали са го с автоматична писалка. Явно Фенъл се е присламчил към някаква италианска графиня в Рим и се е правел на аристократ.
	— Само си представи… нарекъл се е Минивър. Взел е името от филма „Госпожа Минивър“ с Гриър Гарсън. Какъв тъпак!
	— И психопат, според чичо Хауард — допълни Чарли. — За Алиша това е ново начало, надявам се.


>>	Четирийсет и четвърта глава

	Лейди Дафни най-после се върна в Кавендън със съпруга си Хюго Ингам Стентън. Пристигнаха в понеделник на петнайсети май и изминалите два дни бяха спокойни и много радостни за всички. Брат й Майлс и Сесили я посрещнаха с радост.
	„Като че ли никога не съм заминавала“ — мислеше си Дафни, докато се разхождаше из новите градини — творение на Хари.
	Бяха красиви. Всяко нещо беше красиво. Стаите, които с толкова любов беше декорирала, бяха оставени непокътнати, за което беше благодарна от сърце. Нейният труд през годините не беше отишъл напразно.
	Погледна часовника си и осъзна, че е време да отиде в обградения със зид розариум. Помоли Сесили да се срещнат там в три часа. „Да поговорим — беше й казала вчера. — Трябва да споделя някои неща с теб.“ Сесили беше приела и беше прибавила: „Майка ми е много щастлива, че се върна за сватбата на Виктория, Дафни. Аз също съм щастлива, че си тук“. Дафни беше благодарна за сърдечното и нежно отношение на снаха си.
	Щом се върнаха, с Хюго останаха поразени от красотата на Виктория. През изминалата година момичето, което Алис обичаше като своя дъщеря, беше станало млада жена. Животът и работата й в Лондон я бяха шлифовали, проявили се бяха нейният весел характер и самоувереността й. И ето че след десет дни ще се омъжи за един от британските герои от войната. „Бог да я благослови — помисли си Дафни. — Открай време си е такава — сериозна и мила.“
	Дафни слезе в градината с розите и благоуханието на разцъфналите ранни пролетни рози събуди толкова много спомени, че едва не се разплака.
	Беше родена тук, тук беше израснала, почти през целия си брачен живот беше живяла тук, в Кавендън. После избяга. Не биваше да бяга от Кавендън и от близките си. Беше сгрешила. Трябваше да възстанови нормалния порядък.
	Дафни видя Сесили и й помаха. Сърцето й се сви, като забеляза сребърните нишки в разкошната й червеникавокестенява коса и фините бръчици около очите. Независимо от това изглеждаше чудесно за своите четирийсет и девет години. Дафни беше прехвърлила петдесет и също беше още много красива. „Времето е било благосклонно и към двете ни. Толкова много преживяхме заедно. Дано да ми прости за поведението ми миналата година.“
	В мига, в който Сесили седна до нея, Дафни разбра, че тя не изпитва неприязън. Усмихваше се и очите й светеха дружелюбно.
	— Виж какво ти донесох, Сеси — каза Дафни и й подаде ленена пазарска чанта.
	Сесили я отвори и на лицето й се изписа изненада.
	— Това писмата и картичките, които съм ти пращала, ли са?
	— Да, четох ги и плаках, и те обичах все повече и повече, и тъгувах, че се отнесох толкова зле с теб. Много съжалявам, Сесили, че така жестоко те съдех.
	— Нямах представа дали си ги получила, защото не отговаряше. Но се надявах, че са стигнали до теб. Нали не ми ги връщаш?
	Внезапно в гласа на Сесили се прокрадна тревога.
	— Разбира се, че не ги връщам — възкликна Дафни и дръпна чантата. — Постоянно ги препрочитах. Само исках да знаеш колко важни бяха за мен и още са важни.
	— Дидри и Дулси много се радват, че се върна, и с нетърпение очакват да се видите този уикенд — нежно й отвърна Сесили.
	Дафни кимна, облегна се, загледа се в градината и после във великолепната къща на върха на хълма. Обърна се към снаха си и каза:
	— От двеста години се извисява там и това, което правиш, е да я съхраниш завинаги. Вече го разбрах.
	Сесили кимна и леко се смръщи, като видя проблясващите сълзи в миглите на Дафни. Тъкмо щеше да каже нещо, когато тя взе ръката й и я целуна леко и нежно. След малко продължи:
	— Върнах се в Кавендън… да умра тук. Ако ми разрешиш да остана.
	— Дафни! Дафни! Какво говориш? Какво намекваш? — изплаши се Сесили. Гърлото й се сви и тя поклати глава. — Моля те, кажи какво имаш предвид.
	Гласът й трепереше и всеки момент щеше да се разплаче.
	— Имам рак. Много агресивен, Сеси. Остават ми най-много шест месеца и искам да умра тук. Това е моят дом, през целия си живот тук съм живяла… моля те, кажи, че мога да остана.
	— Боже мой, Дафни, що за въпрос! Мислех, че се връщаш завинаги. Никога не бих те прокудила. Кавендън е такъв, какъвто е, с твоя помощ. О, моля те, нека да се консултираме с още лекари. Трябва да опитаме. Не искам да умираш. О, Дафни, Дафни, обичам те…
	По страните на Сесили се затъркаляха сълзи. Беше в шок, не й се вярваше, че водеха този разговор. Разтрепери се.
	Дафни се премести до нея и я прегърна през раменете.
	— Нищо не може да се направи, Сесили. Преглеждаха ме най-добрите лекари в Швейцария. По-добри няма, сигурна съм… Фактите са факти, трябва да ги приема.
	Сърцето на Сесили се късаше и тя не преставаше да плаче.
	Дафни се опитваше да я успокои. Най-после Сесили престана да ридае и се овладя.
	— Откога знаеш?
	— През октомври миналата година започнах да се чувствам зле и отидохме да ме прегледат. Лекарят ми постави диагноза и проведе лечение, което за кратко ми подейства. — Тя замълча и прокара ръце през мокрото си от сълзи лице. — Затова не дойдохме за Коледа. Бях много зле.
	— Но защо не каза на мен или на Майлс? — Сесили се взря в лицето й. — Щяхме да дойдем. Знаеш колко те обичаме. Вие сте нашето семейство и различията никога няма да попречат на чувствата ни. Трябва да сме заедно.
	— Не исках да ви обременявам.
	— Затова ли не дойде на погребението на леля Шарлот? — осмели се да попита Сесили.
	— Пак не се чувствах добре. Съжалявам, може би тогава трябваше да ви кажа. Моля те, прости ми.
	— Дафни, мила Дафни, няма за какво да ти прощавам. Ще останеш тук, до мен, аз ще се грижа за теб. Обещавам. И наистина няма за какво да ти прощаваме, защото никога не си сторила нищо лошо.
	— Благодаря, Сеси. Искам да обсъдим още един въпрос. Никой не бива да знае, че имам рак и че умирам. Абсолютно никой.
	Сесили се разтревожи и възкликна:
	— Трябва да кажа на Майлс, той е твой брат, глава на семейството.
	Дафни поклати глава разпалено. Пое дълбоко дъх и изрече:
	— Наистина не искам никой да знае. Само Хюго. Не желая всички да се безпокоят, да се суетят около мен, да ми съчувстват. Искам да изживея последните си месеци на земята нормално. Не искам децата ми да знаят.
	— О, Дафни, не съм сигурна, че трябва да го пазиш в тайна от тях.
	— Сесили, чуй ме. Това е последното прекрасно нещо, което можеш да направиш за мен. И да ме предпазиш. Остави ме да изживея щастливо тези няколко месеца. Моля те.
	Очите на Сесили се напълниха със сълзи и тя успя само да кимне. Дафни продължи:
	— Когато беше малка, на около дванайсет, мисля, че положи клетвата. Старинната клетва, че ще пазиш всеки Ингам с живота си. — Сесили мълчеше и тя попита: — Положи я, нали?
	— Да, заклех се. „Верността ме задължава.“
	— Кажи я отново. Обещай, че ще ме пазиш, че болестта ми ще остане в тайна.
	Сесили не можеше да говори, дори не кимна. След малко пророни:
	— Мисля, че Майлс трябва да знае. Той ще пази тайната. Знаеш, че ще я пази.
	Дафни се загледа в нея, после се усмихна:
	— Ще сключа сделка с теб, Сесили Суон Ингам. Съгласна ли си?
	— Каква сделка? — попита Сесили.
	— Ах, виждам, че като стана въпрос за сделка, веднага се оживи — отговори Дафни и пак се усмихна с желанието да разведри тъжния момент. — Ще пазиш тайната ми, нали? Хюго обеща. И след сватбата сама ще кажа на Майлс. Иначе ще се усети напрежение, а не искам нищо да помрачава деня. Съгласна ли си?
	— Да. Разбрах какво искаш. Не бива ужасната новина да съсипе сватбата на Виктория и Кристофър. Обещавам ти. Запомни, че съм до теб, от каквото и да имаш нужда.
	— Имам нужда от радост, Сесили, от щастие. Никой не бива да се досети. А ние трябва да бъдем нащрек. Знаеш колко прозорливи и умни са децата ни.
	— Вярно е, такива са — потвърди Сесили и попита: — Нали ще кажеш на Майлс, щом заминат на меден месец?
	— Имаш думата ми. Заклевам се. „Верността ме задължава.“

	* * *

	Алиша вече се чувстваше по-добре. Връщането на родителите й повдигна духа й, а новината за „екзекуцията“ на Фенъл, както се изразяваше Чарли, разсея страховете й.
	Чарли го нарече ново начало и тя се надяваше, че наистина е така. От време на време още изпитваше вина, че беше допуснала Адам Фенъл в семейството.
	Алекс Понятовски я заведе при психиатър, който й помогна да се справи с чувството за вина и с тревожността. Освен това никой от семейството не я обвини.
	Замисли се за Алекс, понеже го очакваха за сватбата на двайсет и седми май. Щеше да бъде кум на Кристофър точно след седмица в църквата в Литъл Скел.
	В този момент във всекидневната влезе Виктория. Беше прелестна с роклята на червени и бели райета.
	— Здравей, Алиша — поздрави Виктория и я целуна по страната. Седна и продължи: — Толкова се радвам, че ще пием тази сутрин кафето заедно с теб.
	— За мен е удоволствие, пък и добре че се съгласи да дойдеш по-рано — каза Алиша. — Имам подарък за теб, също така ще получиш традиционните дарове за булката от нейните приятелки.
	Алиша й подаде красива торбичка за подаръци. Виктория извади от нея пакет и като го разви, видя стара кутия от много износена синя кожа. Отвори капачето и ахна.
	— О, Алиша, толкова са красиви. Но не мога да приема тези перли. Прекалено са скъпи.
	— Да, ще ги приемеш. Искам да ги носиш. Леля Ванеса ми ги подари, когато бях на твоите години. А сега са твои… за да ти пожелая прекрасен брак и да ти благодаря за помощта през тези седмици. Признателна съм ти за обичта и добрината ти към мен. Твоето радостно и положително настроение много ми помогнаха.
	— Благодаря, Алиша. Тези перли винаги ще ми бъдат много скъпи. — След малко Виктория се реши да попита: — Е, а какво ще ми кажеш за Алекс Понятовски? Харесваш ли го? Какво става между вас?
	— Приятели сме засега, Вики. Знаеш, че той ме заведе при психиатър, който ми помогна да се почувствам много по-спокойна.
	— Кристофър ми каза, че Алекс е бил в доста тежко състояние. Бил е доброволец, сражавал се е до последния ден и след края на войната е изпаднал в депресия, изпитвал е чувството за вина на оцелелия — поясни Виктория.
	— И Алекс сподели същото с мен. Не е можел да изтрие от съзнанието си картината с убийството на семейството му от нацистите. Да, свързани сме в известен смисъл, щом искаш да ти кажа истината.
	— Искам да си щастлива, Алиша, и може би отношенията ви ще станат по-романтични. Може би ще се влюбиш в Алекс.
	Алиша се засмя.
	— Госпожа Алис ме попита дали той ми е кандидат. Отговорих й, че може би е, но си мълчи. Може би ми дава време да се възстановя.
	— Типично за леля Алис. Тя иска всички да се оженят.
	— Попитах я какво ще ме посъветва и тя ми каза: „Чакай. И гледай“. — Алиша се усмихна на Виктория. — Ще чакам и ще гледам.
	След малко дойдоха Елизе и Анабел, по-малката сестра на Алиша. Ерик и Пеги сервираха кафе и сладкиши, след което излязоха.
	Най-накрая дойде и Сесили.
	— Ето ме и мен. Съжалявам, че закъснях, и всъщност идвам съвсем за малко, само за да ти дам това, Виктория.
	В кутийката, която получи момичето, имаше два старинни, прелестни гребена от костенурка.
	— Нещо назаем — каза Сесили. — С тях ще прибереш косата си назад, за да стоят добре булото и венецът от бели розови пъпки.
	Виктория веднага прибра дългата си коса с гребените.
	— Много благодаря. Така ли трябва да се носят?
	— Да, идеални са, но са назаем.
	Анабел подаде на Виктория малка кутийка.
	— Това е нещо синьо. Сигурна съм, че ще познаеш какво е.
	Виктория извика:
	— Син жартиер. — Когато отвори кутийката, видя, че е познала. — Благодаря, Анабел.
	— Ето моя подарък — нещо ново — подаде й Елизе дара си.
	Като разви пакета, Виктория видя копринени чорапи.
	— Благодаря, Елизе, много са секси, нали?
	— А това е от мен. — Алиша сложи в скута на Виктория плик от сребриста хартия. — Това е нещо старо.
	Беше много красива носна кърпичка, обточена с дантела. Виктория благодари на Алиша.
	— Има само един начин да носиш със себе си кърпичката — да я пъхнеш под жартиера или в гащичките — съобщи Алиша и я напуши смях. Тогава всички се разсмяха.
	Виктория, винаги практична, им каза:
	— Ще я закопчая за гащите. Искам Кристофър да види колко секси е кракът ми със син жартиер. Като на парижките танцьорки на канкан.
	Сесили стана и каза:
	— Съжалявам, но не мога да остана за кафето. С Дафни ще ходим на пазар в Хароугейт. Ще се видим на обяд. Ще бъде незабравим уикенд. Всички сме заедно, както едно време.
	Сияеше, като излезе.

	* * *

	Алис Суон се зарадва, когато в събота следобед, на двайсет и седми май, слънцето се показа. Цяла сутрин беше облачно и тя се опасяваше, че ще завали. Вятърът разнесе облаците над голото бърдо и денят стана сияен специално за сватбата на Виктория.
	Алис се огледа критично и кимна. Изглеждаше много елегантна с роклята от новата колекция на Сесили, която обещаваше да пожъне успех.
	Излезе от своята спалня и отиде в стаята на Виктория. Сесили помагаше на булката да закрепи булото. Беше от кремав тюл и се придържаше от венец копринени бели розови пъпки.
	— Прелестна си, Виктория — каза Алис. — Обърни се, моля те, да те видя отпред.
	Сесили кимна, когато момичето я погледна въпросително.
	— Това е. Готова си. Много красива булка си.
	— Благодаря — прошепна Виктория и бавно се обърна да я види Алис.
	Алис се просълзи, когато видя като булка своето евакуирано момиченце.
	— Кристофър никога няма да забрави как изглеждаш днес. Просто като ангел.
	Сесили се усмихна на майка си.
	— Роклята е малко в стил ампир, с висока талия, дълги ръкави, четвъртито деколте и надиплена предница. Харесва ли ти?
	— Надминала си себе си, Сесили — отвърна Алис и се вгледа в роклята. — Защо проблясва коприната?
	— В плата са втъкани миниатюрни кристални мъниста. Много ми се искаше роклята да е специална.
	В този момент на вратата се показа Уолтър.
	— Алис, време е със Сесили да отидете в църквата, а пък аз да отведа Виктория.

	* * *

	Виктория пожела да се венчае в църквата на селото Литъл Скел, съвсем близо до къщата на Уолтър и Алис, където беше приютена като евакуирана.
	Алекс Понятовски беше доволен от избора й, понеже без затруднения вкара количката на Кристофър в храма.
	Докато минаваха по централната пътека, Кристофър каза:
	— Каква невероятна църква, Алекс — много стара и много красива с тези витражи. А някой е полудял с цветната украса.
	Засмя се, щастлив от всичко, което му се случваше през този ден. Кой да предположи, че ще преживее подобно нещо? Женеше се за изключителна млада жена, която открадна сърцето му и която го направи неземно щастлив.
	„Най-големият късметлия на света съм — помисли си той. — Оцелях, след като самолетът ми се разби, оживях, за да разказвам, и сега съм младоженец.“ Красивото му лице сияеше от щастие.
	Като стигнаха до олтара, Кристофър отбеляза:
	— Мисля, че ще се съберат много хора.
	— Да. Семействата Джолион, Хари и Палома с тяхната челяд, безброй Суонови и Ингамови. Бандата твои приятели също.
	— Сесили ми каза, че селяните от трите села ще дойдат и ще хвърлят конфети, цветни листенца и ориз. Много традиционно.
	— И много английско, което ми харесва — отвърна Алекс.
	Изведнъж настъпи оживление, когато шаферите на Кристофър влязоха — Хари, бойните му другари, Ноуъл Джолион и Рори. Бяха много елегантни и всеки носеше в петлицата бяла роза, също като Кристофър и Алекс.
	— Първи са шаферите, след тях шаферката Елизе, облечена с розов тоалет, и двете момиченца Патриша Суон и лейди Гуен, също в розово.
	— Надявам се, че не носи котката — каза Кристофър и се разсмя, като видя изражението на Алекс. — Шегувам се.
	Кристофър копнееше да види Виктория и не отместваше очи от притвора, докато скамейките се пълнеха с хора.
	Когато след няколко минути Виктория пристигна, хванала под ръка Уолтър, шаферите се подредиха пред входа, за да не може Кристофър да я види, преди да тръгне по пътеката. Беше помолила Хари да подреди нещата.
	Виктория вдъхна опияняващото благоухание на рози и други цветя, което прогонваше мириса на влага и плесен от старите каменни стени. Свещите проблясваха и на тяхната светлина всичко изглеждаше вълшебно и приказно.
	Органът изведнъж гръмна и тя подскочи. Стреснато се вкопчи в ръката на Уолтър. Той сведе поглед към нея.
	— Добре ли си, мила?
	— Повече от добре, чичо Уолтър.
	През множеството премина отново възбуда като вълна, когато заприиждаха още и още хора и Виктория забеляза лейди Дафни с господин Хюго, Алиша и Анабел. След тях дойдоха летците от Бигин Хил и други „бойни другари“, както ги наричаше Кристофър. Присъствието им щеше да го зарадва и щеше да се почувства още по-щастлив.
	За момент й се зави свят и като че ли олекна, след това пред очите й се проясни. Уолтър й пошушна:
	— Това е, Виктория, тръгваме по пътеката към олтара, скъпо мое момиче.
	Вървяха бавно, с равномерни крачки. Уолтър я водеше. За миг в главата й нахлуха спомени за детството й, но тя веднага ги прогони. Мисли за детството й днес нямаха място. Бяха избледнели, вече не можеха да й вредят тези отдавнашни, ужасни спомени. Любовта на Кристофър ги заличи.
	Пред нея беше бъдещето с изключителен мъж, който я обичаше. Усмихна се в себе си, докато се приближаваха до олтара. Видя изумлението на Кристофър, когато най-накрая застана пред него.
	Беше я погледнал по същия начин, когато му каза, че е бременна с първото им дете. Знаеха още само леля Алис и Сесили. Затова Сесили избра стил ампир за роклята й, за да прикрива леко изпъкналото коремче.
	„Съпруг и дете — мислеше си тя. — Две същества, които обичам най-много на света. Те ще бъдат моят свят и ще ги обичам вечно.“
	След това се озова до инвалидния стол на Кристофър. Алекс стоеше отстрани, Уолтър постави ръката й в ръката на Кристофър.
	Той се взря в нея с насълзени очи. И тя плачеше, но преглътна сълзите, когато сватбената церемония започна и тя погледна пастора.
	Виктория всъщност не чу нищо, освен гласа на Кристофър и своя глас, и почувства как сълзите парнаха за момент очите й, когато и двамата изрекоха: „Да“.
	Изведнъж Дейвид и Уолтър пристъпиха, носейки възглавнички, върху които лежаха техните брачни халки. След това проблеснаха на пръстите им… органът гръмна и изпълни пространството с музика.
	Алекс й направи знак и тя се наведе да се целунат с Кристофър. После тръгна редом с инвалидната количка, която Алекс буташе. Зазвуча „Ето, идва булката“ и под звуците на мелодията стигнаха до притвора.
	— Вики, женени сме — каза Кристофър. — Като че ли е сън, любов моя.
	Очите й още плуваха в сълзи, когато се наведе, и го целуна по устните. Прошепна до ухото му:
	— И в недалечното бъдеще ще бъдеш баща.
	Той вдигна поглед към нея и промълви:
	— Моят живот сега започва, госпожо Лангдън.
	— И моят.
