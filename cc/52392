D>
	В памет на баба ми — с яркочервената коса
D$


>	Първа част
>	Изгубена невинност

E>
	Няма изкупление на вината, което може да компенсира загубата на онова стабилно вътрешно спокойствие на ума — сигурния придружител на невинността и добродетелта; или да балансира пораженията от ужаса и тревожността, които вината нанася.
@	Хенри Фийлдинг
E$

>>	1.

	В петък, 22 юли 2005 година, Симон Нокс си поръча голяма фанта портокал с пуканките и дъвчащите бонбонки. Изборът й, обичаен за вечерното й ходене на кино, промени живота й и най-вероятно също така го спаси. Но тя никога повече нямаше да пие фанта.
	В онзи момент обаче само искаше да се настани в киносалона с двете си най-добри приятелки и да се изгуби в мрака.
	Защото животът й — в момента и със сигурност за остатъка от лятото, а може би и завинаги — беше неизмеримо гаден.
	Момчето, което обичаше, момчето, с което бе излизала, без да се среща с други, седем месеца, две седмици и четири дни, момчето, което си представяше до себе си и в новата учебна година — ръка за ръка, сърце до сърце — я бе зарязало.
	С есемес.
C>
	Омръзна ми да си губя времето, защото искам да съм с някоя, която е готова да извърви целия път с мен, и това не си ти, така че приключихме. Доскоро.
C$
	Със сигурност не може да е имал това предвид. Тя се опита да му се обади, но той не отговори. Написа му три унизителни есемеса.
	След това посети страницата му в „Май Спейс“. „Унижение“ е мека дума за това, което изстрада.
C>
	Смених стария дефектен модел за нов и секси.
	Симон — вън!
	Да заповяда Тифани!
	Отървах се от загубенячката и през лятото и следващата учебна година ще съм с най-секси момичето на Випуск 2006.
C$
	Постът му — със снимки — вече бе предизвикал коментари. Тя беше достатъчно умна, за да знае, че той е поръчал на приятелите си да напишат гадости за нея, но това не намаляваше болката и срама.
	Тъгува с дни. Вкопчи се в удобния праведен гняв на двете си най-добри приятелки. Ядосваше се на закачките на по-малката си сестра, влачеше се на лятната си работа и седмичните уроци по тенис, за които майка й настояваше.
	Есемес от баба й я накара да подсмръкне. Дори когато медитираше с Далай Лама в Тибет, беше на концерт на „Ролинг Стоунс“ в Лондон или правеше купони на Острова на спокойствието, Сиси знаеше как да вниква в нещата.
C>
	Сега боли, болката е истинска, така че прегръдки, съкровище. Но след няколко седмици ще осъзнаеш, че той е просто поредният задник. Мачкай и _намасте_.
C$
	Симон не смяташе, че Трент е задник (макар Тиш и Май да бяха съгласни със Сиси). Може да я бе изоставил — и то по наистина гаден начин — само защото не искаше да го прави с него. Просто не беше готова да го направи. Освен това Тиш го бе направила с бившия си приятел след бала в 8-и клас и още два пъти след това, а той пак я бе изоставил.
	Най-лошото беше, че Симон още обичаше Трент и дълбоко в шестнайсетгодишното си отчаяно сърце знаеше, че никога повече няма да обича друг. Макар да бе откъснала страниците от дневника си, където бе написала бъдещите си имена — госпожа Трент Улуърт, Симон Нокс-Улуърт, С. Н. Улуърт — да ги бе надробила на малки парченца и изгорила заедно с всяка негова снимка, която притежаваше, на момичешка церемония с приятелките си, тя пак го обичаше.
	Но както бе отбелязала Май, трябваше да продължи да живее, макар част от нея да искаше да умре, затова остави приятелките си да я замъкнат на кино.
	Освен това й беше писнало да тъгува в стаята си и наистина не искаше да се появи в мола с майка си и малката си сестра, така че киното спечели. Май спечели също, защото бе неин ред да избира и Симон трябваше да се задоволи с някакъв научнофантастичен филм със заглавие „Островът“, който приятелката й умираше да гледа.
	Тиш нямаше нищо против този избор. Като бъдеща актриса тя смяташе филмите и пиесите за свой дълг и предварителна подготовка. Освен това Юън Макгрегър беше сред топ 5 кино гаджета на Тиш.
	— Да си намерим места. Искам да са хубави. — Май, дребничка, компактна, с тъмни драматични очи и гъста черна коса, взе пуканките си — без изкуствено масло — напитката си и шоколадовите бонбонки с фъстъци, които харесваше.
	Май бе навършила седемнайсет през май, излизаше от време на време на срещи, за момента предпочиташе науката пред момчетата и се спасяваше от дамгосване като зубрачка само защото беше добра гимнастичка и имаше твърдо място в отбора на мажоретките.
	Отбор, чийто капитан, за нещастие, беше Тифани Брайс, крадла на гаджета и мръсница.
	— Трябва да отида до тоалетната. — Тиш бутна в ръцете на приятелките си своите пуканки с двойна доза изкуствено масло, кока-кола и ментови бонбони. — Ще ви намеря.
	— Не си пипай лицето и косата — предупреди я Май. — И без това когато филмът започне, никой няма да ги вижда.
	А и тя вече изглежда перфектно, помисли си Симон, докато крепеше пуканките на Тиш на път към една от кинозалите в синеплекса на мол „Даунийст“.
	Дългата, лъскава копринена кестенява коса на Тиш беше с професионално направени златисти кичури, защото майка й не бе застинала в 50-те години на миналия век. Лицето й — Симон обичаше да изучава лица — имаше класическа овална форма с флиртаджийски трапчинки; и трапчинките й флиртуваха често, тъй като Тиш винаги намираше за какво да се усмихне. Симон си мислеше, че също би се усмихвала често, ако беше висока, с апетитни форми, яркосини очи и трапчинки.
	На всичкото отгоре родителите на Тиш напълно подкрепяха амбициите й да стане актриса. Според Симон тя бе ударила джакпота. Външност, характер, ум и родители, които наистина разбираха за какво става въпрос.
	Но Симон обичаше Тиш въпреки това.
	Трите вече имаха планове — тайни засега, защото родителите на Симон нямаха никаква представа за какво става въпрос — да прекарат лятото след завършването си в Ню Йорк.
	Може би дори да се преместят в мегаполиса, защото там би трябвало да е по-вълнуващо, отколкото в Рокпойнт, щата Мейн.
	Симон смяташе, че дори пясъчна дюна в Сахара би трябвало да е по-вълнуваща от Рокпойнт, щата Мейн.
	А Ню Йорк? Ярки светлини, множество хора.
	Свобода!
	Май можеше да следва медицина в Колумбийския, Тиш да учи актьорско майсторство и да ходи на прослушвания. А тя… и тя можеше да прави нещо.
	Нещо, което да не е следване в юридически факултет, което нейните нищо неразбиращи родители искаха. И това не бе учудващо, но пък бе такова тъпо клише, защото собственият й баща бе виден адвокат.
	Кланът Нокс щеше да бъде разочарован, но пък и така трябваше да стане.
	Може би щеше да учи рисуване и да стане известна художничка като Сиси. Това със сигурност щеше да побърка родителите й. И също като Сиси щеше да си намира любовници и да ги изхвърля, когато й скимне. (Когато бъде готова да го прави.)
	Това ще даде урок на Трент Улуърт.
	— Излез — нареди й Май и я сръга с лакът.
	— Какво? Тук съм.
	— Не, ти си в мрачната зона на Симон, ела в истинския свят.
	Може би в мрачната зона на Симон й харесваше, но…
	— Трябва да отворя вратата със силата на ума си, защото ръцете ми са заети. Добре, готово. Върнах се.
	— Умът на Симон Нокс е красива гледка.
	— Трябва да го използвам за хубави неща, а не за да накарам Тифани да се превърне в локва от мръснишка слуз.
	— Няма нужда. Мозъкът й и без това е локва от мръснишка слуз.
	Симон си помисли, че приятелите винаги знаят какво да кажат. Тя щеше да се върне в реалния свят при Май и Тиш, когато последната спре да си играе с перфектното си лице и коса, щеше да остави мрачната зона на Симон зад гърба си.
	Беше петък вечер и салонът беше вече наполовина пълен. Май запази три места в самия център и седна на третото от пътеката навътре, така че Симон — която все още бе с разбито сърце — да може да се настани на седалката между нея и Тиш, чиито дълги крака й спечелиха мястото до пътеката.
	Май се размърда на седалката. Вече бе пресметнала, че имат шест минути, докато светлините угаснат.
	— Трябва да отидеш на купона у Али утре вечер.
	Мрачната зона на Симон я зовеше.
	— Не съм готова за купон и знаеш, че Трент ще е там с Тифани и мозъка й от мръснишка слуз.
	— Точно заради това, Сим. Ако не отидеш, всички ще си помислят, че се криеш, че не си го преживяла.
	— Крия се и не съм го преживяла.
	— Точно заради това — настоя Май. — Не му доставяй това удоволствие. Ще отидеш с нас. Тиш ще бъде със Скот, но той е готин. И ще си облечеш нещо ослепително, ще оставиш Тиш да те гримира, защото тя умее. И ще се държиш така: „Кой? Какво? Той ли?“. Сякаш толкова отдавна си го преживяла. Така ще отправиш послание.
	Симон усети как мрачната й зона я притегля към себе си отново.
	— Не мисля, че ще мога да го понеса. Тиш е актрисата, не аз.
	— Ти игра Ризо в „Брилянтин“ през пролетта. Тиш беше невероятна като Санди, но ти бе също толкова невероятна като Ризо.
	— Защото съм ходила на уроци по танци и мога малко да пея.
	— Пееш страхотно и се справи страхотно. Бъди Ризо на купона у Али — уверена, секси и непоколебима.
	— Не знам, Май. — Но донякъде можеше да си го представи. Как Трент ще я види уверена, секси и непоколебима, ще я поиска отново. След това Тиш се появи и хвана Симон за ръката.
	— Не се шашкай.
	— Че защо… О, не. Моля те!
	— Мръсницата си слагаше блясък за устни, а гаднярът висеше пред дамската тоалетна като добро кученце.
	— Гадост. — Пръстите на Май обхванаха ръката на Симон. — Може да отиват на някой друг филм.
	— Не, идват тук, защото такъв ми е късметът.
	Май я стисна по-силно.
	— Да не си помислила да си тръгваш. Той ще те види и ще изглеждаш и ще се почувстваш като загубенячка. Ти не си загубенячка. Това ти е генералната репетиция за купона у Али.
	— Тя ще дойде? — Трапчинките на Тиш се появиха. — Убедила си я?
	— Работим по въпроса. Само седни. — Май се извърна съвсем леко. — Права си, влизат тук. Не мърдай — просъска тя и ръката на Симон потрепна под хватката й. — Дори не ги забелязваш. Ние сме до теб.
	— До теб сега и завинаги — отекна Тиш и стисна ръката на Симон. — Ние сме… стена от презрение. Ясно?
	Те минаха покрай тях, блондинката с водопад от къдри и дръзко изрязани джинси и златното момче — високият и толкова красив куотърбек на „Дивите котки“.
	С лице към Симон Трент бавно се усмихна, което някога разтапяше сърцето й, и нарочно прокара ръка по гърба на Тифани, като я плъзна чак до задника й и я задържа там.
	Тифани обърна глава, когато Трент прошепна нещо в ухото й, и погледна през рамо. След това се усмихна самодоволно с идеалните си, току-що намазани с блясък устни.
	Макар да бе с разбито сърце и животът й без Трент да бе бездна, Симон твърде много приличаше на баба си, за да приеме такава обида. Тя също се усмихна самодоволно и й показа среден пръст.
	Май се изсмя шумно.
	— Браво, Ризо.
	Разбитото сърце на Симон биеше силно, но тя се насили да гледа как Трент и Тифани сядат три реда пред тях и веднага започват да се натискат.
	— Всички мъже искат секс — каза мъдро Тиш. — И защо не? Но когато това е всичко, което искат, не си струват.
	— Ние сме по-добри от нея. — Май подаде на Тиш ментовите бонбони и кока-колата.
	— Защото тя само това предлага.
	— Права си. — Макар очите й леко да се бяха насълзили, сърцето й пареше и това й се струваше като оздравяване. Тя подаде на Тиш пуканките. — Отивам на купона у Али.
	Тиш се изсмя, нарочно прозвуча присмехулно и силно. Достатъчно, за да накара Тифани да трепне. И след това се ухили на Симон.
	— Ще сме върхът на този купон.
	Симон стисна кутията с пуканки между бедрата си, за да хване за ръце приятелките си.
	— Обичам ви, момичета.
	Когато свършиха рекламите, Симон вече бе спряла да гледа силуетите три реда по-напред. През повечето време. Очакваше да е тъжна през целия филм, даже го планираше, но се увлече. Юън Макгрегър наистина беше мъж мечта, хареса й колко силна и смела беше Скарлет Йохансон. Но петнайсет минути след началото осъзна, че е трябвало да отиде с Тиш до тоалетната — макар че щеше да е катастрофа да срещне там Тифани — или да го бе карала по-леко с фантата.
	Двайсет минути след началото се предаде.
	— Трябва да се изпишкам — прошепна тя.
	— Я стига! — отвърна й шепнешком Май.
	— Няма да се бавя.
	— Искаш ли да дойда с теб?
	Тя поклати глава към Тиш и й подаде каквото бе останало от пуканките и фантата.
	Мина покрай тях и закрачи бързо по пътеката. След като зави надясно, забърза към дамската тоалетна. Бутна вратата. Беше празно, нямаше опашка. Изпита облекчение, влезе в една кабинка и се замисли, докато си изпразваше мехура.
	Беше се справила със ситуацията. Може би Сиси бе права. Може би беше близо до осъзнаването, че Трент е задник.
	Но беше толкова сладък, толкова сладък, а усмивката му…
	— Няма значение — промърмори тя. — И задниците могат да са сладки.
	Продължи да мисли за това, докато си миеше ръцете и се разглеждаше в огледалото над мивката.
	Нямаше дългите руси къдрици на Тифани, нито дръзките й сини очи и убийственото тяло. Доколкото можеше да прецени, беше средна хубост.
	Със средна хубост кестенява коса, в която майка й не позволяваше да си направи кичури. Нямаше търпение да навърши осемнайсет и да прави каквото си поиска със собствената си коса. Щеше й се да не беше я вързала на опашка тази вечер, защото със сигурност така се чувстваше инфантилна. Може би трябваше да я подстриже. Да я направи по-стърчаща, по-пънкарска. Може би.
	Устата й беше прекалено голяма, макар Тиш да казваше, че е секси като на Джулия Робъртс.
	Кафяви очи, но не дълбоки и драматични като тези на Май. Просто кафяви, като тъпата й коса. Разбира се, Тиш си е Тиш и й каза, че са кехлибарени.
	Но това е просто красива дума за кафяви.
	И това нямаше значение. Може да беше средна хубост, но не беше фалшива. Като Тифани, чиято коса също беше кестенява, но я изрусяваше.
	— Не съм фалшива — каза тя в огледалото. — И Трент Улуърт е задник. Тифани Брайс е мръсна кучка. И двамата могат да вървят по дяволите.
	Кимна решително, вдигна високо глава и излезе от тоалетната.
	Мислеше си, че силните пукотевици — дали не бяха фойерверки? — и писъците са от филма. Наруга се, че се бе забавила и бе изпуснала важна сцена, и усили крачка.
	Когато наближи вратата, тя рязко се отвори. Мъж с див поглед се спъна и падна напред.
	Кръв… Това кръв ли беше? Ръцете му задраскаха по зеления килим, по който се появиха червени петна, след това застина.
	Проблясъци, тя видя проблясъци през вратата, открехната с няколко сантиметра от краката на мъжа. Нови и нови взривове, писъци. И хора, сенки и силуети, които падаха, тичаха, падаха.
	И една фигура, тъмна на тъмен фон, която методично крачеше по редовете. Симон гледаше като замръзнала, когато тази фигура се обърна и застреля в гърба една тичаща жена.
	Не можеше да диша. Ако успееше да си поеме дъх, той щеше да избухне във вик.
	Част от мозъка й отричаше видяното. Не можеше да е истина. Трябваше да е част от филма. Просто актьорска игра. Но инстинктите й се задействаха и я накараха да побегне обратно към тоалетната и да клекне зад вратата.
	Ръцете й отказваха да работят, докато ровеше в чантата си за телефона.
	Баща й бе настоял първият номер за бързо набиране на апарата й да е 911.
	Погледът й се замъгли, започна отново да диша, но насечено и отривисто.
	— 911. Какъв е спешният случай?
	— Той ги избива. Той ги избива. Помощ! Приятелките ми. О, боже, о, боже. Той стреля по хора.


	Рийд Куотърмейн мразеше да работи през уикендите. Не харесваше много и работата си в мола, но искаше през есента да се върне в колежа. А при колежите има една малка подробност, която се нарича такса. Като прибавеше учебниците, квартирата и храната, излизаше, че трябваше да работи и през уикендите в мола.
	Родителите му носеха основния товар, но не можеха да се справят с всичко. Не и след като сестра му също ставаше студентка след година, а брат му от три години вече учеше в Американския университет във Вашингтон.
	Той със сигурност не искаше да е сервитьор през остатъка от живота си, така че отиваше в колеж. И преди да си сложи още една тога и шапка, щеше да разбере какво би искал да прави през остатъка от живота си.
	Но през лятото беше сервитьор и се опитваше да гледа ведро на живота. Ресторантът се намираше в мола и това бе добре, бакшишите не бяха лоши. Може би сервитьорството в „Манджа“ по пет дни в седмицата с двойни смени в събота убиваше социалния му живот, но поне се хранеше добре.
	Купите с паста, богатите пици и парчетата от прочутото тирамису на „Манджа“ не бяха натрупали плът по длъгнестата му кокалеста фигура, но не защото не се стараеше.
	Баща му някога се бе надявал, че средното му дете ще последва стъпките му на футболна звезда, както вече бе направил най-големият му син — и то паметно. Пълната липса на умения у Рийд на терена и кльощавата му фигура обаче разбиха тези надежди. Но тъй като на шестнайсет краката му вече бяха дълги цял метър и непрекъснато изпитваше желание да тича по цял ден, се превърна в по-незначителна звезда на пистата и постигна някакъв баланс.
	След това сестра му отклони вниманието към себе си с огромния си талант на футболния терен.
	Сервира ордьоври на маса за четирима — смесена салата за майката, ньоки за бащата, пръчици от моцарела за момчето и пържени равиоли за момичето. Флиртува безобидно с момичето, което му се усмихна дълго и срамежливо. Безобидно, защото предположи, че е на четиринайсет и извън радара на второкурсник.
	Рийд знаеше как да флиртува безобидно с млади момичета, с по-възрастни жени и всичко, влизащо между тези две категории. Бакшишите имаха значение и той се бе научил как да е чаровен за клиентите след четири лета като сервитьор.
	Покриваше сектора си — семейства, възрастни двойки, трийсетгодишни на среща. Вероятно вечеря и кино. Което го накара да се сети, че трябва да попита Чаз, помощник-управителя на „Геймстоп“, дали не иска да гледат късната прожекция на „Островът“, след като им свършат смените.
	Прокарваше кредитните карти през апарата — разговорите на трета маса му бяха спечелили цели двайсет процента бакшиш — обхождаше масите, влизаше и излизаше от полудялата кухня и накрая дойде време за почивката му.
	— Дори, излизам в почивка за десет минути.
	Главната сервитьорка огледа набързо сектора му и му кимна.
	Излезе през двойната стъклена врата и попадна в петъчния хаос. Обмисляше дали да не пусне съобщение до Чаз и да прекара почивката си в кухнята, но реши, че иска да излезе. Освен това знаеше, че в петък вечер в магазина за плажни принадлежности работи Анджи, която можеше да ангажира четири или пет от десетте му минути с не толкова безобиден флирт.
	Тя имаше приятел, с когото ту се събираше, ту се разделяше, но доколкото Рийд знаеше, в момента бяха разделени. Можеше да си опита късмета и дори да си извоюва среща с момиче, което имаше същото ужасно работно време като него.
	Закрачи бързо с дългите си крака сред клиентите, през групи от тийнейджърки и тийнейджъри, които ги следваха, покрай майки, бутащи колички и водещи по-големи деца за ръка, през нестихващата влудяваща музика, която вече не чуваше.
	Имаше гъста черна коса — от италианската си половина, която дължеше на майка си. Дори не му мрънкаше да се подстригва, и баща му най-накрая се бе отказал. Дълбоките му светлозелени очи, които се открояваха на фона на смуглата кожа, блеснаха, когато видя Анджи в магазина. Намали скоростта, пъхна небрежно ръце в джобовете на панталоните си и тръгна към нея.
	— Хей, как върви?
	Тя му хвърли усмивка и извъртя красивите си кафяви очи.
	— Натоварено. Всички освен мен са тръгнали на плаж.
	— И освен мен. — Той се облегна на щанда със слънчевите очила с надеждата, че изглежда добре в униформата си от бяла риза, черен елек и панталон. — Мисля си да гледам „Островът“, последната прожекция е в 10:45. Почти като излет на плажа е, нали? Искаш ли да дойдеш с мен?
	— О… не знам. — Тя се заигра с косата си, изрусяла от слънцето, която отиваше на златистия й тен, но за него той подозираше, че е резултат от бронзанта на другата витрина. — Май искам да го гледам.
	Проблесна надежда и Чаз веднага отпадна от списъка му.
	— Трябва да се забавляваме, нали?
	— Да, но… но май казах на Мисти, че ще се видим след затварянето.
	Чаз отново се появи в списъка.
	— Супер. Слизах надолу да видя дали Чаз не иска да дойде с мен. Можем да отидем всички заедно.
	— Може би. — Тя пак му се усмихна. — Да, може би. Ще я питам.
	— Страхотно. Отивам да видя Чаз. — Той се отмести, за да направи място на жената, която търпеливо чакаше, докато детето й — още едно четиринайсетгодишно — мереше безброй чифтове очила. — Прати ми съобщение, каквото и да решиш.
	— Ако си купя два чифта — започна момичето, докато се оглеждаше в две металически сини стъкла, — ще имам един резервен.
	— Един, Натали. Това ти е резервният чифт.
	— Ще ти пратя съобщение — промърмори Анджи и влезе в работен режим. — Тези ви стоят страхотно.
	— Наистина ли?
	— Абсолютно — чу я да казва Рийд, когато тръгваше. Забърза крачка, трябваше да навакса времето.
	„Геймстоп“ беше пълен с обичайната тълпа от нърдове и гийкове, а по-младите от тях бяха придружени от родители със стъклени погледи, които се опитваха да ги изведат оттам.
	На мониторите се виждаха най-разнообразни игри, по-приемливите от тях — на екраните на стената. По-кървавите — на индивидуални лаптопи, достъпни само за навършилите 18 години или с родителски надзор.
	Забеляза Чаз — краля на нърдовете — който обясняваше някаква игра на жена с объркан вид.
	— Ако си пада по военни игри, стратегии и фабули, ще му хареса. — Чаз бутна очилата си с дебели като бутилка от кока-кола стъкла нагоре по носа си. — Излезе само преди две седмици.
	— Изглежда толкова… пълна с насилие. Дали е подходяща?
	— Казахте, че навършва шестнайсет. — Кимна бързо към Рийд. — И че си пада по „Сплинтър Сел“. Щом е добър на нея, ще е добър и в тази.
	Тя въздъхна.
	— Предполагам, че момчетата винаги ще искат да играят на война. Ще я взема, благодаря.
	— Ще ви повикат на касата. Благодаря, че пазарувахте в „Геймстоп“. Не мога да ти обърна внимание, човече — каза Чаз на Рийд, когато клиентката се отдалечи. — Заринат съм в работа.
	— Трийсет секунди. Късна прожекция, „Островът“.
	— С две ръце съм „за“. Има клонинги, бейби.
	— Супер. Зарибих и Анджи, но тя иска да доведе Мисти.
	— О, ами аз…
	— Не ме разочаровай, човече. Това е най-близкото до среща, което съм получавал от нея.
	— Да, но Мисти е малко плашеща. И… трябва ли да плащам за нея?
	— Това не е среща. Работя по въпроса да го превърна в среща. За мен, не за теб. Ти ще подпираш мен, а Мисти — Анджи. Клонинги — припомни той на Чаз.
	— Добре, предполагам. Боже. Не бях предвидил…
	— Супер — каза Рийд, преди Чаз да си промени решението. — Трябва да купя билети. Ще се видим там.
	И изскочи навън. Случваше се! Групова не-среща можеше да му разчисти път да излязат само двамата, а това отваряше вратата за възможност за докосване.
	Малко докосване щеше да му дойде добре. Но точно сега имаше три минути да се върне в „Манджа“, иначе Дори щеше да му изпържи задника.
	Заподтичва, когато дочу нещо, което му заприлича на фойерверки или серия от гърмежи на ауспух. Напомни му за игрите със стрелби в „Геймстоп“. Обърна се назад по-скоро озадачен, отколкото уплашен.
	Тогава започнаха писъците. И тътенът.
	Осъзна, че не идват отзад, а отпред. Тътенът идваше от десетки хора, които тичаха. Той отскочи, за да направи път на идваща срещу него жена, която буташе количка с ревящо дете.
	Това по лицето й кръв ли беше?
	— Какво…
	Тя продължи да тича, а устата й бе отворена, но от нея не излизаше вик.
	Зад нея настъпваше лавина. Хората бягаха и стъпкваха по пътя си изхвърлени торби с покупки, спъваха се в тях и някои падаха един върху друг.
	Един мъж се плъзна по пода и очилата му паднаха и се счупиха под нечий крак. Рийд го хвана за ръката.
	— Какво става?
	— Той има оръжие. Той стреля… той стреля…
	Мъжът се изправи с мъка и затича на куц крак. Две тийнейджърки плачеха и пищяха в магазина вляво от Рийд.
	И той осъзна, че звукът — гърмежи от оръжие — идваше не само отпред, но и отзад. Помисли си за Чаз, който бе на трийсет секунди спринт зад него, и семейството в ресторанта, на два пъти по-голямо разстояние напред.
	— Скрий се, човече — промърмори той на Чаз. — Намери къде да се скриеш.
	И затича към ресторанта.
	Пукането и тряскането продължаваше, сега вече като че ли идваше от всички страни. Чупеха се и падаха стъкла, жена с окървавен крак се бе свила под една пейка и стенеше. Чу още викове, но лошото беше, когато спираха внезапно като скъсана лента.
	След това видя малкото момче с червени къси панталони и тениска с Елмо, което се олюляваше като пияно покрай магазина на „Абъркромби енд Фич“.
	Витрината експлодира. Хората се пръснаха и се хвърлиха към различни скривалища, а детето падна и заплака за майка си.
	Видя стрелец — момче? — което се смееше, докато стреляше, стреляше, стреляше. На пода се гърчеше мъж, в чието тяло се забиваха куршуми.
	Рийд грабна тичешком момченцето с тениска с Елмо, хвана го под мишница като футболната топка, с която никога не бе успявал да се справи.
	Стрелбата, чийто звук никога, ама никога нямаше да забрави, ставаше все по-близка. Отзад и отпред. Навсякъде.
	Никога нямаше да стигне до „Манджа“, не и с детето. Зави и затича по инстинкт, след това се втурна в магазина за плажни принадлежности.
	Анджи, момичето, с което бе флиртувал пет минути по-рано, лежеше проснато в локва кръв. Красивите й кафяви очи се взираха в него, а детето под мишницата му виеше.
	— О, боже, о, господи. О, господи, о, боже.
	Стрелбата не спираше, просто не спираше.
	— Добре, добре, ти си добре. Как се казваш? Аз съм Рийд. Как ти е името?
	— Брейди. Искам при мама!
	— Добре, Брейди, отиваме да я намерим само след минута, но засега трябва да си съвсем тих. Брейди! На колко си години?
	— На толкова. — Детето вдигна четири пръстчета, а по бузите му се стичаха едри сълзи.
	— Ти си голям мъж, нали? Трябва да сме тихи. Тук има лоши хора. Нали знаеш за лошите хора?
	Брейди кимна, по лицето му се стичаха сълзи и сополи, а очите му бяха уголемени от шока.
	— Ще бъдем тихи, за да не могат лошите хора да ни намерят. И аз ще се обадя на добрите. На полицията. — Правеше всичко възможно да пречи на момчето да види Анджи, всичко възможно и да потисне собствените си мисли за нея, за нея и смъртта.
	Той отвори плъзгащата се врата на един шкаф и извади стоката.
	— Влез тук, става ли? Като игра на криеница. Аз ще съм наблизо, но ти влез тук, докато се обадя на добрите хора.
	Бутна момчето вътре, извади телефона си и тогава видя колко силно треперят ръцете му.
	— 911. Какъв е спешният случай?
	— Мол „Даунийст“ — започна той.
	— Полицията вече пътува. В мола ли сте?
	— Да. С мен има дете. Сложих го в шкаф за стока в магазина за плажни принадлежности. Анджи, момичето, което работеше в него… Тя е мъртва. Тя е мъртва. Боже. Поне двама са и стрелят по хората.
	— Бихте ли ми казали името си?
	— Рийд Куотърмейн.
	— Добре, Рийд, смяташ ли, че в момента си на сигурно място?
	— Вие бъзикате ли се?
	— Извинявай. Ти си в магазин и значи си се скрил донякъде. Ще те посъветвам да останеш където си. Да се скриеш на място. С теб има дете, така ли?
	— Каза, че името му е Брейди, на четири е. Отделил се е от майка си. Не знам дали тя е… — Той се огледа и видя свития Брейди, чиито очи бяха като стъклени, да си смуче палеца. — Той е сигурно, нали разбирате, в шок или нещо подобно.
	— Опитай се да останеш спокоен, Рийд. И тих. Полицията е на място.
	— Те все още стрелят. Просто продължават да стрелят. И се смеят. Чух ги да се смеят.
	— Кой се смееше, Рийд?
	— Той стреляше, витрината експлодира, на земята падна човек, а той стреляше в него и се смееше. Мили боже.
	Чу викове — не писъци, а по-скоро бойни викове. Нещо първобитно и триумфално. И още изстрели след това…
	— Спря. Стрелбата спря.
	— Остани където си, Рийд. Към теб идва помощ. Остани където си.
	Той погледна отново към момчето. Стъкленият му поглед срещна неговия. То каза:
	— Мама.
	— Ще я намерим след минута. Добрите вече идват. Те идват.
	Това беше най-лошото, щеше да си помисли по-късно. Чакането… миризмата на изстрели, прогаряща въздуха, виковете за помощ, стоновете и хлипането. И да види по собствените си обувки кръвта на момичето, което никога нямаше да заведе на кино.


>>	2.

	В 7:25 на 22 юли полицай Еси Маквий довърши доклада си за леката катастрофа на паркинга на мол „Даунийст“.
	Нямаше ранени, щетите бяха минимални, но шофьорът на лексуса стана доста агресивен с трите колежанки в мустанга кабрио.
	Макар вината очевидно да беше на мустанга — плачещата двайсетгодишна шофьорка си го призна — защото бе излязъл на заден ход, без да се огледа, хубавецът и неговата ослепителна дама в лексуса също така очевидно бяха изпили няколко питиета.
	Еси остави партньора си да се оправя с лексуса, тъй като знаеше, че Бари ще извади старите глупости за жените шофьорки. Нямаше да им обърне внимание, защото знаеше и че Бари ще отбележи, че мъжът е карал пиян.
	Успокои момичетата, записа показанията им, взе данните им и им написа акт. Лексусът не прие кротко обвинението за шофиране в нетрезво състояние — нито таксито, което Бари му поръча — но Бари се справи по обичайния си спокоен начин.
	Когато радиостанцията изписука, тя се заслуша. От четири години беше полицай, но пулсът й още се ускоряваше.
	Отиде бързо до Бари и по лицето му позна, че и той се е заслушал. Еси обърна лице към микрофона си.
	— Екип 45 е на място. Ние сме точно зад киното.
	Бари отвори багажника и й хвърли бронежилетка.
	Еси я закопча с пресъхнала уста и провери пистолета си — никога не бе стреляла с него извън стрелбището.
	— Подкрепление идва след три минути. Специалните части са мобилизирани. Господи, Бари.
	— Не можем да чакаме.
	Знаеше каква е процедурата, беше преминала през обучение — макар че никога не бе очаквала да го използва наистина. „Активен стрелец“ означаваше, че всяка секунда има значение.
	Еси затича заедно с Бари към широките стъклени врати.
	Познаваше мола и се чудеше какъв обрат на съдбата я бе довел заедно с партньора й толкова близо до входа на киното.
	Не се почуди дали ще се прибере у дома, за да нахрани възрастната си котка и да довърши книгата, която бе започнала. Нямаше време.
	Локализирай, задръж, отвлечи вниманието, неутрализирай.
	Представи си мястото, преди да стигнат до вратите.
	От фоайето на киното се излизаше в мола, надясно бе будката за билети, продължи към намалените стоки, наляво по коридора към трите салона. От 911 казаха, че стрелецът е в първия, най-големия от трите.
	Тя огледа терена през стъклото, влезе, зави наляво, а Бари — надясно. Чу музиката от мола, шума от клиентите.
	Двамата продавачи на щанда за намалени стоки гледаха с разширени очи двете ченгета с извадени пистолети. И двамата вдигнаха ръце. Голямата сода в ръцете на този вляво падна върху щанда и се разля.
	— Има ли някой друг тук? — попита Бари.
	— Само Дж-дж-джули при гардеробите.
	— Изведете я навън. Веднага! Тръгвайте!
	Единият се втурна към вратата зад щанда. Другият стоеше с вдигнати ръце и повтаряше:
	— Какво? Какво? Какво?
	— Вървете!
	Той тръгна.
	Еси зави наляво, огледа ъгъла, видя труп, проснат по очи, пред вратата на първия салон и кървава следа зад него.
	— Имаме труп — каза тя на диспечера и продължи напред. Бавно, внимателно. Покрай смеха от салона вдясно от нея и към звуците, които напираха през вратата на първия салон.
	Изстрели, писъци.
	Еси се спогледа с Бари и прекрачи трупа. Той кимна и тя си помисли: започна се.
	Когато отвориха вратите на салона, през тях се изляха звуци на насилие и страх и приглушената светлина от коридора се прокрадна в мрака.
	Тя видя стрелеца — мъж с бронежилетка, каска, очила за нощно виждане и бойна пушка в едната ръка и пистолет в другата.
	В мига, в който го забеляза, той застреля мъж, бягащ през страничния изход в дъното на помещението.
	След това обърна пушката към вратите на салона и откри огън.
	Еси се скри зад стената зад последния ред и видя как Бари бе улучен в бронежилетката и падна назад.
	Не трябва да се целя в торса, каза си тя, докато адреналинът се разливаше във вените й, не в торса, защото също като Бари стрелецът носеше бронежилетка. Вдиша бързо три пъти, претърколи се и за свой ужас видя, че той се приближава към нея по наклонената пътека.
	Тя стреля ниско — бедрата, чатала, краката, глезените, продължаваше да стреля, докато той не падна.
	Трябваше да потисне инстинкта си да отиде при партньора си и се примъкна към стрелеца.
	— Стрелецът е повален. — Като продължаваше да се цели в него, издърпа пистолета от ръката му и изрита пушката, която той бе изпуснал. — Има повален полицай. Партньорът ми бе улучен. Нуждаем се от линейка. Боже, множество жертви с огнестрелни рани! Имаме нужда от помощ тук. Имаме нужда от помощ.
	— Има данни за друг активен стрелец, вероятно са двама или повече на територията на мола. Потвърждавате ли, че единият е повален?
	— Повален е. — Тя огледа долната половина от тялото му, локвата кръв. — Не се изправя. — Докато го казваше, насечените дихания на стрелеца утихнаха.
	Имаше пъпка на брадата. Тя се взираше в нея, докато най-накрая успя да вдигне глава и да огледа какво бе направил.
	Трупове, пръснати по пътеката, на седалките, в тесните пространства между редовете, където бяха паднали или се бяха опитали да се скрият.
	Никога нямаше да забрави тази гледка.
	Когато екип на специалните части се втурна през вратата на салона, Еси вдигна ръка.
	— Полицай Маквий. Стрелецът е неутрализиран. Партньорът ми…
	Докато го казваше, Бари кашляше и стенеше. Тя се изправи от клекналото си положение и се олюля, виеше й се свят.
	— Ранена ли си, Маквий?
	— Не. Не, само… Не. — Тръгна приведена към Бари.
	— Следващия път, когато мрънкам колко са тежки тези жилетки и колко ми е топло в тях, удари ме. — Дъхът му хриптеше. — Адски боли.
	Тя преглътна надигналата се в гърлото й горчилка и хвана Бари за ръката.
	— Щеше да боли повече без нея.
	— Ти го повали, Еси. Повали копелето.
	— Да. — Пак трябваше да преглътне, този път повече горчилка, но кимна. — Мисля, че е хлапе, Бари. Не е сам.
	Влетяха още ченгета и екипът на първата линейка. Докато другите полицаи се втурваха в мола да търсят другия стрелец или стрелци, Еси и Бари проверяваха тоалетните на салона и гардеробите.
	— Имаш нужда от медицинска помощ — каза му тя, докато наближаваха дамската тоалетна.
	— Ще я получа по-късно. Обаждането до 911. — Той кимна към вратата на тоалетната.
	Еси я бутна и отвори, насочи пистолета си напред и зърна собственото си лице в огледалата над мивката. Болезнено бледо, но по-добре от посивялото тъмнокафяво лице на Бари.
	— Полиция! — извика Еси. — Симон Нокс? Ние сме от полицията.
	Отвърна й тишина.
	— Може да е излязла.
	Вратите на кабинките бяха отворени, но едната бе само открехната.
	— Симон — повтори Еси и тръгна натам. — Аз съм полицай Маквий от участъка на Рокпойнт. Вече си в безопасност.
	Бутна вратата и видя момичето, клекнало върху тоалетната чиния и притиснало ушите си с ръце.
	— Симон. — Еси се наведе и сложи ръка върху коляното на Симон. — Вече си в безопасност.
	— Те пищят. Той ги избива. Тиш, Май, майка ми, сестра ми.
	— Помощта вече пристигна. Ще ги намерим. Да те измъкнем оттук. Ти постъпи много умно. Спаси животи тази вечер, като се обади за помощ, Симон.
	Симон вдигна поглед, огромните й кафяви очи бяха плувнали в сълзи и показваха, че е в шок.
	— Падна ми батерията на телефона. Забравих да го заредя и той угасна. Затова се скрих тук.
	— Добре си направила. Сега ела с мен. Аз съм полицай Маквий. А това е полицай Симпсън.
	— Мъжът, мъжът избяга и падна. Кръвта. Видях… Видях… Тиш и Май са в салона. Майка ми и сестра ми пазаруват.
	— Ще ги намерим. — Еси прегърна Симон и й помогна да слезе и да излезе навън. — Ще трябва да отидеш с полицай Симпсън. Аз ще намеря майка ти, сестра ти и приятелките ти.
	— Еси.
	— Ранен си, Бари. Вземи хлапето. Заведи я да я прегледат.
	Тя поведе момичето по коридора покрай салоните. Според докладите за ситуацията по радиостанцията й още двама стрелци бяха повалени. Надяваше се да няма повече, но трябваше да е сигурна.
	Когато Бари пое Симон и я поведе към стъклените врати и проблясващите светлини на полицейските коли и линейките, Симон се спря и погледна Еси право в очите.
	— Тюлип и Натали Нокс. Май Хай Янг и Тиш Олсен. Трябва да ги намерите. Моля ви. Моля ви, намерете ги.
	— Разбрах. Заемам се.
	Еси тръгна в обратна посока. Не чуваше повече изстрели и слава богу, че някой бе спрял музиката. Радиостанцията й изпука и по нея дойде информация за обезопасените зони, чуха се и молби за медицинска помощ.
	Тя се спря, взря се в мола, в който пазаруваше, из който се разхождаше и в който се бе хранила, откакто се помнеше.
	Помисли си в ступор, че ще трябва време, за да се изнесат труповете, да се превържат и транспортират ранените и да се вземат показания от тези, които бяха избегнали нараняванията — физическите наранявания, поправи се тя. Съмняваше се, че някой преживял тази вечер може да остане незасегнат.
	В мола вече се втурваха парамедиците, но имаше толкова много хора, на които нямаше как да помогнат.
	Жена със стичаща се по ръката й кръв бе прегърнала в скута си мъж, на когото нямаше как да се помогне. Друг с тениска на „Ред Сокс“ лежеше по корем. Виждаше мозъка му през раната на главата. Жена на около трийсет години седеше и плачеше пред „Старбъкс“, престилката й бе оплискана в кръв.
	Видя малка розова маратонка и макар да се молеше момиченцето, което я бе изгубило, да е на сигурно място, сърцето й се сви.
	Видя младеж на двайсетина години или може би тийнейджър да се олюлява на излизане от „Геймстоп“. Дебелите му очила бяха килнати пред замъгления му поглед.
	— Свърши ли? — попита я той. — Свърши ли?
	— Ранен ли сте?
	— Не. Ударих си лакътя. Аз… — Замъгленият му поглед се плъзна по нея, след това към кървящите и мъртвите. — О, боже, о боже. В склада. Има хора в склада. Казаха да направя така, ако… Има хора в склада.
	— Изчакайте една минута. — Тя се извърна, за да попита по радиостанцията дали може да изведе група хора навън и къде. — Как се казвате? — попита го тя.
	— Аз съм Чаз Бъргмън. Аз съм дежурният управител тази вечер.
	— Добре, Чаз, справил си се отлично. Да изведем сега хората. Навън има полицаи, които ще ви вземат показанията, но нека първо изведем всички.
	— Имам приятел. Рийд, Рийд Куотърмейн. Той работи в „Манджа“, ресторанта. Можете ли да го намерите?
	— Ще го намеря. — Еси добави и него към списъка.
	— Свърши ли? — попита пак Чаз.
	— Да — каза му тя, макар да знаеше, че е лъжа.
	За всички докоснали се до насилието тази вечер това никога нямаше да свърши.

	* * *

	Рийд носеше Брейди на ръце, когато забеляза част от персонала на „Манджа“. Някои седяха на тротоара и се прегръщаха. Роузи, все още с готварската си престилка, бе заровила лице в дланите си.
	„Яж паста — му казваше тя. — Надебелей, кльощаво момче.“
	— Добре си, добре си. — Рийд затвори очи, докато клякаше до нея.
	Тя скочи и го прегърна.
	— Не си ранен. — Роузи обхвана лицето му с длани.
	Той поклати глава.
	— Добре ли са всички?
	Роузи изплака, сякаш нещо се скъса в нея.
	— Той влезе и… — Роузи млъкна, когато забеляза момчето, което Рийд държеше. — Ще говорим за това по-късно. Кой е този красив младеж?
	— Това е Брейди. — Значи не всички са добре, помисли си Рийд. — Ние си прекарваме времето заедно. Трябва да намеря майка му.
	И да се обадя на своята, помисли си Рийд. Беше й пратил съобщение отвътре, беше й казал, че е добре, да не се притеснява. Но трябваше да се обади у дома.
	— Добрите дойдоха. Рийд така каза.
	— Да, дойдоха. — Роузи се насили да се усмихне през сълзи.
	— Искам при мама.
	— Ще помоля някой от полицаите да помогне.
	Рийд се изправи и тръгна към една полицайка, защото му се стори, че Брейди би тръгнал с жена.
	— Полицай? Можете ли да ми помогнете? Това е Брейди и трябва да намеря майка му.
	— Здравей, Брейди. Как се казва майка ти?
	— Мама.
	— Татко ти как я нарича?
	— Скъпа.
	Еси се усмихна.
	— Обзалагам се, че има и друго име.
	— „Лиса, скъпа“.
	— Добре, а как е цялото ти име?
	— Аз съм Брейди Майкъл Фостър. На четири години. Баща ми е пожарникар и имам куче на име Мак.
	— Пожарникар значи. А как е цялото му име?
	— Той е „Майкъл, скъпи“.
	— Добре. Изчакай минутка.
	Пожарникарите бяха сред първите, откликнали на молбата за помощ, така че Еси намери един от тях.
	— Трябва да намеря Майкъл Фостър. Синът му е при мен.
	— Фостър е от моите хора. Брейди е при теб? Ранен ли е?
	— Не.
	— Майка му пътува към болницата. Два изстрела в гърба, мамка му. Фостър търси момчето. Не знаеше, че са тук, докато нашите парамедици не намериха Лиса. — Той потри лицето си с длани. — Не знам дали ще оживее. Ето го и него.
	Еси видя мъж да тича през шокираната тълпа. Едър, с кестенява късо подстригана коса. Той се стресна, приведе рамене, след това се обърна и затича към сина си. Брейди изпищя от ръцете на Рийд:
	— Тате!
	Майкъл грабна сина си от Рийд, прегърна го и започна да го целува по главата и лицето.
	— Брейд, слава богу, слава богу. Ранен ли си? Някой нарани ли те?
	— Мама падна, не можех да я намеря. Рийд ме намери и каза, че трябва да сме много тихи и да чакаме добрите. Аз бях много тих, както той каза, дори ме сложи в шкафа.
	Насълзените очи на Майкъл срещнаха погледа на Рийд.
	— Ти ли си Рийд?
	— Да, сър.
	Майкъл протегна ръка и стисна дланта на Рийд.
	— Никога няма да мога да ти се отблагодаря. Имам да ти казвам много неща, но… — Той млъкна, мисълта му се бе прояснила достатъчно, за да види кръвта по панталоните и обувките на Рийд. — Ранен ли си?
	— Не. Не мисля… Не е моя… На… — Не можеше да намери думи.
	— Добре, добре, Рийд. Слушай, трябва да отведа Брейди. Имаш ли нужда от помощ?
	— Трябва да намеря Чаз. Не знам дали е добре. Трябва да го намеря.
	— Изчакай.
	Майкъл премести Брейди отстрани и извади радиостанцията си.
	— Искам при мама.
	— Добре, приятелче, но първо ще помогнем на Рийд.
	Докато Майкъл говореше по радиостанцията, Рийд се огледа. Толкова много светлини, всичко бе ярко и отблясъците се сливаха. Толкова много шум. Говор, викове, плач. Видя мъж, който стенеше и кървеше върху носилка, която качваха в линейка. Жена с една обувка и стичаща се по лицето й кръв подскачаше на един крак в кръг и викаше „Джуси“, докато униформен не я отведе.
	Момиче с дълга кестенява опашка седеше на тротоара и говореше с полицай. Тя само клатеше глава, а тигровите й очи блестяха под проблясващите светлини.
	Видя колите на телевизионните екипи и още ярки светлини отвъд жълтата полицейска лента. Зад нея се тълпяха хора, някои крещяха имена.
	Изведнъж му стана безпощадно ясно: някои от тези, които те викаха, никога нямаше да им отговорят.
	Започна да се тресе отвътре. Стомах, черва, сърце. Ушите му запищяха, погледът му се замъгли.
	— Хей, Рийд, защо не седнеш за минута? Ще намеря приятеля ти.
	— Не, имам нужда… — Видя Чаз да излиза с група хора, водена от полицаи. — Мили боже. Чаз!
	Провикна се като хората отвъд полицейската лента и затича с всички сили.


	Симон седеше на тротоара и чакаше отново да почувства краката си. Да усети всичко отново. Тялото й бе безчувствено, сякаш й бяха били новокаин навсякъде.
	— Майка ти и сестра ти са добре.
	Чу думите на полицай Маквий и се опита да ги почувства.
	— Къде са? Къде са?
	— Скоро ще ги изведат. Майка ти има малки наранявания. Малки, Симон. Тя е добре. Влезли са в един от магазините, скрили са се. Майка ти е порязана от летящи стъкла и си е ударила главата. Но е добре, ясно?
	Симон само поклащаше глава.
	— Мама си е ударила главата.
	— Но ще се оправи. Скрили са се и скоро излизат.
	— Май, Тиш.
	Знаеше, позна по начина, по който полицай Маквий я прегърна през раменете. Не можеше да го почувства, не докрай, усещаше само тежестта.
	Тежестта.
	— Май пътува към болницата. Ще се погрижат добре за нея, ще направят всичко възможно.
	— Май. Той я е прострелял? — Гласът й стана писклив и прониза като нож собствените й уши. — Той я е прострелял?
	— Тя пътува към болницата, там я очакват, за да се погрижат за нея.
	— Трябваше да се изпишкам. Не бях там. Трябваше да се изпишкам. Тиш беше там. Къде е Тиш?
	— Трябва да изчакаме, докато всички излязат и всички бъдат идентифицирани.
	Симон не спираше да клати глава.
	— Не, не, не. Те седяха една до друга. Аз трябваше да се изпишкам. Той е прострелял Май. Прострелял я е. Тиш. Седяха една до друга.
	Погледна към Еси и разбра. И това върна сетивата й. Накара я да почувства всичко.


	Рийд прегърна силно Чаз, почувства, че поне част от света отново беше наред. Стояха прегърнати пред момичето с дългата кестенява опашка и тигрови очи.
	Когато тя простена горко, Рийд отпусна глава на рамото на Чаз.
	Той знаеше, че в това стенание има име, на което някой никога повече нямаше да се обади.


	Не можеха да я накарат да си тръгне. Беше истински хаос, но тя знаеше, че седи в болничната чакалня на твърд пластмасов стол. В ръката си държеше кока-кола.
	Сестра й и баща им седяха с нея. Натали се бе гушнала в татко си, но Симон не искаше да я прегръщат и докосват.
	Не знаеше откога чакат. Отдавна? Пет минути?
	И други хора чакаха.
	Тя чуваше числа, различни числа.
	Трима стрелци. Осемдесет и шест ранени. Понякога броят на ранените се увеличаваше, понякога намаляваше.
	Трийсет и шест мъртви. Петдесет и осем.
	Числата се променяха, непрекъснато се променяха.
	Тиш беше мъртва. Това нямаше да се промени.
	Трябваше да чакат на твърдите столове, докато някой извади стъклата от главата на майка й и се погрижи за порязванията по лицето й.
	Това лице се бе запечатало в ума й, всички онези малки рани, бледостта под грима. Русата коса на майка й — винаги перфектна — окървавена и сплъстена.
	Бяха я докарали на една от онези колички, Натали я стискаше за ръката и плачеше.
	Натали не беше ранена, защото мама я бе изблъскала в магазина и бе паднала. Натали я бе извлякла вътре зад една витрина с летни блузи.
	Натали беше смела. Симон щеше да й го каже, когато отново можеше да говори.
	Но сега трябваше да извадят стъклата от лицето на майка й и да я прегледат, защото тя си бе ударила главата и бе загубила съзнание за няколко минути.
	Сътресение.
	Знаеше, че Натали иска да се прибере у дома, защото татко не спираше да й казва, че мама ще се оправи и скоро ще излезе и тогава ще се приберат.
	Но Симон не можеше да тръгне и не можеха да я накарат.
	Тиш беше мъртва, Май беше в операционната и те не можеха да я накарат.
	Тя държеше кенчето с кока-кола с двете си ръце, за да не може баща й пак да хване дланта й. Тя не искаше никой да й държи ръката и да я прегръща. Не още. Може би никога повече.
	Просто трябваше да чака на твърдия пластмасов стол.
	Лекарят излезе и баща й скочи на крака.
	Татко е толкова висок, помисли си през мъглата Симон, толкова висок и красив. Все още беше с костюм и вратовръзка, защото току-що се бе прибрал вкъщи от работна вечеря, когато пуснал новините.
	След това се втурнал право към колата и тръгнал към мола.
	Лекарят даде на баща й някои указания. Леко сътресение, няколко шева.
	Когато майка й излезе, Симон се изправи неуверено на крака. До този момент не беше осъзнала, че се бе страхувала за майка си.
	С майка й ще стане като с Май, или по-лошо, като с Тиш.
	Но майка й излезе в чакалнята. Имаше две странни превръзки на лицето, но не изглеждаше толкова бледа, както преди. Както Симон си представяше, че изглеждат мъртъвците.
	Натали скочи и прегърна майка си.
	— Моето смело момиче — промърмори Тюлип. — Моите смели момичета — каза тя и се протегна съм Симон.
	И Симон най-накрая поиска да бъде докосната, поиска да прегръща и да бъде прегръщана. Обви ръце около майка си, а Натали остана между тях.
	— Добре съм, имам цицина на главата. Да отведем момичетата у дома, Уорд.
	Симон долови сълзите в гласа на майка си и я притисна силно още за миг. Затвори очи, когато баща й прегърна и трите.
	— Ще докарам колата.
	Симон се отдръпна.
	— Няма да дойда. Няма да се прибера.
	— Скъпа…
	Но Симон яростно поклати глава, отстъпи още една крачка от умореното лице на майка си с порязванията и превръзките.
	— Няма да дойда. Май… оперират Май. Няма да дойда.
	— Скъпа — опита пак Тюлип, — нищо не можеш да направиш тук и…
	— Мога да бъда тук.
	— Нат, помниш ли къде паркирахме?
	— Да, татко, но…
	— Изведи майка си. — Той подаде ключа на Натали. — Двете влезте в колата и ми дайте минута със Симон.
	— Уорд, момичетата трябва да се приберат. Трябва да са далече от тук.
	— Влезте в колата — повтори баща й дори когато Симон седна отново и скръсти опърничаво и нещастно ръце. Той докосна с устни бузата на жена си, промърмори нещо, след това седна до Симон. — Знам, че си уплашена. Всички сме така.
	— Ти не беше там.
	— И това знам. — Тя долови тъгата в гласа му, но поклати глава, за да се отърси от нея. Отблъсна я. — Симон, потресен съм и съжалявам за Тиш. Потресен съм и съжалявам за Май. Обещавам ти, че ще се обадим да попитаме за Май от къщи и че ще те доведа да я видиш утре. Но майка ти трябва да се прибере, също и Натали.
	— Заведи ги у дома.
	— Не мога да те оставя тук.
	— Трябва да остана. Аз ги изоставих. Аз ги изоставих.
	Той я придърпа към себе си. Тя се съпротивляваше, опита да се освободи, но той беше по-силен и я държа, докато тя се разплака.
	— Потресен съм и съжалявам за Тиш и Май — повтори Уорд. — И ще съм благодарен до края на живота си, че ти не си била в салона. Трябва да се погрижа за майка ти и сестра ти сега. Трябва да се погрижа и за теб.
	— Не мога да оставя Май. Не мога. Не мога. Моля те, не се опитвай да ме накараш.
	Той можеше да го направи и Симон се тревожеше, че ще успее, но тъкмо когато се отдръпна от него, влетя Сиси.
	Дълга развята червена коса, половин дузина гердани от мъниста и кристали на шията й, разкроена синя пола и сандали.
	Тя прегърна Симон, обви стегнатите си от йога ръце около нея и я обля с дъх на парфюм с плодов дъх и съвсем малко мирис на марихуана.
	— Слава богу! О, миличка! О, благодаря на всички богове и богини. Тюлип? — попита тя Уорд. — Натали?
	— Току-що отидоха при колата. Тюлип има няколко цицини и охлузвания, само това. Нат е добре.
	— Сиси ще остане с мен. — Симон приближи устни към ухото на баба си. — Моля те, моля те.
	— Разбира се, че ще остана. Ранена ли си? Ти…
	— Той уби Тиш. Май… сега е в операционната.
	— О, не. — Сиси я залюля в прегръдките си и заплака с нея. — Тези сладки момичета, тези сладки млади момичета.
	— Татко трябва да отведе мама и Натали у дома. Аз трябва да чакам тук. Трябва да чакам Май. Моля те.
	— Разбира се. Аз ще се погрижа за нея, Уорд. Ще остана с нея. Ще я доведа вкъщи, когато Май излезе от операционната. Аз ще се погрижа за нея.
	Симон долови стоманената нишка в думите на Сиси и разбра, че баща й се е канел да протестира.
	— Добре, Симон. — Той хвана лицето й с длани и я целуна по челото. — Обади се, ако имаш нужда от мен. Ще се молим за Май.
	Тя го проследи с поглед, докато си тръгваше, после пъхна длан в ръката на Сиси.
	— Не знам къде е. Можеш ли да я намериш?
	Сиси Ленън знаеше как да накара хората да й кажат това, което искаше да знае, и да правят каквото тя смяташе, че трябва да правят. Не отне много време да заведе Симон в друга чакалня.
	В тази имаше столове с тапицерия, дивани и пейки, дори автомат за закуски.
	Видя родителите на Май, по-голямата й сестра, по-малкия й брат, баба й и дядо й. Бащата на Май я забеляза пръв. Изглеждаше с хиляда години по-стар от времето, когато взеха Май, за да тръгнат към киното.
	Спомни си, че тогава той работеше в градината и им бе махнал.
	Той стана, приближи се и я прегърна просълзен.
	— Толкова се радвам, че не си ранена. — Английският му бе перфектен и прецизен, миришеше на прясно окосена трева.
	— Аз ги изоставих. Трябваше да отида до тоалетната и ги изоставих. След това…
	— А, радвам се за това. Госпожице Ленън, много мило, че сте тук.
	— Сиси — поправи го тя. — Сега всички сме едно семейство. Бихме искали да чакаме с вас, да изпратим всичките си лековити мисли към Май.
	Брадичката му трепереше, докато той се опитваше да се овладее.
	— Симон, съкровище, защо не седнеш при майката на Май? — Тя прегърна господин Янг през раменете. — Да се поразходим.
	Симон отиде и седна при госпожа Янг. И когато тя хвана дланта й, Симон стисна здраво нейната.
	Знаеше, че Сиси вярва във вибрациите, светлината, запаления градински чай и медитацията. И всякакви други неща, които караха дъщеря й да поглежда презрително.
	Симон знаеше и че ако някой може да излекува Май чрез силата на волята си, това бе Сиси.
	Затова се хвана здраво за това, както здраво стискаше ръката на майката на Май.


>>	3.

	Когато Сиси се върна, Симон стана и остави господин Янг да седне до жена си. Преди пак да се настани, сестрата на Май, Нари, я хвана под ръка.
	— Помогни ми да донесем чай.
	Симон прекоси с нея голямото помещение към плота с кани с топла вода, кафе, чаени торбички и пластмасови чаши за еднократна употреба.
	Нари беше стройна и старателна, във втори курс в Масачузетския технологичен институт. Тя сръчно направи картонена табла.
	— Нищо не казват. — Говореше тихо, взирайки се дълго в Симон. Тъмните й очи я гледаха иззад стъклата на очилата с тъмни рамки. — Зле е. Май е простреляна три пъти.
	Симон отвори уста, но от нея не излизаха думи. Нямаше думи.
	— Чух полицай да говори с една сестра, след като я вкараха в операционната. Загубила е много кръв. Толкова е мъничка, а е загубила много кръв. Ще дойдеш ли с мен да дам кръв за нея? Може и да не я използват за нея, но…
	— Да. Какво трябва да направим? Къде трябва да отидем?
	И тъй като беше непълнолетна, Симон имаше нужда от Сиси. Чакаха на опашка, защото толкова много хора постъпваха като тях.
	Симон извърна поглед, преди иглата да се забие в нея, защото от иглите й се гадеше. След това изпи малката чаша с портокалов сок, както я инструктираха.
	По пътя обратно каза на Сиси, че трябва да отиде до тоалетната.
	— Ще дойда с теб.
	— Не, няма нужда, ще се оправя.
	Искаше да отиде сама най-вече защото имаше нужда да повърне портокаловия сок.
	Но когато влезе вътре, видя жена, застанала до мивките, да плаче.
	Майката на Тифани. Госпожа Брайс й преподаваше литература в седми клас. Всички знаеха, че същата година господин Брайс се бе развел с нея, за да се ожени за много по-млада жена, с която бе имал извънбрачна връзка, защото тя забременяла.
	Симон си даде сметка, че не се бе замислила за Тифани и Трент — момчето, което си мислеше, че обича.
	— Госпожо Брайс. — Жената се обърна, все още хлипайки. — Извинете. Аз съм Симон Нокс. Преподавахте ми в прогимназията. Познавам Тифани. Видях я тази вечер преди… Преди…
	— Ти си била там.
	— С Май Хай Янг и Тиш Олсен. На кино. В момента оперират Май. Простреляна е. Простреляна я. Той уби Тиш.
	— О, боже. — Стояха една срещу друга и по лицата им се стичаха сълзи. — Тиш? Тиш Олсен? О, боже. О, боже. — Тя прегърна Симон и Симон се притисна в нея. — Тифани е в операционната. Тя… Не могат да ми кажат нищо.
	— Трент? Тя беше с Трент.
	Госпожа Брайс отстъпи назад, притисна длани към очите си, и поклати глава.
	— Ще се моля за Май. — Тя се обърна пак към мивката, пусна водата и си наплиска лицето. — Ти ще се молиш за Тифани.
	— Ще се моля — обеща Симон и наистина го мислеше.
	Вече нямаше нужда да повръща. Чувстваше се празна.
	В чакалнята заспа, склонила глава в скута на Сиси. Когато се събуди, остана сгушена в нея, а мислите й бяха толкова замъглени, че й се струваше че в помещението има тънък пласт дим.
	През него видя мъж с посивяла коса и сини хирургически дрехи да говори с госпожа Брайс. И господин Брайс беше там, осъзна тя, заедно с жената, която бе забременил и за която се бе оженил.
	Госпожа Брайс пак плачеше, но не по начина, по който бе плакала в тоалетната. Беше стиснала ръце в скута си, устните й бяха силно свити и не спираше да кима. И дори през мъглата Симон видя благодарността й.
	Тифани не бе умряла, за разлика от Тиш. За разлика от Трент.
	Май също нямаше да умре. Не можеше да умре.
	Чакаха. Тя отново се унесе, но този път по-леко, защото усети как Сиси се размърда.
	Беше лекарка с гарвановочерна коса, вдигната на кок. Имаше акцент, може би беше индийка. Симон чу какво казва, но думите избледняха в мъглата, докато се опитваше да стане.
	Май бе излязла от операционната.
	Огнестрелна рана в дясната ръка. Нямаше увредени мускули.
	Куршум в десния бъбрек. Беше зашит, не се очакваше трайно увреждане.
	Рана в гърдите. Белите дробове били пълни с кръв. Източване, лечение, преливане на кръв. Следващите двайсет и четири часа били критични. Май била млада и силна.
	— След като излезе от следоперационната зала и влезе в интензивното отделение, ще можете да я видите. За кратко. Влизайте само по двама. Тя е упоена — продължи лекарката. — Трябва да поспи няколко часа. И вие се опитайте да си починете.
	Госпожа Янг се разплака също като госпожа Брайс.
	— Благодаря ви. Благодаря ви. Ще изчакаме да я видим. — Господин Янг прегърна жена си.
	— Ще ви заведат в интензивното. Но само роднините — добави тя и погледна към Симон и Сиси.
	— Това момиче ни е като роднина — каза господин Янг.
	Лекарката се смили и погледна пак към Симон.
	— Ще ми трябва името ти, за да те включим в списъка на одобрените посетители.
	— Симон Нокс.
	— Симон Нокс? Която се е обадила първа на 911?
	— Не знам. Но се обадих.
	— Симон, трябва да го знаеш. Като си се обадила толкова бързо, ти си дала на Май шанс да се бори. Ще те включа в списъка.

	* * *

	Симон се прибра и си легна, за да сънува мрачни и накъсани сънища, а Майкъл Фостър седеше до болничното легло на жена си, която спеше.
	Тя щеше да се събуди и пак да попита за Брейди. Краткосрочната й памет беше пострадала, но щеше да се върне, така му казаха. Засега той трябваше да я убеждава всеки път, когато идваше в съзнание, че синът им е непокътнат.
	Рийд Куотърмейн. Дължаха го на Рийд Куотърмейн.
	Тя ще се събуди, мислеше си той. Ще живее.
	И заради куршума в гръбначния си стълб никога повече няма ходи.
	Единият куршум я бе пронизал точно под лопатката на гърба, но другият се бе забил ниско долу в гръбначния й мозък.
	Той се опитваше да повярва, че са извадили късмет, защото трябваше да вярва в това, за да убеди и нея. Ако куршумът бе влязъл по-високо, можеше да изгуби усещането в торса и ръцете си. Можеше да се нуждае от обдишване, можеше да не е в състояние да завърти шията си.
	Но те бяха извадили късмет. Беше й спестена травмата да изгуби контрол над червата и пикочния си мехур. С времето и след рехабилитация щеше да може да управлява моторизирана инвалидна количка, дори да кара кола.
	Но неговата красива съпруга, която обичаше да танцува, вече няма да може да ходи.
	Никога нямаше вече да тича с Брейди по плажа, да ходи на походи, да бяга нагоре-надолу по стълбите в къщата, за която толкова пестиха.
	И всичко това заради три извратени, егоистични копеленца, които бяха тръгнали да избиват без причина.
	Той дори не знаеше кой от тримата е ранил жена му, майката на детето му, любовта на проклетия му живот.
	Нямаше значение кой е бил, мислеше си той. Всички го бяха направили.
	Джон Джеферсън Хобарт, известен още като Джей Джей, на седемнайсет години.
	Кент Франсис Уайтхол, на шестнайсет.
	Девън Лорънс Полсън, на шестнайсет.
	Тийнейджъри.
	Социопати, психопати. Не му пукаше какъв етикет щяха да им прикачат психиатрите.
	Знаеше броя на жертвите, поне в четири сутринта, когато провери за последен път.
	Осемдесет и девет.
	А неговата Лиса беше една от двеста четиридесет и двамата ранени.
	Защото три извратени момчета, въоръжени до шибаните си зъби, бяха влезли в мола в петък вечер, решени да убиват и осакатяват.
	Мисията бе изпълнена.
	Той не ги причисляваше към убитите — те не заслужаваха да бъдат преброени заедно с тях. Но беше благодарен на полицайката, която бе убила Хобарт, благодарен, че другите двама се бяха самоубили или убили един друг.
	Тази подробност все още беше неясна в четири сутринта.
	Можеше да бъде благодарен, че няма да има процес. Благодарен, че не се налага той, който се бе посветил на спасяването на живот, да прекарва безсънни нощи, в които да обмисля сам да ги убие.
	Лиса се размърда и Майкъл се приведе към нея. Когато отвори очи, той поднесе ръката й към устните си.
	— Брейди?
	— Той е добре, скъпа. При майка ти и баща ти е. Добре е.
	— Държах го за ръка. Понечих да го грабна и да избягам, но тогава…
	— Той е добре, Лиса, добре е.
	— Толкова съм уморена.
	Когато се унесе, той продължи да я гледа как спи.


	Рийд се събуди призори, главата му пулсираше, очите му пареха, гърлото му бе напълно пресъхнало. Най-гадният махмурлук без нито една капка алкохол.
	Взе си душ, трети, откакто се бе прибрал при изтощените си и благодарни родители и в прегръдките на разплаканата си сестра. Просто не можеше да преживее начина, по който кръвта на Анджи се бе просмукала през панталоните му до кожата.
	Взе ибупрофен и го преглътна с вода направо от чучура на чешмата.
	След това включи компютъра си. Нямаше никакъв проблем да намери статии за стрелбата.
	Проучи трите изброени имена, след това разгледа снимките. Стори му се, че разпознава Уайтхол, но не беше сигурен откъде.
	Знаеше, че разпознава Полсън. Беше го видял да пълни тялото на мъж с куршуми и да се смее.
	Един от двамата беше убил Анджи, тъй като според репортажите третият, Хобарт, не бе успял да излезе от киносалона.
	Един от тях беше убил Джъстин, момчето, което събираше съдовете в „Манджа“, това бе първата му лятна работа. И Луси, сервитьорката, която имаше планове да се пенсионира в края на годината, да се качи в кемпера си и да обикаля страната със съпруга си.
	Клиенти също. Не знаеше колко.
	Дори беше в болницата. Както и Боби, Джак и Мери.
	Роузи му каза, че момчето с оръжията влязло през стъклените врати, обсипало основния салон с куршуми и излязло. Десет секунди, двайсет. Не повече.
	Прочете разкази на очевидци, спря и препрочете два пъти този за „Геймстоп“.
C>
	Чухме стрелбата, но не знаехме какво е това. В магазина е шумно. След това един мъж влезе тичешком и извика, че някой разстрелва хора. Той кървеше, но като че ли дори не знаеше, че е прострелян. Тогава управителят на магазина, не му знам името, ни поведе и ни каза всички да се скрием в склада. Някои хора затичаха навън, но стрелецът се приближи. Чувахме го и управителят не спираше да ни повтаря да отидем в склада отзад. Беше наистина тясно там, складът бе претъпкан. Никога през живота си не съм се страхувал така, както в онова препълнено помещение. Хората плачеха и се молеха, а той ни каза да пазим тишина. След това чухме много силна стрелба. Точно пред магазина. Чухме чупене на стъкло. Помислих си, че всички ще умрем, но след това всичко спря. Предполагам, че стрелецът е отминал. Управителят искаше да останем вътре, докато дойде полицията, но някой изпадна в паника и бутна вратата. Някои хора избягаха навън. След това дойде полицията и ни изведе. Онова момче ни спаси живота, младият управител с дебелите очила. Убеден съм, че ни спаси живота.
C$
	— Браво, Чаз — промърмори Рийд.


	В малката кухня на малкия си апартамент Еси си направи пълна кана кафе. Щеше да има достатъчно време да я изпие, тъй като бе освободена от дежурства.
	Шефът й каза, че ще се върне — и най-вероятно ще получи медал — но процедурата трябва да се спази. Тя не само бе стреляла, тя бе убила.
	Еси вярваше на шефа си и знаеше, че си е свършила работата, но предполагаше, че ще стои на нокти, докато не я допуснат пак на дежурства. Не бе осъзнавала каква голяма нужда има да бъде ченге, докато не се появи и най-малкото съмнение, че може да бъде уволнена.
	Старата котка спеше на възглавницата, а Еси си приготви кифличка и взе последния си банан. Тъй като размерите и разположението на апартамента й позволяваха да вижда екрана от кухненската маса, тя седна до нея и включи телевизора.
	Знаеше, че пресата е научила името й и по-ранните поглеждания през прозореца доказваха, че вече са я издирили. Не искаше да излиза от апартамента си и да се хване в мрежата на въпросите и камерите. Някой бе издал домашния й телефон и се наложи да го изключи. Постоянното звънене я изкарваше извън нерви.
	Засега мобилният й телефон оставаше сигурен. Ако партньорът й или шефът й искаха да се свържат с нея, можеха. Освен това имаше и електронна поща.
	Отвори лаптопа, докато ядеше, и изгледа по-ранните новинарски емисии за някаква информация, която е пропуснала.
	Направи в лаптопа си списък с имена, които й се въртяха в главата.
	Симон Нокс, майка й, сестра й. Рийд Куотърмейн. Чаз Бъргмън. Майкъл, Лиса и Брейди Фостър. Май Хай Янг. Тиш Олсен.
	Щеше да проследи какво се случва с всеки от тях, дори да трябва да го прави в свободното си време.
	Отбеляза и имената на стрелците. Възнамеряваше да изрови всичко, което може, за тях, за семействата им, учителите им, приятелите им, работодателите им, ако имаха такива. Искаше да ги опознае.
	Написа броя — засега — на убитите и на ранените. Добави имената, които знаеше. Щеше да научи и останалите.
	Ще си свърша работата, мислеше си тя, докато гледаше, ядеше и работеше. Но това не означаваше, че няма да е лично.


	Сиси Ленън живееше по свои собствени правила. Две от най-важните: „Опитай се да не нараняваш никого“ и „Имай кураж да кажеш какво мислиш“ често влизаха в противоречие, но резултатите пасваха на правилото й „Бъди гадняр, когато се налага“, така че системата работеше.
	Тя бе отгледана от родители трезвеници, методисти, традиционни републиканци в Рокпойнт, богато, сигурно предградие на Портланд, Мейн. Баща й беше финансист, а майка й — домакиня (по собствено желание и се гордееше с това), двамата членуваха в кънтри клуба, посещаваха църква всяка неделя и канеха гости на вечеря. Баща й си купуваше нов кадилак на всеки три години, играеше голф в неделните сутрини и тенис (и по двойки със съпругата си) в неделните следобеди и събираше марки.
	Майка й ходеше на фризьор всеки понеделник, играеше бридж всяка сряда и членуваше в клуб по градинарство. Дебора (никога Деб или Деби) Ленън държеше парите си в бяла ръкавица в най-горното чекмедже на тоалетката си, никога през живота си не бе написала чек или платила сметка и посрещаше съпруга си с освежен грим след работа всеки ден. Приготвяше му вечерното питие — сухо мартини с една маслинка, освен през лятото, когато той преминаваше на джин и тоник с малко лайм — за да може съпругът й да си почине до вечеря.
	Семейство Ленън имаше домашна помощница, която работеше всеки ден, градинар, който идваше веднъж седмично и — когато му беше сезонът — момче за поддръжка на басейна. Имаха ваканционна къща в Кенебанкпорт и другите, както и те самите, ги смятаха за стълб на общността.
	Естествено Сиси се разбунтува срещу всичко, което те представляваха и на което държаха.
	Какво друго може да направи едно дете на 60-те години, за да отврати консервативните си родители, освен да прегърне контракултурата? Тя отрече патриархалната структура на Църквата и начина им на живот, бунтуваше се срещу правителството, активно протестираше срещу войната във Виетнам и буквално изгори сутиена си.
	На седемнайсет Сиси си събра багажа и отиде на автостоп до Вашингтон, за да участва в митинг. След това продължи да пътува, имаше секс, наркотици и рокендрол. Прекара пролетта в Ню Орлийнс, живя в разбита къща заедно с други художници и музиканти. Рисуваше за туристите — беше родена с този талант.
	Отиде до Уудсток с ван, който с нейна помощ бе изрисуван с психеделични фигури. И в някакъв момент в дъждовното блаженство на онзи августовски уикенд бе заченала дете.
	Когато осъзна, че е бременна, тя спря наркотиците и алкохола, адаптира вегетарианската си диета (както щеше да прави безброй пъти по безброй причини през следващите десетилетия) и отиде да живее в комуна в Калифорния.
	Рисуваше, научи се да тъче, садеше и отглеждаше зеленчуци, опита с лесбийска връзка, но се провали. Все пак опита.
	Роди дъщеря си на миндер в опърпаната фермерска къща в един пролетен следобед, докато от грамофона се носеше песен на Джанис Джоплин и през отворения прозорец се виждаха поклащащи се от вятъра лалета.
	Когато Тюлип Джоплин Ленън стана на шест месеца, Сиси се затъжи за зеленината на Източния бряг и замина с група музиканти. По пътя изкара кратка афера с друг музикант и автор на песни, който надрусан й предложи три хиляди долара, за да го нарисува.
	Тя го нарисува само по „Фендер Стратокастър“ и ботуши.
	Сиси продължи напред, моделът на картината й получи договор за запис и използва портрета за корица на албума си. За късмет той зае челни места в класациите с хита „Сбогом, Сиси“ и албумът стана златен.
	Две години по-късно, докато Сиси и Тюлип живееха заедно с други хора в къща в Нантъкет, музикантът почина от свръхдоза. Картината бе предложена на търг и се продаде за три милиона долара.
	И тогава кариерата на Сиси като художничка наистина потръгна.
	Седем години след като тя отпътува на стоп до Вашингтон, баща й се разболя от рак на панкреаса. Макар да им пращаше картички и снимки на внучката им, да им се обаждаше по два или три пъти в годината, общуването между тях оставаше спорадично и напрегнато.
	Но когато майка й се разплака по телефона, Сиси последва друго свое правило. Помагай, когато можеш.
	Натовари дъщеря си, принадлежностите си за рисуване и велосипеда си в един пикап трета ръка и се прибра у дома.
	Научи някои неща. Научи, че родителите й се обичат дълбоко. Но това не означаваше, че майка й може да се справи с черната работа. Научи, че къщата, в която е израснала, никога вече няма да бъде неин дом, но би могла да живее там, докато е полезна.
	Научи, че баща й иска да умре у дома, и тъй като го обичаше — изненада — се погрижи желанието му да бъде изпълнено. Опълчи се на напористите предложения на майка си за частно образование и записа Тюлип в местното общинско училище. Докато караше баща си на химиотерапия и прегледи и докато чистеше повръщано, майка й с радост се грижеше са Тюлип.
	Сиси нае мъж медицинска сестра, чиито състрадание, любезност и силна любов ги направиха приятели до живот.
	Двайсет и един месеца помага в гледането на умиращия си баща и управлява сметките на домакинството, докато майка й живееше в отрицание и глезеше Тюлип.
	Баща й почина у дома, докато съпругата му, която го обичаше, се бе гушнала до него в леглото, а дъщеря му държеше ръката му.
	През следващите няколко месеца Сиси се примири, че майка й никога няма да стане независима, никога няма да се научи да изчислява баланса на чековата си книжка или да поправя течащ кран.
	Прие също така, че ще полудее, ако остане в огромния палат в предградието с жена, която не знае как да смени електрическа крушка.
	И тъй като баща й беше подсигурил финансово майка й повече от добре, Сиси нае счетоводител, майстор на повикване и ентусиазирана млада домашна помощница (предишната се беше пенсионирала), която изпълняваше и ролята на компаньонка.
	Когато през онези двайсет и един месеца научи, че баща й е променил завещанието си и й е оставил един милион долара — след данъци — първата й реакция бе да побеснее. Нито искаше, нито имаше нужда от неговите консервативни десни пари. Можеше да издържа себе си и дъщеря си — и го правеше — чрез изкуството си.
	Гневът й изчезна, когато заведе Тюлип на разходка с ферибота до Острова на спокойствието и видя къщата. Влюби се в нея, в широките тераси на първия и втория етаж. Гледките към водата, тесният малък плаж, извивката на каменистия бряг.
	Там можеше да рисува цяла вечност.
	И знакът с надпис „Продава се“ за Сиси бе точно това — знак.
	Само на четиридесет минути път с ферибота от Портланд — достатъчно далече (слава богу!) от майка й, но и достатъчно близо, за да потисне всяко чувство за вина. Едно село с весела общност от хора на изкуството отстоеше на кратка разходка с велосипеда.
	Купи къщата след сериозни преговори, плати в брой и започна нова глава в живота си.
	Сега се бе върнала пак в богатото предградие — надяваше се да е за кратко — в дома на дъщеря си, която повече приличаше на баба си, отколкото на майка си, нищо че се бе опитала да възпита в нея вкус към приключенията, независимостта и свободата.
	Защото „Помагай, когато можеш“ все още беше нейно правило. И тя обичаше внучките си неимоверно.
	Направи закуска за дъщеря си и Уорд в лъскавата им модерна кухня. Изключи телефоните, пусна пердетата и завесите, тъй като отвън се събираха репортери.
	Гледа новините по телевизора в стаята за гости и чу записа с обаждането на Симон до 911. Кръвта й замръзна. Някой бе дал на медиите не само записа, но и името на внучката й.
	Седна с Уорд и Тюлип на масата за закуска в кухнята и предложи:
	— Нека да заведа Симон на острова, поне докато почне учебната година.
	— Тя има нужда да си остане у дома — започна Тюлип.
	— Пресата няма да я остави на мира. Първа се е обадила за помощ, тя е красиво шестнайсетгодишно момиче. Една от приятелките й загина, другата е в болницата. Май изкара нощта — добави Сиси. — Все още е в критично състояние, но оживя.
	Уорд въздъхна колебливо.
	— Не ми дадоха никаква информация за нея, когато се обадих.
	Сиси го погледна. Помисли си, че е свестен човек. Добър човек, добър съпруг, добър баща. В момента изглеждаше изтощен.
	— Хуан ги накара да впишат мен и Симон в списъка с роднините. — Тъй като беше свестен човек, Сиси се пресегна и сложи ръка върху неговата. — Трябва да му се обадиш.
	— Ще се обадя. Да, ще му се обадя.
	Сега Сиси сложи длан върху ръката на дъщеря си.
	— Тюлип, знам, че имаш нужда от твоите момичета и че те се нуждаят от теб в момента. Ще остана, докато мога да помогна. Симон няма да тръгне, докато не е сигурна, че си добре и че с Май всичко е наред. И предполагам, че и полицията ще иска да говори с нея.
	— Ще трябва да дадем изявление пред пресата — добави Уорд. — Права си. Няма да я оставят на мира.
	— И ти си прав. Но след всичко това нека я отведа за няколко седмици на тишина и спокойствие. Дори и с всички луди летовници на острова бих могла да й доставя това. И на Май, когато се възстанови достатъчно. Никой няма да ги притеснява, аз ще се погрижа за това. А Симон ще има нужда да поговори за всичко това с някой друг освен с нас. Имам приятел. Прекарва част от лятото на острова. Психотерапевт е, има кабинети в Портланд. Можеш да провериш сертификатите му, Уорд. Можеш да се видиш с него, да поговорите.
	— Ще трябва да направя всичко това.
	— Знам, но ще разбереш, че е много добър. Тя ще има нужда да говори с някого. Както и ти, и Натали, скъпа.
	— Точно сега не искам да говоря и да се виждам с никого. Просто искам да си стоя у дома със семейството си.
	Сиси отвори уста да каже нещо, но Уорд поклати предупредително глава.
	— Добре, помисли си. Няколко седмици на острова могат да помогнат на Симон да избяга от всичко това. И на Натали също, ако иска и тя да дойде, но знам, че си е харесала ездаческия лагер, който започва след две седмици. Тя обича да идва на острова, но Симон го обожава.
	— Ще говорим за това — каза Уорд. — Благодарни сме ти, Сиси, за…
	— Няма нужда. Семейството трябва да прави всичко, което е нужно. И точно сега си мисля, че това семейство има нужда от кафе.
	Когато тя стана, влезе Симон.
	Под замаяните й тъжни очи имаше черни кръгове, които изпъкваха още повече върху бледото й лице.
	— Май се събуди. Сестрата каза, че с нея е бил лекарят, а баща й каза… той каза, че е питала за мен. Трябва да отида да я видя.
	— Разбира се, но преди това ще закусиш. Не искаш Май да те види толкова бледа. Това няма да й помогне да се почувства по-добре. Нали, Тюлип?
	— Ела, седни, миличка — настоя майка й.
	— Не съм гладна.
	— Съвсем мъничко. Сиси ще ти направи нещо леко.
	Симон седна и погледна лицето на майка си. Лепенките и раните.
	— По-добре ли се чувстваш?
	— Да. — Но очите й се наляха със сълзи.
	— Не плачи, мамо. Моля те.
	— Не знаех къде си. Ударих си главата и горката Нат… Стана за минута — каза тя, — бях объркана и уплашена. Чувах стрелбата, виковете и не знаех дали си добре, дали си на сигурно място. Знам, че Май има нужда да те види, но и аз имам нужда от теб.
	— Не знаех дали ти и Нат… Не знаех. — Седна до майка си и притисна лице в рамото й. — Когато се събудих, си помислих, че е било лош сън. Но не е било така.
	— Вече сме добре.
	— Тиш не е.
	Тюлип я погали и я залюля в прегръдките си.
	— Ще се обадя на леля й. Бих се обадила и на майка й, но… Мисля да се обадя на леля й. Ще я питам дали мога да направя нещо.
	— Трент също е мъртъв.
	— О, Симон.
	— Видях го по новините… Гледах ги, преди да сляза, и видях имената и снимките на тези, които направиха това. Те са от моето училище. Аз ги познавам. Ходила съм с тях на училище. Имала съм часове с тях, а те убиха Тиш и Трент.
	— Не мисли сега за това.
	Отрицание, помисли си Сиси, също като баба си. Затваряй очи пред лошото, докато е възможно.
	Сиси гледаше как Симон се изправя и отива и сяда на другата пейка с лице към родителите си.
	— Казаха, че името ми е в новините. Погледнах навън и там има хора, репортери.
	— Не бива да се тревожиш за това — каза й Уорд. — Аз ще се погрижа.
	— Това е моето име, татко. И моят глас — пуснаха запис от обаждането ми до полицията. Имат снимката ми от училищния албум. Не искам да говоря с тях, не и сега. Трябва да видя Май.
	— Баща ти ще говори с тях — добави бързо Сиси, докато й носеше едно бъркано яйце, два резена бекон и препечена филийка с масло. — И майка ти ще ти помогне да се гримираш. На моята Тюл гримът винаги й се е удавал. Ще ти скрием косата под шапка, ще си сложиш слънчевите очила и ще излезем с теб отзад, докато баща ти им създава работа отпред. Ще минем през задния двор до мястото, където съм паркирала колата на алеята на семейство Джеферсън. Обадих им се снощи да уредя това. И след това ще трябва само да се обадим в болницата и да ги помолим да ни пуснат през страничен вход.
	— Много добър план — промърмори Уорд.
	— Когато ти се е налагало да излизаш набързо от хотели, мотели и какво ли не, научаваш правилата. Ще те заведем при Май. — Сиси приглади разчорлената коса на Симон. — Само хапни малко преди това.


>>	4.

	Стана така, както каза Сиси. Макар че на Симон всичко й се струваше като някакъв странен сън, от онези, които сънуваше, когато не беше напълно будна, но не и напълно заспала. Всичко беше едновременно ярко и размазано, а звуците идваха като ехо през тунел.
	Но когато Сиси я въведе в интензивното отделение, сърцето на Симон заби толкова силно и бързо, сякаш някой го бе стиснал с ръце. Усещането я изстреля обратно в онази тоалетна кабинка, в която бе клекнала с угаснал телефон и изпълнена с ужас.
	— Сиси.
	— Дишай. През носа, сякаш коремът ти е балон, който надуваш, а след това издишай през носа, сякаш балонът изпуска въздух. Вдишвай, издишвай — говореше Сиси напевно, обвила с ръка талията на Симон. — Точно така. Добре си. Май ще се оправи, така че дишай и заради нея. Погледни, ето я Нари.
	Лицето на Нари бе побледняло от умора, очите й пареха от изтощение. Тя стана и тръгна към тях.
	— Родителите ни са при Май. Лекарят каза, че скоро ще я преместят в болнична стая, може би още днес, защото състоянието й се подобрява.
	— Тя е по-добре? — Гърлото на Симон се стегна. — Наистина ли е по-добре?
	— По-добре е, кълна се. Тя изглежда… — Нари стисна устните си, защото те трепереха. — Изглежда много крехка, но е по-добре. Трябваше да й кажем за Тиш. Тя има нужда да те види, Симон, много.
	— Нари, скъпа, цяла нощ ли беше тук? — попита я Сиси.
	— Баба и дядо отведоха брат ми у дома. Останах с родителите ми. Просто не можехме да я изоставим.
	— Ще ти донеса кафе. Или чай? Сода?
	— Ще съм ти благодарна, ако ми донесеш кафе.
	— Симон, седни при Нари. И Нари, когато майка ти и баща ти излязат, вие тримата трябва да се приберете и да поспите. Симон и аз ще останем. Ще се сменяме, за да има винаги някой тук. Седни.
	— Не знам дали те ще си тръгнат — каза Нари, след като Сиси отиде за кафе.
	— Сиси ще ги убеди. Тя е добра в това. — Симон си помисли, че трябва да е смела заради Май и да започне веднага, като отведе Нари до столовете. — Ще се редуваме, за да не остава Май сама.
	— Тя си спомня. Поне някои неща, но си спомня. Полицаите говориха с нея тази сутрин. Лекарят им позволи да останат само няколко минути. Ти говори ли с полицията?
	— Не и днес. Все още не.
	Сиси се върна с кока-кола за Симон и кафе за Нари.
	— Малко сметана и много захар, нали?
	— Да. — Нари успя да се усмихне. — Запомнила си.
	— Запечатано е тук. — Сиси почука с пръст по слепоочието си. — Пътувала съм с рок групи преди време на турнета. Научаваме се да помним как хората предпочитат кафето, алкохола и секса.
	— Сиси.
	— Факти от живота ми, момичета. Срещаш ли се с някого, Нари?
	Симон не знаеше как го прави баба й, но дори в този момент разбираше защо го прави. Тя извади Нари от ужаса и я въведе в нормалността; за три минути разбра повече, отколкото според Симон знаеха Май и родителите им за момчето, с което Нари бе започнала да излиза. Ирландец, католик, от Бостън, който сега пътуваше, за да бъде с нея.
	Когато родителите на Май излязоха, Сиси стана, отиде бързо при тях и ги прегърна. Докато си говореха приглушено, Симон видя как госпожа Янг погледна назад към вратата със сълзи на очи, но Сиси продължи да й говори тихо и успокоително.
	Като насън, помисли си Симон отново, когато само няколко минути по-късно семейство Янг се съгласиха да се приберат за малко.
	Когато това приключи, Сиси седна пак и потупа Симон по коляното.
	— Те мислят, че няма да могат да заспят, но ще заспят. Тялото и духът имат нужда от презареждане и духът ще води тялото.
	— Не знаех, че Нари има сериозен приятел.
	— Не мисля, че и тя е знаела, докато не й е казал, че зарязва всичко и идва, за да бъде до нея. А сега искам да призовеш силни и позитивни мисли.
	Сиси вдигна пръст във въздуха и погледна многозначително Симон със златистите си очи, които бяха същия цвят като на внучката й.
	— И не мисли, че не виждам кривата ти усмивка в ума ти. Въпреки това ги призови. Ще си поплачете заедно, но това е нещо лечебно, макар да не ти се струва такова. Ще я изслушаш, каквото и да има нужда да ти каже. И ще й кажеш истината за всичко, което те пита, защото, ако сега доверието помежду ви изчезне, може никога да не го възстановите.
	— Не искам да казвам нищо, което би влошило нещата.
	— Нещата вече са лоши и ще преминете през тях заедно. Имате нужда от истина между вас. Ето я медицинската й сестра. Иди и виж Май, скъпа. Бъди силна и смела.
	Симон не се чувстваше силна и смела, не и с тази бучаща глава и свито сърце. Кимна на сестрата, но не разбра какво й каза тя.
	Стана по-лошо, когато видя Май през стъклото.
	Тя изглеждаше толкова малка, толкова болна. Крехка, бе казала Нари, но на Симон й изглеждаше пречупена. Нещо крехко в нея бе паднало и се бе счупило.
	Изтощените очи на Май срещнаха нейните и се насълзиха.
	Тя не помнеше как влезе. Не помнеше дали сестрата й каза да не докосва Май. Но трябваше, трябваше.
	Притисна буза в стиснатите длани на Май и те й се сториха тънички като криле на птица.
	— Мислех… страхувах се, че са ме излъгали. — Гласът на Май беше немощен като ръцете й, задавен от стонове. — Страхувах се, че и ти си мъртва, и те не искат да ми кажат. Страхувах се…
	— Не съм. Тук съм. Не съм ранена. Не бях там. Излязох… — чу гласа си Симон и чу и този на Сиси: „Изслушай я“.
	— Тиш наистина ли е мъртва?
	Симон кимна, все още притиснала буза в тази на Май.
	Те заплакаха заедно, крехкото тяло на Май се тресеше до нейното.
	Симон се извъртя, за да седне отстрани на леглото и да хване ръката на Май.
	— Той влезе. Отначало не го видях. След това чухме стрелбата и писъците, но не знаехме какво се случва. Тиш каза: „Какво става?“ и след това… — Май затвори очи. — Може ли малко вода?
	Симон й подаде чаша с извита сламка.
	— Той я простреля, Симон, простреля я, а аз почувствах ужасна болка и Тиш падна върху мен, просто се прекатури върху мен и аз почувствах още болка и тя… не знам, тресеше се. Симон, той продължи да стреля в нея, докато тя беше върху мен и тя умря. А аз — не. Тя ме спаси. Казах го на полицията. Не можех да помръдна. Не можех да й помогна. И бях в съзнание, но нищо не ми изглеждаше реално. Той просто не спираше да стреля, след това всичко спря. Стрелбата. Хората пищяха и плачеха. Аз не можех да извикам и не можех да помръдна. Мислех, че съм мъртва, и тогава… просто са ме изнесли, предполагам. Не помня нищо, докато не се събудих тук.
	Стисна с пръсти ръката на Симон, бяха крехки като крилца.
	— Ще умра ли?
	Кажи й истината.
	— Ти беше тежко ранена и бяхме много уплашени. Лекарката не излезе с часове, но след това каза, че си наистина добре. И днес ще те изведат от интензивното отделение, защото вече не си в критично състояние. Сиси е тук с мен и тя убеди родителите ти да се приберат вкъщи, за да поспят. Никога не биха си тръгнали, ако ти щеше да умреш.
	Май затвори очи.
	— Но Тиш умря. Защо?
	— Не знам. Не мога… Все още мисля, че това не е истина.
	— Ти отиде до тоалетната. Какво се случи?
	— Когато се връщах, си помислих, че шумът е от филма. Но някой… някакъв мъж… се опита да избяга и падна. Видях, че е целият в кръв. Погледнах вътре само за секунда и видях… видях някой да стреля, чух всичко. Изтичах обратно в тоалетната и се обадих на 911. Оттам ми казаха да остана на място, да се скрия и да чакам, и докато говорех, батерията на телефона ми падна.
	Май леко се усмихна.
	— Пак си забравила да го заредиш.
	— Повече никога няма да се случи, никога. Полицията дойде. Една полицайка. Казах й имената ви и тези на мама и Натали.
	— Те бяха в мола. Бях забравила.
	— Били са трима, Май. Така казаха по новините. Двама в мола и един в киносалона.
	— Майка ти и Натали? Не, Симон, не.
	— Те са добре. Мама има сътресение и порязвания от летящи стъкла. Нат я е издърпала зад един щанд. Тя е добре. И двете са добре. — Поколеба се за миг, след това продължи: — Трима са били, убивали са хора. Убиха Тиш. И ние сме ги познавали.
	— Ние сме ги познавали? — повтори бавно Май.
	— Мъртви са. Доволна съм, че са мъртви. Джей Джей Хобарт.
	— О, боже.
	— Кент Уайтхол и Девън Полсън са били в мола. Джей Джей е бил в киносалона.
	— Той е убил Тиш. Виждах ги в училище почти всеки ден. Те са убили Тиш.
	— И Трент. Той е мъртъв. Тифани е тежко ранена. Видях майка й снощи. На Тифани. Джей Джей е стрелял по нея. Може да има мозъчно увреждане и лицето й… Чух само някои неща. Не знам колко е зле.
	— Специално за Джей Джей знаех, че е лош, много зъл понякога, но… — От наранените очи на Май отново потекоха сълзи. — Аз избрах този филм. Исках точно него да гледам и сега Тиш е мъртва.
	— Нямаш вина. И аз нямам вина, че отидох до тоалетната и не бях там. Но така ми се струва. Те са виновни, Май. Мразя ги. Винаги ще ги мразя.
	— Толкова съм уморена — промълви Май и затвори очи. — Не си тръгвай.
	— Ще бъда отвън — каза Симон, след като на вратата се появи медицинската сестра и й даде знак, че времето й е изтекло. — Няма да си тръгвам.


	Веднъж или два пъти в миналото Рийд бе сънувал много интересни сънища, в които Анджи беше гола. Сега, след повтарящи се кошмари, в които се криеше до мъртвото й тяло, той стоеше на последния ред на методистката църква, където беше погребението й.
	За малко да не дойде. Двамата не бяха точно приятели. Той не я познаваше добре. Също така не знаеше, че родителите й са разведени, че е свирила на флейта и има брат морски пехотинец.
	Може би щеше да научи тези неща, ако бяха отишли на кино или на пица или се бяха разходили по плажа. Но не го направиха.
	Сега той се чувстваше изгубен, виновен и глупав, докато седеше там с хора, които са я познавали и обичали и които плачеха за нея.
	Но трябваше да дойде. Вероятно беше последният човек — освен клиентите — който е говорил с нея. През онези ужасни минути криеше малко момче в нейния магазин, а трупът й беше… до него.
	Кръвта й беше по обувките и панталона му.
	Затова седеше и слушаше молитвите, плача и сърцераздирателните речи, облечен в костюм, който му бе прекалено тесен в раменете. Майка му беше казала, когато се прибра за лятото, да си купи нов, но той бе отхвърлил идеята като излишно пилеене на пари.
	Както винаги майка му се оказа права.
	Мислите за костюма го накараха да се почувства така, сякаш не проявява нужното уважение. Затова се замисли за трите лица, които виждаше непрекъснато в новините.
	Всички бяха по-млади от него и един от тях бе убил Анджи.
	Не е Хобарт, спомни си той. Той е бил в киносалона и полицайката — полицай Маквий — го бе застреляла. В новините се казваше, че Хобарт е действал в киносалона. Че той бил лидерът.
	Но Анджи бе убита или от Уайтхол, или от Полсън.
	На снимките по телевизията, във вестниците и в интернет изглеждаха нормални.
	Но не са били нормални.
	Този, когото той видя — и все още ги виждаше в кошмарите си — с бронежилетка, как се смее, докато стреля в главата на мъжа; той не беше нормален.
	Вече знаеше повече за тях, за тримата, убили момичето, което той бе харесвал, по време на осемминутната си касапница. Хобарт бе живял с баща си след грозен развод. По-малката му сестра живееше с майка им. Бащата бил страстен колекционер на оръжия, учел децата си да ловуват и да стрелят.
	Уайтхол бе живял с майка си, пастрока си, полубрат и доведена сестра. Баща му в момента бил безработен, имал два ареста за пиянски скандали и шофиране в нетрезво състояние. Съседите казваха, че Уайтхол бил затворен и имал известни проблеми с наркотиците.
	Полсън на пръв поглед бил образцов ученик. Добри оценки, никакви проблеми, солидно семейство, единствено дете. Бил бойскаут и имал отличие по спортна стрелба. Бил младши член на Американската организация по спортна стрелба и имал шанс за участие на Олимпийски игри.
	Баща му се състезавал за САЩ в Сидни през 2000 година и в Атина през 2004 година.
	Хората, които бяха познавали Полсън, казваха, че сега като се замислят, у него имало промяна, може би отпреди шест месеца, когато започнал да стана по-затворен.
	Някъде по това време момичето, което харесвал, решило, че харесва повече друг, и той се сближил с Хобарт.
	Някъде по това време тримата, превърнали се после в масови убийци, започнали да подхранват един у друг своя гняв.
	Според репортажите те документирали всичко в компютърни файлове, които полицията все още проучвала. Рийд, от своя страна, проучваше новините, ровеше из коментарите в интернет, гледаше емисиите по телевизията, говореше непрестанно с Чаз и други хора.
	Искаше да разбере, просто да разбере защо, но очакваше, че ще мине цяла вечност, преди всичко да излезе наяве. Ако изобщо излезеше.
	Според картината, която си състави, когато сглоби парчетата от новините, слуховете и разговорите, Хобарт мразел всички. Майка си, учителите си, колегите си. Мразел черните, евреите и гейовете, но най-вече просто мразел. И обичал да убива.
	Уайтхол мразел живота си, искал да бъде нещо повече и вярвал, че всичко и всички работят против него. Хванал се на работа през лятото — в мола — и след две седмици бил уволнен. Защото идвал надрусан, както твърдеше негов бивш колега, ако изобщо идвал.
	Полсън мразел своя късмет. Стигнал до извода, че е вършил всичко както трябва през целия си живот, но пак е загубил момичето си и в нищо не е добър колкото баща си. Решил, че е време да бъде лош.
	Набелязали мола заради отзвука и Хобарт поел киносалона, защото искал да унищожи мястото, където всички очаквали да си изкарва прехраната.
	Според слуховете направили три сухи тренировки, засичали времето, усъвършенствали детайлите. Планирали да се съберат в „Абъркромби енд Фич“ и да се барикадират вътре, като вземат заложници като козове в преговорите и убият колкото се може повече ченгета.
	Уайтхол и Полсън почти успели, но били дали клетва. Ако един от тях падне, всички падат.
	Когато Хобарт не се появил и ченгетата започнали да затягат обръча, Уайтхол и Полсън — според свидетели — си ударили юмруците, извикали „Да ти го начукам!“ и обърнали оръжията си един към друг.
	Може би част от това беше вярно. Може би дори повечето. Но Рийд очакваше да излиза още и още информация. Ще издадат книга, вероятно ще направят и шибан телевизионен филм.
	Много му се искаше да не го правят.
	Върна се в реалността, когато хората започнаха да се изправят, и усети прилив на срам, че бе потънал в мислите си, вместо да внимава.
	Стана и той и зачака носачите на ковчега да изнесат Анджи. Не можеше да си я представи в този сандък, не искаше да си я представя там. Семейството й тръгна навън, всички се притискаха един в друг и се придържаха.
	Видя хора, които познаваше — приятелката на Анджи, Мисти, още няколко души, които работеха в мола. Нямаше да се изненада, ако види и Роузи. Беше я срещнал предния ден на погребението на Джъстин, момчето, което събираше съдовете.
	Знаеше, че Роузи бе прекарала последните няколко дни по погребения и болнични стаи.
	Изостана, за да я изчака. Вероятно беше на друго поклонение или на посещение при ранен, може би бе занесла храна на някой, претърпял загуба или възстановяващ се у дома.
	Такава си беше Роузи.
	Пълна противоположност на тримата убийци.
	Излезе от църквата и тръгна в идеалния летен следобед. Слънцето грееше от яркосиньото небе, посипано с пухкави бели облаци. Тревата бе лятно зелена. Катеричка скачаше по едно дърво.
	Изглеждаше нереално.
	Видя репортерите от другата страна на улицата, снимаха с камери и фотоапарати. Искаше да ги презира заради това, но нали очакваше всяка дума, която те пишеха и казваха, всяка снимка, която публикуваха?
	Въпреки това се отдалечи от тях и тръгна към колата, която бе паркирана през две пресечки. Когато чу да го викат по име, се приведе, а не се обърна. На рамото му внимателно се положи ръка.
	— Рийд. Полицай Маквий е.
	Той й отправи празен поглед. Косата й бе хваната в игрива медноруса опашка. Бе облечена в обикновена бяла тениска и бежови спортни панталони. Изглеждаше по-млада.
	— Извинявайте, не ви познах. Без униформа. На погребението ли бяхте?
	— Не. Чаках тук отвън. Обадих се в дома ти. Майка ти ми каза къде си.
	— Вече дадох показания. Два пъти.
	— Не съм на работа. Просто се опитвам от свое име да проследя какво се случва с всички, които срещнах онази вечер. Заради себе си. Ще отидеш ли до гробището?
	— Не, не ми се струва редно. Семейството й ще е там. Не познавах Анджи толкова добре. Просто… опитвах се да я накарам да излезе с мен. Може би щяхме да отидем на същия филм, на последната му прожекция и… мили боже.
	Той си играеше с очилата си с разтреперани ръце.
	— Искаш ли да отидем в парка? Да седнем и да погледаме водата? Това винаги ме успокоява.
	— Не знам. Може би. Да, предполагам, че да.
	— Да те закарам? След това ще те върна до колата ти.
	— Да, добре.
	Когато по-късно си мислеше за това, се чудеше защо бе тръгнал с нея. Не я познаваше. Тя беше просто размазано лице в униформа от времето на лудост и шок.
	Но беше там. Беше част от това, също като него.
	Когато се качи в колата й, за миг си помисли, че нейната е по-стара и по-скапана от неговата — макар и доста по-чиста. След това си спомни.
	— Вие застреляхте Хобарт.
	— Да.
	— Боже, нали не са ви уволнили заради това или нещо подобно?
	— Не. Оневинена съм. Утре се връщам на работа. Как се справят родителите ти?
	— Доста са объркани, но се справят.
	— А хората в ресторанта?
	— Мисля, че за тях е по-трудно. Бяхме там и видяхме… Не можеш да си го изтриеш от ума. Но сме добре. Роузи, главната готвачка, прави много неща. Ходи на погребения, на посещения в болницата, носи храна на разни хора. Това помага, според мен. Не знам.
	— А какво помага на теб, Рийд?
	— Не знам.
	Усещаше вятъра по лицето си през отворения прозорец — бриз, идващ от водата. Това беше реално. Покрай тях свистяха коли, жена буташе количка по тротоара. Всичко беше реално.
	Животът просто продължаваше. И той беше част от него. Имаше късмет да бъде част от него.
	— Разговарям много с Чаз. Приятелят ми от „Геймстоп“.
	— Помня го. Той спаси живота на много хора. Ти също.
	— Хлапето? Брейди? Баща му ми се обади. Иска да го доведе да ме види, може би следващата седмица. Каза, че състоянието на жена му се подобрява.
	Еси се поколеба дали да му каже, но също като Сиси вярваше в истината и доверието.
	— Ще живее, но е парализирана. Няма да може да ходи. Сигурно не е искал да те товари, но ти и без това ще разбереш.
	— По дяволите. По дяволите.
	Рийд облегна глава, докато успокои дъха си.
	— Опитвам се да слушам музика, да играя баскетбол в задния двор, но не мога да спра да чета и да слушам новини за това. Не мога да спра.
	— Ти си част от него.
	— Родителите ми искат да потърся помощ. При психотерапевт или нещо подобно.
	— Това е добра идея. Аз също трябва да го направя. Такива са правилата в участъка, и то неслучайно.
	Той отвори пак очи и се намръщи срещу нея.
	— Трябва да говорите с психотерапевт?
	— Вече говорих. Стрелбата ми е била правомерна, допусната съм до административна работа. И ходя при служебния психотерапевт. Скоро ще се върна на активна служба. Нямам нищо против процедурата. Убих човек.
	Тя паркира и загаси двигателя.
	— Направих го, за да спася живот, включително своя собствен и на партньора ми. Но убих седемнайсетгодишно момче. Ако мога просто да свия рамене и да отмина без съжаление, не би трябвало да съм полицай.
	Тя слезе от колата и го изчака.
	Повървяха покрай площадката за игра, по крайбрежната алея, след това седнаха на пейка, където чайките се спускаха и грачеха, а заливът се бе ширнал син като небето.
	В морето се плъзгаха лодки и Рийд чуваше смеещи се деца. Жена с убийствено тяло в ластични шорти и прилепнала блуза, която правеше крос, притича покрай тях. Двойка възрастни, които му изглеждаха на хиляда години, се разхождаха хванати за ръце.
	— Вярно ли е това, което казват по телевизията и във вестниците, че Хобарт е бил лидерът им?
	— Ще кажа, че най-вероятно той е имал най-силна воля и е настоявал за изпълнение на плана. А тримата? Приличат ми на парчета от извратен пъзел, които са си паснали в най-лошия момент. Няколко месеца по-рано или няколко месеца по-късно Полсън вероятно не би се вписал.
	Рийд знаеше какво казват медиите за Полсън, какво казват съседите и учителите му. Колко били шокирани, как той никога не бил агресивен. Винаги бил приветлив и услужлив.
	Шибан бойскаут.
	В момента погребваха Анджи. Вчера бяха погребали хлапе, което за първи път си бе намерило работа за през лятото. Колко още?
	— Не мисля, че може да се убива просто така, както те го направиха, ако не ти идва отвътре. Имам предвид, че вероятно всеки е способен да убие, но както вие го направихте. За да спаси живот, да защити хора. При самозащита или ако си войник. Това е различно. Но това, което те направиха… в тях трябва да има нещо различно.
	— Не грешиш. Мисля, че средата и семейството на Полсън биха му помогнали. Но той се е свързал с другите в мрачен момент и парчетата от пъзела са паснали.
	Рийд чуваше мекия прибой, виковете на птиците, нечие радио. Осъзна, че светът започва да изглежда по-реален, когато седи и си говори с полицайката там.
	Чувстваше се много по-свързан с него, докато седеше с нея.
	— Какво беше? Да го застреляте?
	— Никога преди петък вечер не бях стреляла извън стрелбището. Бях ужасно уплашена — каза му тя, — но това беше по-скоро преди и след. В самия момент? Предполагам, че всичко се сведе до обучение и инстинкти. Той стреля в партньора ми. Виждах убити и умиращи. Той стреля по мен и аз просто направих това, за което съм обучена. Премахнах опасността. След това трябваше да се изправя пред последствията. Партньорът ми бе повален, но не беше сериозно ранен. В тоалетната имаше едно момиче. То се бе обадило първо на 911.
	— Това беше… Симон Нокс.
	— Точно така. Познаваш ли я?
	— Не, просто… не мога да спра да чета и да гледам. Помня името й.
	— Тя е в твоя клуб. Спаси живота на хора. Запазила е самообладание, скрила се е, свързала се е с полицията. С Бари — партньора ми — бяхме наблизо, точно отвън на паркинга.
	— И за това четох. Били сте наблизо.
	— Излиза, че обаждането на Симон е прието около минута, може би две, след като Хобарт е влетял през изхода, който е оставил отключен. Тя е загубила приятелка онази вечер, а друга е още в болницата и се възстановява. Справя се, но й е тежко.
	— Говорили сте и с нея.
	— С нея, с приятелката й Май, с Брейди и баща му. — Еси въздъхна и вдигна лице към слънцето. — Помага ми и ми се иска да мисля, че това помага и на тях.
	— Защо сте станали полицай?
	— Тогава ми се струваше добра идея. — Тя се усмихна, после въздъхна отново и погледна към водата. — Обичам реда. Вярвам в закона, но именно комбинацията ми въздейства най-много. Напълно отговаря на личността ми. Правила и процедури, опитваш се да помагаш на хората. Никога не съм се виждала в ситуация като тази в петък, но сега вече знам, че мога да издържа и нея. Мога да си върша работата.
	— Как се става полицай?
	Тя се обърна и го изгледа с вдигната вежда.
	— Интересуваш ли се?
	— Може би. Не. Да — осъзна той. — Интересувам се. Никога не съм мислил много с какво ще се занимавам. Предполагах, че просто ще си намеря някаква работа. Харесва ми в колежа. Оценките ми са добри, но просто ми харесва да съм там и не съм се замислял какво ще се случи, като завърша. Казах на Брейди, че ще чакаме добрите, защото ние също сме от тях. Така че — да, бих искал да знам как се става полицай.
	Когато Еси го закара до колата му, Рийд за първи път имаше житейски план. Той бе изкован от смърт, но от него се въздигаше собственият му живот.


	Селийна Макмълън имаше амбиции и бе пристрастена към пушенето. Амбицията й да стане известна блогърка я отведе до църквата за погребението. Като репортер на „Горещи сензации“, издание с малко съмнителна репутация, тя не получаваше много уважение от колегите си от вестниците и телевизиите, които се бяха събрали там.
	Това не я притесняваше. Някой ден щеше да е по-известна от тях.
	Беше развила това отношение и амбицията си в гимназията и колежа. В главата й нямаше никакво съмнение, че е по-умна от всичките си съученици, състуденти и колеги, затова нямаше проблем да им го показва.
	Дори това да означаваше, че няма истински приятели — какво толкова? Имаше клиенти. В осми клас Джими Роджърс й помогна да намери пътеката си. Като се преструваше, че я харесва, и като й казваше, че е хубава, за да я накара да му пише домашните, докато й се присмиваше зад гърба, той я подтикна да поиска да започне собствен бизнес.
	Разбира се, щеше да пише чужди домашни, но срещу заплащане.
	Докато завърши гимназия, бе натрупала солидно състояние, което увеличи по време на колежа.
	С диплома по журналистика в ръка, тя си намери хубава работа в „Портланд Прес“. Не изкара дълго там. Смяташе главния си редактор и колегите си за идиоти и не си правеше труда да е тактична.
	Освен това смяташе, че бъдещето е в интернет, и на двайсет и четири години се присъедини към „Горещи сензации“. Работеше основно от апартамента си и тъй като смяташе настоящата си работа само за стъпало към свой собствен сайт и свой собствен успешен блог, търпеше редакционната намеса и тъпите задачи.
	И тогава в скута й падна касапницата от мола „Даунийст“.
	Всъщност беше влязла в мола за нови маратонки само секунди преди първите изстрели. Беше видяла един от стрелците — идентифициран по-късно като Девън Лорънс Полсън — да пуска смъртоносен откос, беше се скрила зад карта на мола и бе извадила фотоапарата и касетофона си.
	Беше изпреварила всички вестници, телевизии, сайтове и репортери.
	След това преследва жертвите, семействата им, болничния персонал. Подкупи санитар и получи достатъчно дълъг достъп, за да направи няколко снимки на пациентите, дори се промъкна в болнична стая, след като един от пострадалите бе преместен там от интензивното отделение.
	Касетофонът в джоба й бе уловил някои от разговорите между Май Хай Янг и — бонус! — Симон Нокс, а това й осигуряваше нова статия.
	Според нейните изчисления й трябваха още няколко, за да направи скока от сегашното си стъпало. Вече имаше предложения.
	А сега пристрастеността й към цигарите й подхвърли още едно.
	Беше се отдалечила от репортерите, за да пуши, стигна почти до другата пресечка, за да се облегне на едно дърво, да пуши и да помисли. Можеше да тръгне към гробището, когато частта в църквата свърши, но колко клика биха генерирали още снимки на хора в черно?
	Някой можеше да припадне — както например бе направила предния ден майката на мъртвото хлапе. Но това вече го бе публикувала.
	Реши, че е време да изрови още нещо за стрелците, и почти бе тръгнала към колата си, когато забеляза полицайката.
	Полицай Маквий, помисли си тя, и се плъзна покрай дървото. Няколко пъти се бе опитала да я превърне в клише — младата полицайка, която бе застреляла Джон Джеферсън Хобарт беше истинска примамка за кликове. Маквий не беше от тези, които сътрудничеха, но точно сега стоеше настрани и избягваше репортерите и камерите.
	Чакаше.
	Интересно, помисли си Селийна и се настани удобно, за да чака и тя.
	Ковчегът излезе, тя направи няколко снимки с далечния обектив, за всеки случай, ако не се появи нищо по-добро. Видя как Маквий тръгва нататък и забеляза още една находка.
	Рийд Куотърмейн — тийнейджърът, спасител на детето на пожарникаря, детето, чиято майка бе простреляна в гръбначния стълб.
	Селийна им направи няколко снимки как си говорят, после как тръгват заедно, след това как се качват в колата на полицайката. И когато всички други потеглиха към гробището, тя побягна към собствената си кола.
	На два пъти почти ги изгуби, но сметна, че това е на късмет. Ако се държеше като опашка, полицайката можеше да я забележи.
	Пишейки вече наум потенциална статия, Селийна паркира достатъчно далече и наблюдаваше от колата, докато жертвите й се настаниха на пейка.
	Доволна от инвестицията в обектива си, тя се приближи, колкото успя да се осмели. Беше просто една от онези, които невинно снимат залива и лодките.
	Може би нямаше да успее да се приближи достатъчно, за да чуе разговора — полицайката нямаше да говори с нея — но снимките вече й бяха осигурили водещата й статия.
	Още един болезнен ден в Рокпойнт, в който смъртта събира героите от касапницата в мола „Даунийст“.
	О, да, този скок предстоеше много скоро.


>>	5.

	_Три години по-късно_
	Симон се претърколи, седна на леглото и побутна мъжа, с когото споделяше леглото си.
	— Трябва да си вървиш.
	Той изсумтя.
	Тя знаеше името му, дори знаеше защо бе решила да прави секс с него. Изглеждаше чист, в добра форма и бе искал същото, което и тя.
	Освен това имаше интересно лице, изсечено и с остри черти. Приличаше й на съвременен Били Хлапето. Коравият беглец от закона от уестърните.
	Трябваше й известно време, за да прегърне идеята, че сексът за една нощ има определени преимущества пред драмата и напрежението на връзките — или претекста за тях.
	Не й трябваше чак толкова време обаче, за да осъзнае, че той също така носи много скука.
	Мъжът, Ансел, се облече под слабата светлина от прозореца. Тя не бе пуснала щорите — защо да си прави труда?
	Обичаше да гледа Ню Йорк и нямаше нищо против, ако част от Ню Йорк обича да гледа нея.
	— Прекарах си добре — каза той.
	— Аз също — отвърна тя и наистина го мислеше до степен, че думите й не бяха пълна лъжа.
	— Ще ти се обадя.
	— Страхотно. — Може би щеше да се обади, а може би нямаше. И в двата случая й беше все едно.
	Тъй като тя не си направи труда да стане, той сам намери пътя си към вратата. Когато я чу да се затваря, Симон си сложи нощницата и отиде бързо да заключи.
	Имаше нужда от душ и влезе в банята, която делеше с Май в малкия им апартамент. Фактът, че имаше две спални и бе сравнително близо до университета, компенсираше качването пеша до четвъртия етаж, ненадеждната топла вода и обирджийския месечен наем.
	Но бяха заедно, в Ню Йорк. Понякога забравяха за призрака на приятелката си, която не беше там.
	Симон отми секса от себе си, като се пъхна под слабата хладна струя. Беше се подстригала късо на стърчаща прическа и наскоро се бе боядисала в цвят на зрял патладжан.
	Това я караше да се чувства различна. Като че ли непрекъснато търсеше нещо, която да я накара да се чувства различна от момичето в Рокпойнт, Мейн. Нещо, което да я накара някой ден да се погледне в огледалото и да си каже: О, точно това исках!
	Харесваше Ню Йорк, харесваше тълпите, суетнята, шума, цветовете. И — о, боже, да! — свободата от родителската критика, въпросите и очакванията.
	Но знаеше, че е дошла, за да сбъдне мечтата на Тиш.
	В Колумбийския университет й харесваше, скъса си задника от учене, за да влезе там, но също така знаеше, че го направи като част от мечтата на Май.
	Не можеше да намери своя собствена и не беше сигурна, че има такава.
	Но присъствието там заради мечти назаем беше за предпочитане пред живота у дома, където всичко й напомняше. Където майка й поглеждаше избора й на цвят на косата с озадачено неодобрение и където баща й със загрижен поглед я питаше небрежно как е.
	Беше добре. Колко пъти трябваше да им го каже? Май беше тази, която все още имаше панически атаки и кошмари. Макар вече да бяха по-редки.
	Беше направила всичко възможно, за да погребе онази вечер заедно с приятелката си. След като изписаха Май от болницата, Симон не четеше нищо, свързано с онази вечер, не гледаше репортажи за нея. На годишнините не гледаше никакви новини, за да не се натъкне на някое споменаване.
	Прибираше се у дома само през зимната ваканция и за една седмица през лятото, която прекарваше на острова със Сиси. Когато не ходеше на лекции, работеше. Когато не учеше и не работеше, се забавляваше — здраво.
	Излезе от душа и се уви в кърпа от египетски памук, която имаше благодарение на майка си, след това избърса малкото огледало над мивката с размери на чаена чаша.
	Не, помисли си тя, не още. Видя момиче с уморени очи и мокра коса и нищо повече.
	Окачи кърпата и пак си облече нощницата. Когато излезе от банята, видя Май да слага чайника на печката с два котлона в жалката им кухня.
	— Не можеш да спиш?
	— Неспокойна съм. Чух вратата да се затваря.
	Май бе оставила косата си да порасне до истински водопад от черни кичури. Когато се обърна, Симон видя още един чифт уморени очи.
	— Извинявай.
	— Няма значение. Познавам ли го?
	— Не мисля. Но и това няма значение.
	Симон влезе в кухнята и извади две чаши.
	— Музиката беше добра и той — нелош танцьор. Ще ми се да беше дошла с мен.
	— Трябваше да уча.
	— Изкарваш високи оценки по всичко.
	— Защото уча.
	Симон изчака Май да се оправи с чая.
	— Виждам, че има нещо.
	— Приеха ме в лятна изследователска програма.
	— Това е страхотно — също като миналото лято, нали? Доктор Янг, лекар биоинженер.
	— Това е мечтата. Не е като миналото лято. Програмата е в Лондон.
	— По дяволите, Май! — Симон грабна приятелката си и затанцува с нея из стаята. — Лондон! Отиваме в Лондон!
	— Чак в края на юни и… семейството ми помоли първо да се прибера у дома. Да прекарам малко време с тях, след като свърши семестъра и преди да замина за Лондон. Трябва да им го дам.
	— Добре. — Сърцето на Симон малко се сви, но тя кимна.
	— Прибери се с мен, Симон. Ела си у дома.
	— Имам работа…
	— Мразиш работата си — прекъсна я Май. — Ако искаш да си сервитьорка в някоя дупка, можеш да го правиш навсякъде. Не си щастлива тук. Справяш се добре в университета, но това не те прави щастлива. Правиш секс с мъже, които не те правят щастлива.
	— Рокпойнт няма да ме направи щастлива.
	Дребничката Май се върна с грация на гимнастичка към приготвянето на чая.
	— Трябва да откриеш това, което те прави щастлива. Тук си заради мен и Тиш, а мен няма да ме има цяло лято. Трябва да откриеш какво те прави щастлива. Рисуването ти… Не прави така! — сопна се тя, когато Симон извъртя очи. — Имаш талант!
	— Сиси има талант. Аз само си играя.
	— Тогава спри да си играеш — сопна се пак Май. — Спри да си играеш, спри да се ебаваш, спри да се чукаш наляво и надясно!
	— Еха! — Симон си взе чая, който вече не искаше, и се облегна на хладилника, който бе произведен през миналия век. — Харесва ми да си играя, да се ебавам и да се чукам наляво и надясно. Няма да прекарам живота си в учене и изследвания, забита в някаква лаборатория, само защото нямам личен живот. Господи, кога за последен път си правила секс?
	— Ти правиш достатъчно и за двете ни.
	— Може би ако се изчукаш, няма да си такава кучка. Не ходиш на купони, не ходиш по клубове, не си излизала на среща от месеци. Само учене, лаборатории или този лайнян апартамент. Щастлива си, ама друг път!
	Очите на Май блеснаха и тя сви едната си ръка в юмрук.
	— Ще направя така, че от мен да излезе нещо. Не умрях и ще направя нещо с живота си. Щастлива съм. Понякога съм почти щастлива, а понякога напълно. Но знам, че се стремя към нещо, и гледам как най-добрата ми приятелка отблъсква всичко.
	— Ходя на лекции, ходя на работа, ходя по клубове. Как това да е отблъскване на нещо, да не говорим за всичко?
	— Ходиш на лекции, но не ти пука за нищо и правиш минималното, колкото да изкараш. Ходиш на работа, която нищо не означава за теб, вместо да си търсиш такава, която означава нещо. — Всичко вече се изливаше като вода през скъсана язовирна стена. — Ходиш по клубове, защото не понасяш да си сама, не понасяш да е тихо около теб повече от час. И се сваляш с мъже, с които нямаш намерение да се виждаш повече, защото наистина нямаш намерение да ги виждаш повече. Не позволяваш да се сближиш или обвържеш с нищо и с никого и това е шибаната дефиниция на отблъскването на всичко.
	Симон се ухили самодоволно и гадно.
	— Бях много близо до мъжа, който току-що си тръгна.
	— Как се казва?
	Остин, Ейнджъл, Адам… Мамка му, мамка му.
	— Ансел — спомни си тя.
	— Но се замисли. Доведе някакъв тип вкъщи, прави секс с него и трябваше да се замислиш за името му след по-малко от час.
	— Е, и? Какво от това? Ако съм чак такава курва, какво ти пука какво правя и какво чувствам?
	— Защото, по дяволите, си моята курва.
	Симон отвори уста, за да се разгневи, но оттам излезе смях. Докато Май я гледаше втренчено с порозовяло от гняв лице и сълзи на бяс в очите, Симон се разсмя с пълно гърло.
	Когато Май обидено изсумтя, Симон вдигна наздравица с чая.
	— Това си плаче за надпис на тениска: „Курвата на Май Хай“. — И се потупа със свободната си ръка по гърдите.
	Докато бършеше сълзите си на бяс, Май Тай се разсмя през плач на абсурдността на ситуацията.
	— И ще я носиш гордо.
	— Че защо не?
	— О, по дяволите, Сим. — Май остави чая си и прокара дланите си през лицето. — Обичам те.
	— Знам, знам.
	— Пилееш се, ходиш на курсове, на които спокойно можеш да спиш.
	— Нямам никакво намерение да ставам шибан лекар биоинженер, Май. Някои от нас още си изясняваме нещата.
	— Единствените курсове, към които проявяваш някакъв интерес, са свързаните с изкуството. Съсредоточи се там и си изясни нещата. Пилееш се на тази работа, която не харесваш, от която нямаш нужда и за която си толкова ужасно свръхквалифицирана, че би трябвало да те направят управител на заведението.
	— Не искам да съм управител. Много хора не харесват работата си. И имам нужда от нея, защото така си плащам поне част от разходите.
	— Тогава си намери работа, която харесваш. Пилееш се, като правиш секс с мъже, за които не ти пука.
	Сега Симон трябваше да избърше собствените си сълзи.
	— Точно в момента не искам да ми пука за никого. Не знам дали някога ще искам. Пука ми за теб, за семейството ми и това е всичко, на което съм способна.
	— Мисля, че е тъжно, задето аз те ценя повече, отколкото сама се цениш, затова е добре, че съм край теб, за да ти мърморя.
	— Наистина си добра в това.
	— Аз съм председател на Клуба на мърморещите кучки. Ти не ставаш дори за почетен член. Вземи си почивка през лятото, Сим. Можем да висим на плажа, докато тръгна за Лондон. Можеш да прекараш известно време със Сиси, дори да я оставиш да те заведе в Европа, както тя искаше, когато завършихме гимназия. Можем да преотдадем апартамента под наем. Не оставай тук сама.
	— Ще си помисля.
	— Така казваш, когато искаш да млъкна.
	— Може би. Виж, уморена съм, в осем трябва да съм на работата, която не харесвам. Искам да поспя.
	Май кимна и изхвърли чая, който никоя от двете не бе довършила, в мивката.
	Симон познаваше тази тишина и тя бе пълна с тревожност.
	— Да спим заедно? — предложи тя.
	Май отпусна рамене с облекчение.
	— Ще ми дойде добре.
	— Ще използваме леглото на девственицата по очевидни причини. — Тя прегърна Май през раменете и двете тръгнаха към спалнята й. — Взех номера на Арън. Може да има някой приятел.
	— Каза, че се казва Ансел.
	— По дяволите.
	Мушнаха се в леглото на Май и се гушнаха удобно.
	— Липсва ми — промърмори Май.
	— Знам. И на мен.
	— Мисля, че бих се чувствала различно в Ню Йорк, ако и тя беше тук. Ако Тиш беше тук, щяхме да сме различни.
	Всичко щеше да е различно, помисли си Симон.
	Сънува как двете с Май гледат Тиш, жива и пълна с енергия, на сцената. Под прожекторите. Блестяща.
	Сънува как Май работи в лабораторията си и е толкова фина и елегантна в бялата си престилка.
	И когато сънят се обърна навътре, сънува себе си върху сал в неподвижно тихо море, как се носи наникъде.
	Събуди се в реалността и отиде да сервира прескъпи кафета на колежаните, повечето от които плащаха с кредитни карти, дадени им от родителите — и въпреки това не даваха сносни бакшиши.
	Когато за втори път тази седмица й се наложи да лъска чинията в унисекс тоалетната, тя пак се вгледа хубавичко в себе си в огледалото.
	Знаеше, че онзи гадняр, управителят, й назначаваше два пъти повече дежурства в тоалетната, отколкото на другите, защото не искаше да прави секс с него. (Женен, поне на четиридесет, с конска опашка, не, мерси.)
	— Майната му — каза си тя.
	Излезе от помещението, което миришеше на белина и лимонова есенция, и влезе в друго, където се чуваше непрестанният шум на еспресо машините, разговори за политика или мрънкане за любовни връзки.
	Свали глупавата червена престилка, за чието пране трябваше да плаща, и си взе чантата от малкото шкафче — чийто наем също се удържаше от заплатата й.
	Гаднярът управител й каза злобно:
	— Още не е време за почивката ти.
	— Грешиш за това. Отдавна е време за почивката ми. Напускам.
	Излезе сред звуците и цветовете и осъзна, че усеща нещо, което много отдавна й бе липсвало.
	Почувства се щастлива.


	Шест месеца след като завърши Академията, Рийд патрулираше с Бика Стокуел. Полицай Тайдъс Стокуел си бе спечелил прякора Бика не само заради физиката, но и заради характера си. Ветеран, уволнил се от армията преди петнайсет години, имаше мръсна уста, не цепеше басма никому и твърдеше, че носът му помирисва глупости от пет километра.
	Имаше няколко червени платна, които го караха да тръгва с рогата напред, сред които: всичко антиамериканско (разтегливо понятие), задници (широка гама от индивиди) и копелета. На челни места сред кандидатурите му за копелета бяха всички, които нараняваха деца, биеха жени или се гавреха с животни.
	Не бе гласувал за Обама, никога в живота си не бе гласувал за демократ и не виждаше причина да променя това. Но човекът беше президент на Съединените щати и като такъв имаше уважението и лоялността му.
	У Бика нямаше и капчица лицемерие. Знаеше, че задниците и копелетата имат най-различен цвят и вяра. Може и да не разбираше докрай гейовете, но не му пукаше за тях. Предполагаше, че ако искаш да стигнеш до оргазъм с някого от същия вид като теб, това си е твоя работа.
	Отбелязал бе два развода на войнишкия си колан. От първия имаше десетгодишна дъщеря, която обожаваше. Беше собственик на едноока и еднокрака котка, която бе спасил при арест на наркодилъри.
	През повечето време беше вербално агресивен към Рийд — че е прекалено глупав, прекалено бавен, колежанче и тъп новобранец. И за шестте месеца работа Рийд бе научил повече за истинската мръсна полицейска работа, отколкото на всичките курсове в колежа и през месеците в Академията.
	Беше научил също така, че когато отговарят на сигнал за домашно насилие, трябва да застане задължително между Бика и насилника (мъж), преди той да накара партньора му да види червено и да започне да рие с крак и да сумти.
	Така че, когато приближаваха къщата, за която получиха такъв сигнал и която бяха посещавали вече четири пъти по същата причина, Рийд се подготви да направи точно това.
	— Тя има ограничителна заповед срещу него, така че задникът му е мой.
	Рийд си спомни, че въпросната жена — някоя си Ладона Грей — бе прибрала съпруга си — Вик Грей — след насинено око и сцепена устна и после още веднъж след счупена ръка и доказано съпружеско изнасилване.
	Но след третия инцидент, при който тя изпадна в безсъзнание с два избити зъба, след като току-що бе родила сина им, вече имаше достатъчно причини за ограничителна заповед.
	— По-добре да не е пипнал бебето с пръст. — Бика си оправи панталоните, когато тръгнаха към вратата по заледената и хлъзгава от снега пътека.
	От съседната къща изтича жена.
	— Той я убива! Кълна се, този път наистина я убива!
	Рийд вече чуваше писъците, виковете, рева на бебето.
	Имаше време само да си помисли: „Мамка му!“.
	Освен това видя, че пътната врата е разбита.
	Влезе заедно с партньора си, отбеляза следите от насилие на първия етаж, където масата бе преобърната и лампата бе счупена.
	Горе бебето ревеше така, сякаш някой бе забил в ухото му шило за лед, но виковете, ругатните, стоновете и ударите идваха от дъното на къщата.
	Рийд се движеше по-бързо от Бика — беше по-млад, с по-дълги крака — и имаше време да види как Вик Грей бяга през задната врата. Жената лежеше, стенеше, хлипаше и кървеше на кухненския под.
	— Тръгвам след него. — Рийд изскочи през задната врата. Докато тичаше, съобщи по радиостанцията. — Полицай Куотърмейн преследва заподозрян в нападение. Заподозреният е Виктор Грей, бял мъж на двайсет и осем години, движи се на юг пеша по „Проспект“. Висок е метър и осемдесет, осемдесет килограма. Облечен е с бяло яке, червена шапка и джинси. Завива на изток по „Мърсър“.
	Грей мина напряко през един двор и направи пъртина през двайсетсантиметровия сняг, който бе навалял предната нощ. Прескочи оградата. Рийд си помисли колко по-бърз би бил, ако беше с маратонки, а не с униформени обувки.
	Дъхът му бе видим, излизаше на облаци и се спускаше към снега. Чу викове и усили скоростта. Ненапразно бе тренирал бягане в гимназията.
	Забеляза жена, просната в снега в двора си до наполовина готов снежен човек. От носа й капеше кръв, в ръцете си стискаше ревящо малко дете.
	— Опита се да ми открадне детето!
	Рийд продължи напред, видя Грей да тича на изток и докладва, когато го наближи. Прескочи още една ограда и видя Грей да се насочва към отворената врата на друга къща, от която се чуваше музика и женски смях.
	Рийд чу жената да казва:
	— Няма нужда да гледам колко добре си изринал вътрешния двор. Затвори вратата, студено е.
	Единствената му мисъл беше: „Няма да му дам да влезе вътре и да нарани още някого“. Може и да не стана футболна звезда, както мечтаеше баща му, но знаеше как да повали противник.
	Скочи, отлепи се от земята и ритна Грей в коленете в тесния вътрешен двор до отворената врата.
	Лицето на Грей застърга пътеката и той извика.
	— Хей, какво става! — Навън излезе мъж с чаша вино в едната ръка и айфон в другата. — Мили боже, целият е в кръв. Записвам това. Записвам това. Това е полицейско насилие.
	— Давай, записвай. — Останал без дъх и също с раздрусани кости, Рийд извади белезниците. — Давай, записвай задника, който преби жена си няколко пресечки по-нататък, нападна друга жена и се опита да й отвлече детето като заложник. И който се бе насочил право към вашата къща. Залових го — съобщи Рийд в радиостанцията си. — Заподозреният е заловен, може да се наложи медицинска помощ. Какъв е адресът тук?
	— Не съм длъжен да ти кажа, задник.
	— Млъквай, Джери. — Жената, която се бе смяла, бутна мъжа с телефона настрани. — „Гилрой Плейс“ 5237, полицай.
	— Зад къщата на „Гилрой Плейс“ 5237. Благодаря, госпожо. Виктор Грей, арестуван сте за две нападения и побой. — И щракна белезниците на ръцете на Грей. — За опит за отвличане на дете, съпротива при арест и нарушение на ограничителна заповед.
	— Този човек има права.
	Рийд вдигна поглед.
	— Адвокат ли сте, господине?
	— Не, но знам…
	— Защо не спрете да се месите в полицейската работа?
	— Намирате се върху частен имот.
	— Моят имот — каза жената, — така че млъквай, Джери. И вие кървите, полицай.
	Усещаше вкуса на кръв в устата си, чувстваше болка в дланите си.
	— Добре съм, госпожо. Виктор Грей, имате право да запазите мълчание.
	Докато му четеше правата, Джери се усмихна самодоволно.
	— Доста време ти отне да го направиш.
	— Не сте ли адвокат? — Рийд вдигна Грей на крака. — Или сте просто задник по принцип?
	— Ще подам оплакване!
	— Това беше. Вън. Махай се от къщата ми, Джери.
	Рийд чу сирените, докато жената изритваше задника от дома си. И тъй като изглеждаше, че тя държи ситуацията под контрол, той поведе Грей край къщата към предната врата.
	— Ще те съдя до дупка — промърмори Грей.
	— Да, направи го, Вик.
	Ладона Грей имаше три счупени ребра, счупена китка, счупен нос, две насинени очи, пукната странична лицева кост и вътрешни наранявания. Синът й не беше наранен.
	Шеридан Бобет, която си бе играла в двора с двегодишното си дете, имаше множество леки наранявания, а детето — синини по ръцете и раменете. Според нейните показания Грей се втурнал в двора й и я бутнал на земята. Тя се съпротивлявала, когато той се опитал да вземе сина й от ръцете й, след това побягнал, когато през оградата прескочил преследващият го полицай.
	Елоис Матерсън, обитателката на „Гилрой Плейс“ 5237, даде показания като свидетел на задържането и ареста и заяви, че видяла през отворената врата мъжа, идентифициран като Виктор Грей, да тича към къщата й, видяла и как полицаят го свалил на земята на педя от вратата й и го задържал, докато Грей се съпротивлявал. Тя изрази благодарност към полицая, който не позволил на агресивен мъж да влезе в дома й.
	И скришом даде телефонния си номер на Рийд.
	Бика стовари бумащината на Рийд — така се постъпваше с новобранците. И Рийд дочу как се обажда в болницата, за да попита за състоянието на Ладона Грей.
	Докато Рийд предаде доклада, видеото на задника Джери се появи в местните новини.
	Рийд бе порицан — така ставаше с ченгетата — примигна леко срещу ледената ярост, която се изливаше по лицето му, и реши, че предпочита караниците на шефа си пред забележките на задника.
	— Вече си в интернет, Куотърмейн.
	Друг униформен полицай включи монитора на компютъра.
	— Блогът на Макмълън.
	— Гадост.
	— О, тя те нарича млад жребец и…
	— Какво?
	— Споменава мола „Даунийст“. Не се тревожи, новобранец. Никой не чете нейните глупости.
	Всички ги четат, помисли си Рийд. Включително ченгетата. Както и всички бяха прочели книгата й „Касапницата Даунийст“. Чрез нея вероятността проклетото видео от телефона да стане суперпопулярно дори в национален мащаб ставаше много голяма.
	Той знаеше, че мълвата вече се е разпространила, когато Еси, вече детектив Маквий от полицията на Портланд, влезе и му даде сигнал.
	Тя го заведе в празната в момента конферентна зала.
	— Добре ли си?
	— Да, разбира се.
	— Имаш следи. — Тя докосна с пръст по насинената му челюст.
	— Ударих се в тила му, когато го свалях на земята. Нищо ми няма.
	— Сложи му лед. Медиите ще се позанимаят с това. Млад герой от „Даунийст“ се превръща в ченге герой и не си поплюва. Такива работи.
	Той прокара пръсти през косата си, вече прилежно подстригана по полицейски, тъй като сержантът бе настоял да подреже рошавите си къдрици.
	— Мамка му, Еси.
	— Ще се справиш. Сержантът ти ще те перне леко през пръстите. Но и той, и всеки полицай в Портланд и предградията ще те поздравят за това. Не се тревожи и не се притеснявай за Макмълън или останалите медии. Не се набивай на очи и си върши работата.
	— Е, това правех — отбеляза той.
	— Точно така. На видеото на задника се вижда как едно ченге си върши работата, запазва спокойствие и контрол, с изключение на изпуснатата дума. Дума, която, както се вижда от видеото, е напълно заслужена от споменатия задник. Постъпи правилно, Рийд, и искам да го чуеш от мен, тъй като ми се струва, че имам нещо общо с това да облечеш тази униформа.
	— Имаш много общо с това. Чувствах… че трябва да го задържа. Когато видях кървящата жена на пода, нямаше как да не го задържа. Не беше някакъв спомен или нещо подобно. Не се върнах пак към онази вечер, но изпитвах същото, когато разбрах, че трябва да взема това хлапе.
	— Инстинкти, Рийд, имаш ги. — И тя одобрително го плесна по насинената челюст. — Продължавай да ги използваш и се учи от Бика. Той е корав кучи син въпреки особеностите си.
	— Качил ми се е на главата, това не е оплакване. Не съвсем. Беше мил като свещеник с Ладона Грей. Предполагам, че и това е нещо, на което се уча от него — как да се държа с жертвите така, че да не се чувстват жертви.
	— Това е хубаво. Какво ще кажеш другата седмица да дойдеш на вечеря?
	— Може да похапна. Още ли се виждаш с онзи професор?
	— Ама и ти си едно ченге. — Тя вдигна лявата си ръка и размаха пръсти, за да покаже пръстена.
	— Мили боже, Еси. — Той се пресегна към нея, но се спря. — Не мога да прегръщам детектив в участъка. Ще почака. Той е късметлия.
	— Много си прав. Ако имаш нужда да поговориш, знаеш на кого да се обадиш. Ще ти пратя съобщение за вечерята.
	Той отиде право в съблекалнята, за да се преоблече с цивилни дрехи. Смяната му бе свършила още преди да предаде доклада. Намери Бика да си окачва куртката.
	— Нацелува ли се с детективското бюро?
	— Не мога да я целувам. Тя е сгодена.
	— Ха. Ченгетата трябва да знаят, че не бива да се женят. — Облече семпла бяла тениска. — Наистина ли нарече свидетеля „задник“, като знаеше, че той те записва?
	— Чува се на записа, така че би било глупаво да го отричам.
	— Е — Бика се огледа в огледалото на шкафчето си и приглади късо подстриганата си коса, — по всичко личи, че ще те черпя бира. — Затвори шкафчето си. — Може пък да станеш донякъде прилично ченге.


>>	6.

	Патриша Джейн Хобарт поглъщаше блога на Макмълън заедно с купа зеленчукови пръчици, потопени в хумус.
	Беше пълничко дете, редовно глезена от майка си с бисквити, тортички и любимите си бонбонки „M & M“. Интересите й — компютри, четене, гледане на телевизия и понякога видеоигри — вървяха добре с апетита й. Често изяждаше цял пакет бисквити „Орео“ (предпочиташе двойните, изстудени в хладилника), като ги поливаше с литър кока-кола, забила нос в шпионски роман, детективска мистерия и понякога романтична книга или изпитвайки хакерските си умения.
	Докато баща й (селянин загубеняк) и майка й (нещастна идиотка) се караха и разбиваха брака си, тя обичаше да настройва единия срещу другия и да се възползва от създалия се хаос, както и да яде още бисквити.
	На дванайсет години вече беше седемдесет килограма при височина от метър и шейсет.
	Играеше си с учителите и съседите си също толкова коварно, колкото и с родителите си, като носеше маската на тормозено дете, което стоически понася грубостите. Тя наистина беше тормозена, но си го просеше, наслаждаваше се на това и го обръщаше в своя полза.
	Докато възрастните я милваха и я успокояваха, тя планираше и изпълняваше отмъщенията си така незабелязано и целенасочено, че би й се възхитил и агент на ЦРУ.
	Момчето, което я бе нарекло Пати Прасето, полетя с главата напред от велосипеда си, когато веригата, която тя бе разхлабила, се скъса.
	Смяташе счупената му челюст, разбитите му зъби, престоя в болницата и хилядите долари за зъболекар, които родителите му платиха, за почти достатъчна отплата.
	Тарторката на момичетата, която открадна долните й гащи, докато тя бе под душа след физическо, и след това изобретателно ги закрепи към рисунка на слон, преди да ги сложи на дъската за обяви, за малко да умре, когато фъстъците, които Патриша стри на прах и сложи в термоса й с горещо какао, й причиниха анафилактичен шок.
	Докато влезе в тийнейджърска възраст, Патриша беше станала виртуоз в отмъщението.
	От време на време получаваше помощ от брат си, единствения човек, когото обичаше почти колкото себе си. Нейните заговори — тя планира няколко и за него — бяха достатъчни, за да държат връзката им здрава след развода.
	Никак не й харесваше, че Джей Джей живее с безполезния им баща, не й харесваше, че той бе предпочел така. Разбираше защо. Брат й можеше да дивее без последствия, да вкарва бира и трева вкъщи, докато тя бе принудена да живее при тяхната мрънкаща майка мъченица.
	Но Джей Джей зависеше от нея. Той не бе особено умен, затова се нуждаеше от помощ в училище. Имаше проблеми с контрола на импулсите и тя му бе необходима, за да му напомня, че отмъщението работи най-добре, когато е внимателно планирано.
	Нищо не й харесваше повече от внимателно планираното отмъщение.
	Когато стана на седемнайсет, брат й започна прекалено често да се показва пред света като гневен, агресивен и огорчен звяр. От друга страна, зад фасадата на Патриша като тихо, усърдно дете с проблеми с теглото се криеше хитър и жесток психопат.
	Напълно нормални тийнейджъри — а тя причисляваше всички мъже към тази категория — биха пъхнали патката си във всичко и тя бе правила секс и с Уайтхол, и с Полсън. Смяташе това за начин да ги контролира — те бяха полезни оръдия — и да ги накара да вярват, че те я контролират.
	Джей Джей знаеше истината, но кръвта вода не става.
	Тя състави план. Масова стрелба, която да разтърси не само презираната от нея общност до основи, но и цялата страна. Работи по това с месеци, избираше и отхвърляше локации, преценяваше точния момент и оръжията.
	Не каза на никого, дори и на Джей Джей, докато не се спря на мола. Молът, където на глутници се разхождаха кикотещи се тийнейджърки, които я третираха като боклук. Където идеалните родители и техните идеални деца ядяха пица и ходеха на кино. Където старите хора, които вече трябваше да са умрели, крачеха в грозните си анцузи или се движеха със скутери.
	Смяташе мола за идеалната локация за отмъщение към всички и всичко, което презираше.
	Каза на Джей Джей и го накара да се закълне, че ще пази тайната. Не биваше да казва на никого и не биваше да записва нищо от това, което обсъждаха. Когато моментът е подходящ, когато тя е готова с всичко и всички проблеми са решени, щяха да посветят и двамата му приятели.
	Извървя километри в мола, присъедини се към онези отвратителни стари хора и се превърна в тяхна любимка.
	Снимаше, чертаеше карти, изучаваше охраната. Свали малко килограми, за да има прикритие, и накара Джей Джей да си намери почасова работа в мола.
	Той избра киносалона, затова тя разработи този сектор за него.
	Според изчисленията й операция „Родени да убиват“ трябваше да получи зелена светлина в средата на септември, като така щеше да има време да изглади проблемите, а и щяха да се възползват от празничните тълпи и да постигнат максимални щети.
	Щяха да избият стотици.
	Но тогава Джей Джей буквално грабна оръжието. Дори не беше й казал.
	След всичката работа, която бе свършила, той остави импулсите му да го овладеят. Тя разбра за стрелбата, когато прекъснаха програмата на местната телевизия за извънредна емисия по време на повторение на „Приятели“.
	Трябваше бързо да унищожи записките си, картите, снимките, всяко листче от шестмесечния си труд. Скри лаптопа си в изпочупената градинска барака на съседите. Беше го купила срещу пари в брой, докато беше на гости в лъскавата тузарска къща на баба си и дядо си в Рокпорт, и го бе използвала само за проекта в мола.
	Ченгетата щяха да дойдат, тя знаеше това. Щяха да разпитват нея и майка й, да претърсят мизерната им къща до жп линиите от горе до долу. Щяха да разговарят със съседи, учители, други ученици.
	Защото Джей Джей щеше да бъде арестуван. Дори да бе следвал плана й така, както тя го бе начертала за момента, пак щяха да го арестуват. Никога не би я издал, но скапаните му приятели биха.
	Ала ченгетата нямаше да получат нищо друго, освен думите на двама задници срещу думите на четиринайсетгодишно момиче, отлична ученичка без нито едно провинение в досието си.
	Докато крачеше и чакаше новините, тя обмисляше какво ще каже, как ще реагира, всяка дума, всяко изражение, езика на тялото си.
	Шок и дълбока искрена мъка я събори на земята, когато репортерът с мрачен поглед обяви, че стрелците — смяташе се, че са трима — са мъртви.
	Не и Джей Джей. Не и единственият човек на света, който я познаваше и на когото поне малко му пукаше за нея. Не и брат й.
	Тази мъка се изрази в един-единствен стон. След това тя я натъпка обратно в душата си. Щеше да си я запази за полицията. За онази идиотка майка й, когато ченгетата я измъкнат от втората й работа — чистене на кантората на група лъжливи адвокати.
	Щеше да я запази за камерите.
	И когато дойдат, когато я уведомят и я разпитат — с треперещата й майка до нея — когато претърсват къщата от горе до долу, говорят със съседите, те ще видят четиринайсетгодишно момиче в шок. Момиче, което се притиска в майка си и плаче. Момиче, което е толкова невинно, колкото брат му е виновен.
	Както се очакваше, майка й се разпадна на парчета, баща й се разгневи и грабна бутилката, която и без това не пускаше. Тя иззе инициативата, помоли един от адвокатите, чиято кантора майка й чистеше, да й помогне да напише изявление, в което да изразят шока, ужаса и мъката си, изявление, твърдеше тя разплакана, с което да се извинят на всички.
	И тъй като родителите й не можеха да се справят, тя сама прочете изявлението през сподавени стонове.
	Трябваше да се преместят. Тя скри лаптопа в кутия с плюшени играчки. Не можеха да се преместят далече — майка й имаше нужда от двете си работи и работодателите й я задържаха. Патриша завърши гимназия като частна ученичка — богатите родители на баща й платиха за това.
	Гледаше да не се набива на очи и набираше хъс за отмъщение, което да сервира леденостудено.
	На осемнайсет тя беше вече петдесет килограма при височина от метър шейсет и пет. Семейството й отначало отдаде отслабването й на мъката, но Патриша съзнателно се бе превърнала в ефективно оръжие.
	Имаше хора да убива и събираше досиета за тях.
	Пресметна, че времето е на нейна страна, а трябваше и да завърши колеж. С отличните оценки и острия си ум имаше голям избор, но избра Колумбийския, тъй като две от жертвите й — едната от които бе на първо място в списъка й — бяха избрали този университет.
	Нямаше по-добър начин да държи под око лицето, което смяташе за най-виновно — дори повече от ченгето, което бе стреляло — за смъртта на брат си.
	Без Симон Нокс полицията нямаше да стигне там толкова бързо, нямаше да влезе в киносалона и да убие брат й. Той щеше да излезе, както бе влязъл, ако не беше Симон Нокс.
	Беше имала вече хиляди възможности да убие Нокс с нейната малка азиатска приятелка и да завърши започнатото от брат си. Но блюдото все още не беше достатъчно студено.
	И те далеч не бяха първите, които щяха да си платят.
	В йерархията на нейното отмъщение първи бе поставила родителите си. Но сега, докато четеше блога на Макмълън в едностайния си апартамент, за който плащаха баба й и дядо й — просто не можеше да живее с други хора! — тя размисли.
	Не ченгето и не момчето герой, което също бе станало ченге. Те бяха прекалено високо в йерархията, за да ги свали на първото стъпало. Може би трябва да избере някои от по-маловажните и да направи тест.
	Дъвчейки зеленчуковите пръчици с хумус в апартамент, който се намираше от другата страна на улицата срещу жилището на най-важната й жертва, тя започна процеса на селекция.


	На 22 юли 2005 година Робърта Флиск стана на трийсет и шест. Отиде до мола със сестра си и малката си племенница, за да пробият ушите на десетгодишната Кейтлин.
	Бяха планирали да завършат този ритуал на съзряването със сладоледени сладкиши. Но когато Кейтлин с нейните златни обеци, Шелби с торбата с прескъп препарат за почистване на лещи и Робърта излязоха от кабинета, за да отидат в магазина за бижута, всичко се промени.
	Робърта спря в един магазин, за да купи на момченцето си плажни играчки за дългия му уикенд с баба и дядо. Тя и съпругът й бяха планирали свой собствен дълъг уикенд на остров Маунт Дезърт с надеждата да съживят проблемния си брак.
	По-късно щеше да каже на полицията, семейството си и репортерите как е видяла момчето, идентифицирано като Кент Франсис Уайтхол, да влиза в мола, докато тя, сестра й и племенницата й вървели към същата врата.
	Тя си бе помислила, че е облечен в костюм заради някакво събитие. Докато не вдигнал пушката. Сестра й беше първата жертва на атаката.
	Когато тя падна, Кейтлин изпищя и се свлече на земята при майка си. Робърта се хвърли върху племенницата и сестра си. Уайтхол стреля два пъти в нея — в лявото рамо и левия крак — преди да подмине към другите жертви.
	Сестра й бе мъртва, племенницата й — травмирана, собствените й наранявания изискваха две операции и месеци рехабилитация — физическа и емоционална, затова Робърта никога не бе отказвала да говори пред пресата.
	Тя стана страстен и гръмогласен защитник на регулацията на оръжията. Помогна за създаването на „За Шелби“, организация, посветила дейността си на постигане на сигурни и разумни решения.
	Уебсайтът им и страницата им във Фейсбук всеки ден съобщаваха общия брой на смъртните случаи от огнестрелни оръжия — убийства, самоубийства, нещастни случаи.
	Бракът й беше мъртъв, още една жертва на „Даунийст“.
	Изнасяше речи, организираше митинги и шествия, появяваше се по телевизията — винаги с медальона във формата на сърце, в който носеше снимка на сестра си.
	В своята трагедия тя се превърна в боец, лице и име, добре познат глас не само за местните, но и в национален мащаб.
	Поради тази причина идеално отговаряше на нуждите на Патриша.
	Патриша прекара цял месец в проучване, следене, водене на записки и правене на снимки, за да състави своя план. Върна се в Рокпойнт за по-голямата част от лятото, на пръв поглед да гостува на баба си и дядо си, но всъщност за да направи подробно описание на навиците и обичайните движения на Робърта.
	Накрая всичко й се стори абсурдно лесно.
	Рано една сутрин преди изгрев-слънце тя се измъкна от къщата на баба си и дядо си и потича около километър към дома на техни приятели. След като си сложи къса руса перука и латексови ръкавици, тя взе резервния ключ за колата от магнитната кутия под калника. Кара внимателно в рамките на разрешената скорост към тихия квартал на Робърта, после извади от раницата си пистолета и заглушителя, които бе взела от баща си, докато той спеше пиян.
	Точно по изгрев-слънце Робърта излезе от задната врата. В обичаен ден би минала напряко през двора и пред портата на съседите, за да се присъедини към останалите двама тичащи, които й правеха компания.
	Но тази сутрин Патриша чакаше.
	Излезе иззад големия червен клен.
	Докато Робърта нагласяше слушалките, загледана в изгрева, тя я свали с два бързи изстрела в гърдите. Заглушителят снижи звука до безобидно пукане. Третият контролен изстрел в главата изпука по-силно, но не можеше да се мине без него.
	Патриша извади от раницата си табелата, която бе направила предварително, и я хвърли върху трупа.
C>
	ЕТО ТИ Я ВТОРАТА ПОПРАВКА, КУЧКО!
C$
	Събра гилзите и ги сложи на сигурно място в раницата си заедно с пистолета и заглушителя. По източното небе се разливаха червени и розови отблясъци, докато караше обратно към съседите и връщаше ключа.
	Прибра ръкавиците и перуката в раницата си, извади слушалките, сложи ги на ушите си и започна да тича.
	Изпитваше… даде си сметка, че не изпитва нищо специално. Очакваше да почувства екстаз или почуда. Нещо. Но не чувстваше нищо повече от това, което изпитваше, когато изпълнеше добре някоя необходима задача.
	Леко удовлетворение.
	Потича, беше си създала този навик, откакто наблюдаваше сутрешните движения на Робърта, стигна до пекарна на километър и половина разстояние. Слушаше новините и предположенията, че видимата и шумна активистка дейност на Робърта са я направили мишена на някоя откачалка, защитник на правото на носене на оръжие.
	Реши, че е време пак да изчака. Да чака, да планира и да проучва. А тестът? Беше го преминала отлично. Убийството е лесна работа, ако имаш план и се придържаш към него.
	Влезе в пекарната и получи широка гостоприемна усмивка от Карол, която отваряше магазина всяка сутрин.
	— Здравей, Патриша. Точно навреме.
	— Великолепен ден — усмихна й се в отговор Патриша, докато тичаше на място. — Какво ще кажеш за три от онези ябълкови мъфини, Карол?
	— Имаш ги. Наистина е много мило, че всяка сутрин купуваш нещо за баба си и дядо си.
	— Те са най-добрите баба и дядо. Не знам какво щях да правя без тях. — Патриша извади пари от страничния джоб на раницата си и леко я извърна, докато отваряше основното отделение, за да прибере пакета с мъфини при перуката и пистолета.
	Прибра се и скри перуката, ръкавиците, оръжието и заглушителя. След бърз душ занесе мъфините в кухнята и ги сложи в малка купа на плота.
	Току-що бе започнала да прави кафе, когато баба й влезе.
	— Вече си ходила да тичаш! — каза тя, както правеше всеки шибан ден.
	— Станах със слънцето. Каква прекрасна сутрин. Днес има ябълкови мъфини, бабо.
	— Глезиш ни, сладурче. Глезиш ни до смърт.
	Патриша само се усмихна. Глезеше ги, да, а когато умрат, тя щеше да получи всичко.
	Можеше да направи много неща с всичко това.


	В онази вечер Еси и годеникът й бяха домакини на лятно барбекю в малкия заден двор на къщата, която тя се бе убедила да купи, когато стана детектив.
	Имотът постави бюджета й на изпитание, но наистина бе щастлива да си има хубава къща с три спални и малък весел двор.
	А откакто Ханк се нанесе, бюджетът получи глътка въздух и всичко стана още по-щастливо.
	В момента къщата и дворът бяха пълни с ченгета и преподаватели, бяха се отбили и няколко роднини и съседи. И всичко беше много хубаво.
	Ханк, очарователен със своята поддържана брада, академични очила и престилка, на която пишеше „Готвя срещу секс“, се бе заел с грила. Освен това бе направил картофена салата, фаршировани яйца и други гарнитури. Тя беше белила и рязала, дори бъркала, но престилката на Ханк казваше истината — той се бе оказал дяволски добър готвач.
	Наля си „Маргарита“ — това можеше да прави — и погледа как мъжът, когото обичаше, се шегува с бившия й партньор.
	С Бари не се бяха разделили, не и извън работа, когато тя смени униформата със значка. Чувстваше се стабилна, като гледаше колко добре се разбират ченгето, което харесваше и уважаваше, и нейният мъж.
	Може би беше изненадана, че се разбират, дори че тя се разбира с професор Коулсън, учен, специалист по Шекспир, с класните очила с рогови рамки.
	Със сигурност не бе търсила любов и бе отишла на срещата на сляпо (първата и последната й), защото приятелка я бе врънкала, докато накрая пречупи съпротивата й.
	Той я впечатли още на аперитива, искрено го хареса по време на основното ястие и вече го желаеше на десерта.
	Озоваха се в леглото след прозрачното извинение за питие преди лягане — фраза, която никога преди това не бе използвала в живота си.
	Когато на сутринта й приготви закуска, тя вече беше влюбена.
	Отиде до грила и цялото й тяло се усмихна, когато той се наведе, за да я целуне небрежно.
	— Имаш ли нужда от помощ?
	— Като сложа тези бургери в чинията, можеш да ги отнесеш заедно с кренвиршите на масата.
	— Добре. Получи ли изгорелия кренвирш, Бари?
	— Даже два. Местенцето изглежда много хубаво, Еси. Проблемът е, че Джини го огледа и започна да се оплаква, че нямаме такива хубави цветни лехи.
	— Има нужда от Тери. — Еси посочи към енергична блондинка, която водеше две близначета. — Съседката ни е гений с растенията. Тя ни учи.
	— Предотврати няколко растителни убийства това лято — добави Ханк. — Еси започва да става майстор в градинарството. Моите умения са още съмнителни. Ето, красавице.
	Той постави бургерите в чинията при кренвиршите.
	— Ще ги отнеса, трябва да заситят тълпата за известно време. Трябва да си починеш, Ханк, и да хапнеш малко.
	— Добра идея. Какво ще кажеш първо за една студена напитка за възрастни, Бари?
	— С две ръце съм „за“.
	Тя се промуши между гостите към масата и загуби няколко бургера и кренвирша по пътя, тъй като хората си взимаха направо от движещата се чиния.
	Остави я на масата и взе почти празната купа с картофена салата. Занесе я заедно с една празна чиния, в която бе имало домати (от градината на Тери), в кухнята, за да ги напълни отново.
	Намери Рийд, облегнат на плота, да пие бира. Той бе потънал в сериозна дискусия с десетгодишния син на сегашния й партньор.
	— Няма начин, човече, просто няма начин — каза Рийд. — Съгласен съм с теб за прекосяването на потоците, но няма начин Батман да победи Железния човек. Железния човек има костюм.
	Кръглоликият луничав Куентин не беше съгласен.
	— Той не може да лети с костюма, брат.
	Еси слушаше дебата, докато пълнеше купата и чинията.
	— Ще напиша разказ — заяви Куентин. — И ще видиш. Тъмния рицар е трепач.
	— Ти го напиши, аз ще преценя.
	Очевидно доволен, Куентин изтича навън.
	— Добре се разбираш с него — отбеляза Еси.
	— Не е трудно. Това хлапе е страхотно. Макар че греши за Тони Старк.
	— Кой е Тони Старк?
	— Мисля, че точно сега изобщо не искам да говоря с теб. — Рийд поклати глава и отпи от бирата. Все пак посегна към купата, за да я отнесе, и точно тогава телефонът на Еси в джоба й се обади.
	Тя го извади, намръщи се и въздъхна.
	— Мамка му.
	— Не си дежурна.
	— Не е това. Телефонът ми сигнализира всеки път, когато в новините се появи нещо, свързано с мола. И имаме новина.
	— Кой? Какво?
	— Робърта Флиск. Намерена е мъртва в задния си двор рано тази сутрин. Простреляна три пъти. Тя беше…
	— Помня. — Рийд също си пазеше информацията. Някога бе поглъщал всяка статия и всеки репортаж, бе прочел всяка книга за онази вечер и още го правеше. — Сестра й беше първата жертва извън киносалона. Самата тя беше простреляна два пъти. Сега е голям активист за регулацията на носенето на оръжие.
	— Излезли са и някои подробности, имало табела върху трупа й. „Ето ти я Втората поправка, кучко!“ Мамка му!
	— Кой я е намерил?
	— Двама приятели. Казват, че тичали заедно всяка сутрин по изгрев-слънце.
	— Всяка сутрин?
	Полицейски очи срещнаха други полицейски очи, когато Еси вдигна глава и кимна.
	— Да, обичайно действие. Някой е знаел навиците й. Или я е познавал, или я е наблюдавал. Не е просто някакъв извратеняк с фетиш към Втората поправка.
	— Беше разведена, нали? Омъжила ли се е повторно? Приятел? Бившият й? — попита я Рийд.
	— Да не се напъваш да ставаш детектив?
	— Логично е първо това да се запиташ.
	— Да, така е. — Вече не е новобранец, помисли си Еси, от Рийд можеше да излезе умен и стабилен разследващ офицер. — Не е мой случай.
	— Но ще го погледнеш — каза той. — Тя беше там. Ние бяхме там. Трябва да го погледнеш.
	— Пак си прав, но не сега. Не и днес. — Тя му подаде купата и взе чинията. — Утре ще се свържа с този, който го е поел.
	— Ще ме държиш ли в течение?
	Тя кимна и погледна към мрежестата врата.
	— Това никога няма да свърши напълно. От онези неща е, които не можеш да затвориш в кутия и да оставиш зад себе си. Но не можеш и да живееш с него всеки ден.
	— Медиите отново ще го завъртят. Винаги така се случва.
	— Не се набивай на очи и си върши работата.
	— Но ще ме държиш в течение, нали? — настоя той.
	— Да, да, но спри да мислиш за това днес. Нека ти дам друга бира.


	През следващите няколко дни Рийд посвети цялото си свободно време да издирва информация за разследването на убийството на Флиск. Еси удържа на думата си и го държеше в течение, дори помоли водещия следовател да го пусне да посети местопрестъплението.
	Той огледа двора и установи, че дърветата и растителността предлагат доста добро прикритие за спотайване.
	Жертвата излиза от задната врата, помисли си Рийд. Множество показания потвърждаваха този неин навик.
	Той измина същото разстояние, тръгна от задната врата, прекоси вътрешния двор и се спря пред изцапаната с кръв трева.
	Трябва да е била примамена по-навътре в двора, заключи той. Така е имала по-малък шанс да побегне обратно към къщата, по-трудно е било и за съседите в околните къщи да станат свидетели на убийството, а гледката от улицата е била напълно отрязана.
	Умно.
	Три изстрела, два в торса, след това в главата.
	Той проследи ъгъла, установен от съдебния лекар и разследващия екип. Много удобно място за прикритие, забеляза, вдясно, докато жертвата се приближава към портата в оградата.
	Дали убиецът е казал нещо? На Рийд му се струваше, че ако някой е решил да убие жена заради позицията й относно носенето на оръжие, той би искал да й каже защо го прави.
	Но когато си го представяше, чуваше само тишина.
	Почуди се дали тя се е върнала пак към онзи миг, в който бе видяла Уайтхол да вдига срещу нея полуавтоматична пушка AR-15?
	Понякога се улавяше, че се чуди дали съдбата не го дебне да му прати куршума, от който бе избягал онази вечер. Куршум, застинал във въздуха като в спрян на пауза видеозапис, който ще го разкъса, когато съдбата натисне копчето за пускане.
	Дали?
	Тъй като бе заключил, че не може да направи нищо, за да спре съдбата да натисне което копче е решила, той работеше, за да живее и за да остави следа, да се опита поне. Мислеше, че Робърта Флиск бе правила същото.
	В ума му се появи образ. Черна шапка с лого — пистолет, ограден в кръг и зачертан — върху средна на дължина руса коса, слушалки в ушите. Тъмносиня блуза и тъмносини шорти върху атлетично тяло — белезите на крака винаги напомнят за един кошмар — ключът за къщата й във вътрешния джоб на колана на шортите. Маратонки в бяло и розово и бели чорапи.
	Представи си, че е спряла само за миг.
	Шок, разпознаване, решителност? Никога нямаше да разбере.
	Две тихи пуквания, помисли си той, защото балистичната експертиза бе показала, че е стреляно с 32-ри калибър със заглушител. И двата улучват торса. Жертвата пада, представи си той, докато минаваше покрай петната, спечени в тревата от лятното слънце.
	Трето пукане — по-силно, тъй като заглушителят е отслабен, насочен отгоре към тила.
	След това табелата, посланието.
	Нещо не му се струваше наред. Убийството носеше всички признаци на хладнокръвен, дори професионален удар; а табелата показваше страст — беше гневен акт, акт на невнимание.
	Убиецът си бе направил труда да си събере гилзите, да не остави други следи освен куршумите в тялото, а после оставя ръчно написана табела, с която се самообявява за ядосан защитник на Втората поправка?
	Струваше му се, че не се връзва, защото убиецът не е бил ядосан, убийството не изглеждаше на лична основа.
	Бяха отхвърлили бившия съпруг, спомни си Рийд, докато обхождаше местопрестъплението още веднъж. Двамата с жертвата бяха поддържали сърдечни отношения. Човекът не притежаваше оръжие и всяка година правеше дарение за нейната организация от името на сина им.
	По време на убийството бе помагал в приготвянето на закуска — имаше много свидетели — за двайсетина бойскаути, сред които и синът му, в лагер на остров Маунт Дезърт.
	Тя не бе имала приятел, излизала рядко на срещи и без сериозни намерения, нямаше проблеми със съседите, доброволците или служителите на организацията.
	Беше получавала няколко смъртни заплахи, разбира се, от същия тип хора като този, който бе написал посланието. Но не се връзваше.
	Или пасваше прекалено добре.
	Тръгна към колата си и си спомни, че когато паркира, двама души бяха дошли от собствените си дворове, за да го питат какво прави там. Трябваше да си покаже полицейската карта.
	От показанията на съседите ставаше ясно, че по време на убийството те или още са били в леглата си, или току-що били станали, но на него му се струваше, че убиецът е трябвало да се слее добре с тихия богаташки квартал, за да може да дебне и убие.
	Той влезе в колата си и започна да си води подробни бележки за наблюденията и хипотезите си. Може би водещата му хипотеза беше просто новобранска грешка, но въпреки това той я подчерта.
	Убиецът е имал търпение и контрол, успял е да се слее с квартала на жертвата, убийството се отличаваше с ефикасност и прецизност. А посланието?
	Контрамярка.
	Разбира се, нищо в тези негови записки, хипотези и предположения нямаше да помогне на Робърта Флиск и сина й, който вече беше сираче. Но Рийд си записа всичко и го запази.
	И нямаше да го забрави.


	Когато Симон чу за Робърта Флиск, за ужасната смърт на оцеляла от „Даунийст“, тя изключи телевизора.
	Помъчи се да забрави.
	Беше дала на Май това, което й поиска. Преотдаде апартамента под наем и се прибра вкъщи.
	И след една кратка седмица с родителите и сестра си избяга на острова.
	Обичаше родителите си, наистина. И въпреки че перфектността на сестра й — дъщеря на майка си — я дразнеше ужасно, тя обичаше и Натали.
	Просто не можеше да живее с тях.
	Сиси й оставяше пространство, буквално, в кукленската къща за гости до ателието със стъклени стени. Даваше й и емоционално пространство.
	Ако искаше да спи по цял ден, Сиси не я питаше дали е добре. Ако искаше през половината нощ да се разхожда по плажа, Сиси не я чакаше будна с разтревожено изражение на лицето.
	Не вдигна вежди, когато разбра, че е напуснала работа, не въздъхна дълбоко, когато видя цвета на косата й.
	Симон й помагаше, доколкото можеше, понякога готвеше, макар готвенето й да не бе повод за хвалби. Съгласяваше се да позира, когато баба й я помоли.
	В резултат на това след две седмици Симон се почувства длъжна да благодари мислено на Май. За първи път от месеци се чувстваше толкова спокойна и отпусната. Достатъчно, за да започне отново да рисува.
	Остави четката, когато Сиси излезе на двора с поднос с кана със сангрия, чаши, купа със салца и чипс.
	— Ако не искаш да си починеш, ще отнеса това в ателието и ще изпия цялата кана.
	— Не мога да го позволя. — Симон се върна към морския пейзаж, по който бе работила през последните три часа.
	— Хубаво е — каза й Сиси.
	— Не е.
	— Със сигурност е.
	Сиси беше сложила широкопола шапка върху черно-бялата си коса, сплетена на плитка. Това бе последната й визия. Наля сангрията и Симон се отпусна на един от столовете в двора.
	Последната татуировка на Сиси представляваше келтски символи, преплетени около китката й като гривна.
	— Това е оценка на баба ми, а не на друг художник.
	— И на двете. — Сиси чукна чашата си в тази на Симон, седна, протегна крака и кръстоса обутите си в чехли стъпала. — Хубаво е. Имаш усет за движението и настроението.
	— Светлината не е както трябва и тъй като съм я объркала, не е толкова хубаво. Обожавам твоите морски пейзажи. Портретите ти са просто невероятни, всеки път, а ти не правиш често морски пейзажи. Но когато ги направиш, те са мрачни и вълшебни.
	— Първо, ти не си аз и трябва да се радваш на уникалността си. Второ, правя морски и други пейзажи и натюрморти, когато искам да се успокоя или съм в лошо настроение. През повечето време предпочитам просто да си седя тук и да гледам водата. Портрети? Хората са безкрайно интересни, както и да ги рисуваш. Рисуването и само то е моята страст. Не е твоята.
	— Очевидно.
	— Ти си на деветнайсет. Имаш достатъчно време да откриеш своята.
	— Опитах със секса.
	След гърлен смях Сиси вдигна чаша и отпи.
	— Аз също. Много весело хоби.
	Развеселена, Симон загреба малко салца.
	— Ще си почина малко от него.
	— Аз също. Ти си артист. И не противоречи на баба си. Ти си художник, имаш талант и визия. Рисуването ще ти създаде дисциплина, но то не е твоята страст и няма да бъде основната ти среда. Експериментирай.
	— С това? Татко се опитва да ме накара да уча право, а мама мисли, че трябва да си намеря мил и надежден приятел.
	— Те са традиционалисти, скъпа. Не могат да бъдат други. Аз не съм, но и аз не мога да бъда друга. Затова ще ти кажа, че би било глупаво да си като тях или като мен. Експериментирай — повтори тя — с всичко. За рисуването ще ти дам това, което никой не иска: съвет. Помниш ли онзи август, който прекара тук след онзи ужас?
	Симон погледна към плажа и скалите около него, към безкрайната вода.
	— Мисля, че това спаси здравия ми разум, така че — да, помня.
	— С Май прекарвахте много време на плажа през седмицата, в която тя бе тук. Ти правеше пясъчни замъци. Тези на Май бяха прецизни, хубави и традиционни — също като нея. А твоите бяха очарователни и пълни с въображение.
	Симон отпи отново.
	— Значи мислиш, че трябва да строя пясъчни замъци?
	— Създавай нещо. Опитай с глина като начало, да видим къде ще те отведе. Миналата година научи основите.
	— Откъде знаеш?
	Сиси само се усмихна и отпи.
	— Знам много неща. И тъй като знаех и че ще проведем този разговор, поръчах някои материали. Те са в ателието ми. Можем да си ги поделим, ще се редуваме да работим с тях. Опитай. Ако не е глина, ще е нещо друго. Използвай лятото, за да започнеш, да видим дали ще откриеш каква е твоята страст.


>>	7.

	След като задраска Робърта Флиск от списъка си, Патриша реши, че й стига толкова учене в колеж. Освен че я отегчаваше до смърт, ходенето на лекции и домашните й отнемаха време и я разсейваха сега, когато вече бе извършила първото си убийство.
	Тя се върна обратно в Рокпойнт и с малко измама се нанесе обратно при баба си и дядо си. Те бяха развълнувани да са пак под един покрив със своята сладка, загрижена и отзивчива внучка.
	Тя се погрижи за това, защото нямаше начин да живее отново в някаква скапана къща под наем с вечно мрънкащата си майка.
	За да отговори удовлетворително на въпросите на баба си и дядо си за образованието и бъдещето си, тя се записа на няколко дистанционни курса и започна да посещава общинския колеж. Това служеше като прикритие на проучванията й за създаване на фалшива самоличност и фалшиви кредитни карти.
	Имаше планове.
	Обитаваше собствено крило в достолепния стар палат, караше БМВ роудстър и имаше достатъчно умения, за да краде от сметките им.
	С допълнителните средства започна да трупа оръжия и да се запасява с пари в брой.
	Смееше се на шегите им, вършеше им услуги, караше баба си на фризьор, стана незаменима. Беглите разговори за търсене на работа и инвестиране в кариера се пръснаха като мъгла.
	Те така и не забелязаха.
	Междувременно купуваше хранителни продукти за майка си и се отбиваше редовно при нея, организираше риненето на сняг от алеята пред мизерната й къща под наем.
	И гледаше да не се набива на очи.
	Изкара така две години, през които чакаше удобен момент да убие майка си. Смяташе това за отплата на огромните усилия да се прави на загрижена дъщеря и внучка.
	Всички знаеха, че Марша Хобарт е слаба жена с много проблеми. Жена, която така и не се отърси от вината за действията на сина си, от мъката след неговата смърт.
	Дори когато се обърна към Бог, тя избра неговата най-отмъстителна и строга версия. Разкаянието й като потомка на Ева изискваше цял живот страдание и разкаяние.
	Единствената светлина в мрачния й личен свят беше нейната дъщеря (Патриша се погрижи за това). Това, че бе родила дете, способно на толкова доброта и състрадание, дете с такъв буден ум и кротост, донякъде компенсираше факта, че бе родила и чудовище.
	И въпреки това обичаше това чудовище.
	Патриша използваше тази любов като скрито оръжие през петте години след „Даунийст“.
	Погрижи се всички статии за стрелбата, грозни писма, обвиняващи Марша, и смъртни заплахи да се озоват в ръцете на майка й. Някои пращаше по пощата, други лепеше на входната врата или пъхаше под нея. Вечерта, преди да тръгне за Колумбийския университет, хвърли камък, увит в особено злостна бележка, през прозореца на всекидневната, а после се втурна вътре и се скри с писъци зад дивана.
	Анонимно обаждане накара Макмълън да преследва Марша — на работа, вкъщи. Марша загуби втората си работа. Макар адвокатите да имаха желание да я запазят, тя се премести по-далече и се изолира.
	Пиеше хапчета, за да заспи, още хапчета, за да контролира непрестанната и нарастваща тревожност. Патриша пося семената на тревога у баба си и дядо си. Майка й понякога обърквала хапчетата или взимала двойна доза, защото забравяла, че ги е пила.
	Те, които бяха отрязали Марша, задето се бе развела с онзи негодник, сина им, обсипваха Патриша със съчувствие.
	Тя сложи скрити камери в къщата на майка си, за да може да я наблюдава. Знаеше кога точно да се обади от телефона с предплатена карта, който си бе купила, как да събуди изтощената си майка от предизвикания от ксанакса сън и да й прошепне името на брат си.
	Когато я посещаваше, добавяше по някое стрито хапче в супата, която й бе сготвила като примерна дъщеря, след това пускаше стари видеозаписи от времето, когато Джей Джей е бил бебе.
	Със сълзи на очи разказваше на баба си и дядо си как намерила майка си да гледа в ступор от дивана въпросните видеозаписи. Докато все още беше в колежа, където учеше психология, искаше съвети от преподавателите си. Организира случайна свръхдоза и се обади трескаво на 911, след това държа отпуснатата ръка на майка си в линейката.
	Остави следа на разтревожена, любяща дъщеря на майка, давеща се в хапчета и вина. Дори когато посещаваше студентска група за взаимопомощ на деца на пристрастени, тя намираше нови начини да налива масло в огъня.
	Вечерта преди рождения ден на брат си се промъкна в къщата и изпече любимата му шоколадова торта. Нарочно остави продуктите пръснати по плота, купата и тавата в мивката, за да подготви мизансцена.
	След това угаси пилотната светлина на газовата печка.
	Събуди майка си, която бе натъпкана с лекарства, и я поведе към кухнята, която миришеше на шоколад и прясно изпечен сладкиш.
	— Тъмно е. — Марша се спъна и се олюля. — Колко е часът?
	— Време е за торта! Ти си изпекла много хубава торта.
	— Така ли? Не си спомням.
	— Любимата шоколадова торта на Джей Джей. Той иска да запалиш свещичките, мамо.
	Погледът на Марша се стрелна из стаята.
	— Той тук ли е?
	— Идва. Пусни телевизора. Ето го дистанционното.
	Марша послушно взе дистанционното и с помощта на Патриша пръстите й натиснаха копчето за пускане. На екрана се появи ухиленият беззъб Джей Джей, който се кикотеше, докато майка му палеше свещичките на тортата за рождения ден.
	— Запали свещичките, мамо, заради Джей Джей.
	— Той беше моето сладко малко момченце. — Сълзи на вълнение и вина напълниха очите на Марша. Тя взе бутановата запалка и запали свещичките. — Той не е искал да бъде лош. Той съжалява. Виж, виж колко е щастлив. Защо спря да бъде щастлив?
	— Трябва да си изпиеш хапчетата. Джей Джей иска да си изпиеш хапчетата. Те са ето там. Трябва да си изпиеш хапчетата.
	— Изпих ги. Не съм ли ги изпила? Толкова съм уморена. Къде е Джей Джей? Навън е тъмно. Малките момченца не трябва да са навън по тъмно.
	— Идва. Трябва да си изпиеш хапчетата заради рождения ден на Джей Джей. Мисля, че трябва да изпиеш по едно за всяка свещичка.
	— Шест свещички, шест хапчета. Момченцето ми става на шест. — Докато се взираше с навлажнени очи в телевизионния екран, Марша изпи шест хапчета едно по едно, преглътна ги с виното, което Патриша бе сложила до тях.
	— Браво, много добре. Джей Джей има нужда от още светлина. Трябва му още светлина, за да намери пътя към дома си. Мисля, че се е изгубил!
	— Не. Не. Къде е момченцето ми? Джей Джей!
	— Трябва да запалиш пердетата. Ако ги полееш с газ, те ще грейнат толкова ярко. Той ще ги види и ще се прибере.
	Марша взе кутията с газ. За миг Патриша се почуди дали не видя някакво осъзнаване в очите на майка си. Може би облекчение. Марша поля пердетата с газта, след това ги запали.
	— Видя ли колко ярко светят! Трябва да пуснеш фурната, мамо.
	— Аз ли изпекох тортата?
	— Както винаги. — Патриша хвана Марша за ръка и я поведе към фурната. — Пусни фурната, мамо. — И бутна ръката на майка си към копчето.
	— Толкова ми се спи. Трябва да поспя.
	— Само пусни фурната и после ще си дремнеш.
	— И след това Джей Джей ще дойде, нали?
	— О, скоро ще видиш Джей Джей. Пусни фурната, точно така. Защо не си полегнеш на дивана?
	Когато майка й се стовари на дивана, Патриша използва втора запалка — която щеше да вземе със себе си, за да запали вече полетите пердета на всекидневната.
	Погледна отпуснатото лице на майка си, докато се отдалечаваше към вратата.
	— Честит рожден ден на Джей Джей, мамо.
	Със затворени очи и надебелял език Марша се опита да запее.
	Когато газовите изпарения свършиха своята работа, когато огънят ги подпали и те избухнаха, Патриша беше в леглото си в къщата на баба си и дядо си.
	Спа като бебе.


	Телефонът на нощното шкафче на Рийд иззвъня. Той се претърколи, взе го и примигна срещу него.
	— По дяволите.
	— Полицейска работа? — Елоиз Матерсън се размърда до него.
	— Да. — Не точно, помисли си той, но тъй като си бе сложил същата аларма като Еси, за да получава съобщения за всеки инцидент, свързан с мола „Даунийст“, точно тази случка не искаше да пренебрегне.
	— Извинявай.
	— Така стоят нещата. — Тя пак се размърда. — Искаш ли да си тръгна?
	— Не, заспивай. Ще ти пиша по-късно. — Той я тупна по задника, докато ставаше от леглото.
	Статусът им на приятели с някои екстри задоволяваше и двамата. Нищо сериозно, тъй като приятелският аспект в уравнението оставаше приоритет.
	Взе си дрехите в тъмното, изкъпа се набързо и се замисли за Марша Хобарт.
	Беше й направил досие и щеше да освежи паметта си с него, но помнеше, че тя бе разведена, когато синът й откри огън в киносалона на „Даунийст“. Хобарт бе живял с баща си, а по-малката му сестра — с майката.
	Докато си нахлузваше джинсите, си спомни, че тя бе чистачка. Беше се местила два пъти, доколкото знаеше, след стрелбата.
	Алармата му сигнализира, че в момента пожарникари се борят с огромен пожар в настоящото й жилище, който заплашвал и съседните имоти. От дома на Хобарт бяха извадили само един труп.
	Запаса личното си неслужебно оръжие и взе бутилка с газирана напитка от хладилника. Отпи малко и изтича по стълбите от апартамента си към обраслия с плевели, покрит с чакъл паркинг и към колата си.
	Колата, същият додж „Неон“, който родителите му бяха подарили, когато завърши гимназия, беше, общо взето, боклук. Също както кооперацията, в която живееше, беше, общо взето, дупка.
	Бе решил да последва примера на Еси. Пестеше всичко, което можеше, за първа вноска за купуване на къща.
	Оказа се, че скапаният му апартамент е на пет минути от адреса на Марша Хобарт.
	След по-малко от две чу сирени.
	Когато забеляза патрулките, той отби, за да паркира. Познаваше единия униформен, който поставяше барикадите, и тръгна към него.
	— Здрасти, Бушнър.
	— Куотърмейн. Тук ли живееш?
	— Недалече. Какво знаеш?
	— Знам, че задникът ми не е дупка в земята.
	— Добре че го потвърди. Какво друго?
	— Чух, че от 911 са докладвали за експлозия и пожар. С къщата там е свършено, вътре има и препечен труп. Нагълталите се с дим още кашлят. Къщата на изток е пострадала, но всички са успели да излязат.
	— Имаш ли нещо против да се доближа?
	— Все ми е тая.
	Виждаше очертанията на огнеборците в защитни дрехи на фона на пулсиращия пожар. Водни струи се извиваха през мъглата от дим и падащите сажди. Гражданите стояха настрани и стискаха децата си или се прегръщаха един друг. Някои плачеха.
	Чуваше насечените заповеди, пукането на радиостанциите.
	И видя, че Бушнър е разбрал правилно. С къщата, в която бе живяла злощастната Марша Хобарт, беше свършено. Гледаше я как се сгъва навътре и изхвърля пламъци и искри в задимения мрак. Още маркучи започнаха да атакуват огньовете, които пълзяха към западната стена на къщата от изток, други обливаха стените на сградата на запад, за да спрат разпространението.
	Моравите пред трите къщи и тесните пътеки между тях бяха почернени от локви с подгизнали сажди и кал.
	Той огледа тълпата, взря се в младата двойка с дете в ръцете на жената и златист лабрадор в краката им. По лицето на жената се стичаха сълзи, докато двамата се взираха в къщата от източната страна.
	Рийд тръгна към тях.
	— Това вашият дом ли е?
	Мъжът наближаваше 30 години по преценка на Рийд, а русата му коса бе разрошена като след сън. Той кимна и прегърна жената.
	— Гори. Къщата ни гори?
	— Гасят я. И сте успели да излезете. Вие и семейството ви сте излезли.
	— Нанесохме се само преди две седмици. Дори не сме разопаковали целия си багаж.
	Рийд гледаше как водата удавя пламъците.
	— Ще има поражения, но няма да е нещо, което да не може да се поправи.
	Жената потисна стон и завря лице в рамото на съпруга си.
	— Купихме къщата евтино, защото има нужда от ремонт. Нали, Роб?
	— Всичко ще бъде наред, Клои. Ще я направим страхотна.
	— Бихте ли ми казали какво се случи? Какво знаете? Извинявайте. — Рийд извади картата си. — Не съм просто любопитен.
	Клои избърса сълзите си.
	— Мили боже. Кастър, кучето ни, започна да лае и събуди бебето. Бях бясна, защото едва я бяхме приспали. Тя не спи много и току-що я бях нахранила, беше към два часа. След три Кастър започна да лае и бебето се разплака.
	— Аз станах. Беше мой ред — каза Роб. — Станах и се развиках на кучето. Развиках му се. — Роб се наведе, за да погали лабрадора, който се притисна в него. — Но той не спираше. Погледнах през прозореца. Отначало не разбрах какво става, виждах само светлина, след това погледнах по-внимателно и видях съседната къща. Видях пожара. Видях пламъците, които излизаха през прозорците на постройката до нас.
	— Роб ми извика да ставам, да взимам бебето. Грабнах Одра, а Роб — телефона, за да се обади на 911, докато ние бягахме от спалнята.
	— Нещо експлодира. — Огънят се отразяваше в очите на Роб, преди той да притисне пръсти към тях. — Просто се чу „бум“. Прозорците на спалнята ни се счупиха.
	— Стъклата. Ако Кастър не беше… Одра беше в легълцето си до прозореца. Ако Кастър не се бе разлаял, ако не ни беше събудил, стъклата…
	— Добро куче.
	— Избягахме — продължи Клои. — Дори не спряхме, за да вземем нещо, просто изтичахме навън, докато Роб звънеше на 911.
	— Правилно сте постъпили. Спасили сте семейството. Това е най-важното. Пожарът е потушен — каза им той.
	— О, боже. Не изгоря! Роб, не изгоря. Не изгоря.
	— Ще я поправите и се обзалагам, че ще я направите специална. Вижте, ако имате нужда от нещо — продукти, дрехи, помощ при разчистването? — Той извади визитка от джоба си. — Майка ми вечно организира нещо, така че познава много хора. Мога да ви свържа.
	— Благодаря. — Клои изтри още една сълза, докато Роб прибираше картичката в джоба си. — Знаете ли кога ще ни пуснат обратно вътре? Да видим какво е станало?
	— Зависи от пожарната. И те ще искат да се уверят, че вътре е безопасно. Нека видя дали мога да разбера нещо, може да доведа някого да поговори с вас.
	Той отиде до едната помпа и забеляза там покрития с пот и сажди Майкъл Фостър.
	— Майкъл.
	— Рийд. Какво правиш тук?
	— Това е къщата на майката на Джей Джей Хобарт.
	Очите на Майкъл блеснаха на фона на изцапаното му лице.
	— Сигурен ли си?
	— Такава информация имам.
	— Мамка му. — Майкъл пое дълбоко дъх. — Мамка му. — И издиша със свистене. — Хобарт — промърмори той. — Отново.
	— Знам, човече. Слушай, имаш ли минута?
	— Не сега, но след малко ще имам.
	— Ще почакам. Междувременно, онази двойка там с кучето и бебето? Вие, момчета, току-що спасихте тяхната къща. Някой може ли да поговори с тях?
	— Да, ще пратя някого. Майката на Хобарт? Сама ли е живяла?
	— Доколкото знам.
	— Не е останало много от нея.
	Рийд реши, че няма да навреди на никого, ако поговори с хората, които продължаваха да се събират отвън на улицата, на собствените си морави, на верандите си. Първото впечатление, което си състави, бе, че Марша Хобарт не просто не е общувала много, ами се е изолирала. Второто му впечатление бе, че съседите не са знаели за връзката й с организатора на касапницата от „Даунийст“.
	— Хей, ти!
	Той се обърна и видя жена в скърцащ люлеещ се стол на скърцаща веранда.
	— Да, госпожо.
	— Ти да не си репортер?
	— Не, госпожо, полицай съм.
	— Не ми приличаш много на полицай. Ела тук.
	Лицето й беше като стафида, златистокафяво и сбръчкано под снежнобялата коса. Очилата й бяха на върха на носа. Тя го огледа от горе до долу.
	— Хубаво момче, признавам ти го. Какъв полицай си?
	— Полицай Рийд Куотърмейн, госпожо.
	— Не това те питах.
	— Опитвам се да бъда добър полицай.
	— Е, някои са, други не. Може би ти ще успееш. Седни тук, защото ме заболя вратът да гледам нагоре към теб.
	Той седна в също така скърцащ стол до нея.
	— След като си полицай, значи знаеш коя е жената, която загина в къщата тази вечер. — Тя бутна нагоре очилата си и погледна към тлеещата съборетина от другата страна на улицата. — Май не си глупав полицай, щом си държиш устата затворена и чакаш да видиш какво знам аз. Бедната жена имаше син, който не стана човек. Той уби много хора. Молът „Даунийст“.
	— Може ли да попитам откъде знаете това?
	— Обръщам внимание, ето откъде. Имам изрезки от вестници от времето, когато това се случи, на някои от тях има нейни снимки. Беше се състарила, но разбрах коя е.
	— Говорихте ли с нея или с някой друг за това?
	— Че защо да го правя? — Жената поклати тъжно глава и погледна обратно към Рийд. — Тя се опитваше да продължи живота си, да се справя. И аз имах син, от когото не стана човек. Не е убил никого, доколкото знам, но въпреки това не излезе човек от него. Имам и друг син и дъщеря, които ме правят горда всеки ден. Положих всички усилия за тях, но от единия ми син не стана нищо. Тя беше тъжна жена с много проблеми.
	— Бяхте ли приятелки?
	— Тя не беше приятелка с никого. Беше се окопала там, ходеше на работа, връщаше се и се затваряше вътре.
	— Някакви посетители? — подпита я Рийд.
	— Единственият човек, когото съм виждала вътре, беше дъщеря й. Идваше от време на време, оставаше за кратко. Два пъти седмично й носеше храна. Виждала съм я да носи цветя на Деня на майката. Изпълняваше си дълга.
	Патриша Хобарт, спомни си Рийд. По-малката сестра на Джей Джей.
	— Говорили ли сте с дъщерята?
	— Да, веднъж-дваж. Любезна, но сдържана. Пита ме дали някое момче няма да иска да окоси тревата, да изрине снега, такива неща, аз й казах за Джени Морал през две къщи надолу. Тя е добро момиче, помага ми, когато имам нужда, и е по-надеждна от момчетата. Джени ми каза, че дъщерята й плащала каквото поискала и й казала да не тревожи майка й. Че не била добре и се срамувала от това. Дъщерята просто изпълняваше дълга си към майката, ни повече, ни по-малко.
	Той улови тона й.
	— Не повече?
	— Така го виждам, но аз имам високи стандарти. — Тя се усмихна, след това погледна пак към другата страна на улицата. — Жалко за къщата. Не беше кой знае какво, можеше да се направи по-хубава. Върху собственика не си струва да се изплюеш, затова я даваше на наематели, които не го караха да прави ремонти. Предполагам, че ще си прибере застраховката и ще продаде парцела.
	Докато Рийд обмисляше думите й, тя го проучи подробно с поглед.
	— Внукът ми е полицай. Полицай Къртис А. Слуп.
	— Сериозно? Стига бе! Познавам Слупи.
	Тя пак си намести очилата.
	— Нима?
	— Да, госпожо. Заедно бяхме в Академията, заедно бяхме новобранци. Той е добър полицай.
	— Опитва се да бъде. Ако говориш с него преди мен, кажи му, че си се запознал с баба му. — Тя му протегна ръка, беше малка и деликатна като на кукла. — Госпожа Летиша Джонсън.
	— Със сигурност ще му кажа и се радвам да се запозная с вас, госпожо Джонсън.
	— Ти върви и бъди добър полицай, млади и красиви Рийд Куотърмейн. И може би някой път ще дойдеш да ме видиш.
	— Да, госпожо.
	Остави я да се люлее на стола и тръгна да търси Майкъл. Намери го да говори с Еси.
	— Твой ли е случаят? — попита я той.
	— Вече да. — С ръце на кръста тя изучаваше руините и отломките. — Специалистът по подпалванията вече е тук, така че ще видим. Официалното разпознаване на трупа ще отнеме известно време.
	— Чух, че собственикът не си падал много по ремонтите и поддръжката.
	Еси му хвърли кос поглед.
	— Така ли чу?
	— Госпожа Летиша Джонсън — внукът й е полицай. Познавам го, добър е. Тя седи на верандата от другата страна на улицата. Трябва да говориш с нея. Клои и Роб от съседната къща са били събудени от лаещото си куче около три през нощта. Роб станал, когато кучето събудило бебето до леглото им. Видял пожара, събудил жена си, грабнал телефона и се обадил на 911, докато излизали. Последвала експлозия, която счупила прозорците в спалнята им.
	Еси вдигна вежди.
	— Не си си губил времето, полицай.
	— Е, и без това бях тук. Тя живеела сама, не общувала с никого, нямала други посетители освен дъщеря си. Дъщерята идвала от време на време, носела й храна два пъти седмично, наемала местно хлапе да коси тревата и да рине снега през зимата.
	— Да не се натягаш да ставаш детектив, полицай Куотърмейн?
	Той се усмихна.
	— Догодина. — Обърна се към Майкъл. — Смяташ ли, че е подпалване?
	— Не знам. Но мога да кажа, че има две точки на възникване — кухнята и всекидневната. Предполагам, че от пердетата. Не е било изтичане на газ, най-вероятно газта е от печката. Всъщност експлозията е сравнително ограничена и това ще помогне на разследващите да определят причината.
	— Партньорът ми говори със съседите. Мисля да отида отсреща да си поговоря с госпожа Джонсън. Полицай Куотърмейн?
	— Детектив Маквий.
	— Ще поискам да бъдеш зачислен към екипа, водещ това разследване.
	— Ура.
	— Започни с оглед на улицата. Води си записки.
	Тя пресече улицата и го остави широко усмихнат.


	Симон се пречупи под неумолимия добронамерен натиск на семейството. Баща й се примири, че мечтата му най-голямото му дете да го последва в адвокатската професия няма да се сбъдне, но смяната на стратегията проработи.
	Тя щеше да се съсредоточи върху обучението си по бизнес мениджмънт. Родителите й казаха, че с разпиляния й период е приключено и трябва да се стегне. Дипломата по бизнес мениджмънт щеше да я държи във форма, да й отвори врати, да й изкове бъдещето.
	Тя положи усилия. Работи толкова усърдно през следващия семестър, че дори отговорната Май й каза да го кара по-леко, да си почива.
	Приключи годината с оценки, които накараха родителите й да грейнат, а през лятото работи като помощник на помощника на мениджъра в счетоводния клон на фирмата на баща си.
	До края на юни се върна пак на терапия.
	През август, измъчвана от главоболия, отслабнала с пет килограма и с гардероб от костюми, които мразеше, Симон се замисли за момичето, което някога беше, онова, което се бе обадило за помощ, а след това се бе скрило в тоалетната.
	Онова, което се страхуваше, че ще умре, преди да е живяло.
	И което бе осъзнало, че има и други начини да се умре.
	Тя бе избрала да живее.
	Вечерта преди да тръгне за Ню Йорк, седна с родителите си и Натали.
	— Не мога да повярвам, че и двете ни момичета отиват да учат в колеж — започна Тюлип. — Какво ще правим с празното си гнездо, Уорд? Натали отива в „Харвард“, а Симон в „Колумбия“.
	— Няма да се върна в „Колумбия“.
	— Ние сме толкова… Какво?
	Симон стискаше ръце в скута си, за да не треперят.
	— Връщам се в Ню Йорк, но няма да се върна в колежа.
	— Разбира се, че ще се върнеш. Беше брилянтна през третата година.
	— Мразех всяка минута. Мразех да работя в кантората през лятото. Не мога да продължа да правя нещо, което мразя, нещо, което не съм.
	— Това го чувам за първи път. — Уорд скочи и прекоси стаята, за да си приготви питие. — Атестациите ти бяха блестящи. Също като на Натали по време на стажа й. В това семейство не се предаваме, Симон, нито приемаме привилегиите за даденост. Разочароваш ме.
	Заболя я. Разбира се, че е заболя, точно както искаше той. Но се бе подготвила за това.
	— Знам, че е така, знам също, че винаги мога да те разочаровам. Но ти дадох година от живота си. Правех всичко, което искаше от мен, и повече не мога да го правя.
	— Защо разваляш всичко?
	Тя се обърна към Натали, за да излее част от парещата болка върху нея.
	— Какво ти развалям пък на теб? Правиш каквото искаш, в каквото си добра. Върви и го прави. Бъди идеалната бяла овца, аз ще съм черната.
	— Сестра ти е достатъчно зряла, за да разбере, че има нужда от основа, че има нужда от цели и че има родители, които са й дали основа и я подкрепят в преследването на целите.
	— Те са същите като вашите — каза Симон на майка си. — Моите не са.
	— И откога имаш цели? — промърмори Натали.
	— Работя по въпроса. Връщам се в Ню Йорк. Ще се запиша в курсове по изобразително изкуство…
	— О, за бога — вдигна ръце Тюлип. — Знаех си, че това е работа на Сиси.
	— Дори не съм говорила с нея за това. Докато се опитвах да угодя на вас, разочаровах нея. Но знаете ли какво. Тя никога не ми го е навирала в лицето, нито веднъж. Там е разликата. Никога не се е опитвала да ме вкара в кутия, в която не пасвам, само защото така иска. Ще се запиша в курсове по изобразително изкуство. Ще разбера дали съм добра в това. Ще разбера дали мога да съм нещо повече от добра.
	— И как смяташ да се издържаш? — попита Уорд. — Не можеш да зарежеш образованието си и да очакваш да ти даваме пари.
	— Не очаквам. Ще си намеря работа.
	— В някое кафене дупка? — изсумтя Натали.
	— Ако се наложи.
	— Очевидно е, че не си го обмислила.
	— Мамо, от седмици не мисля за нищо друго. Погледни ме. Моля те, наистина ме погледни. Не мога да спя. Не мога да ям. Гардеробът ми е пълен с дрехи, които ти си ми избрала и купила. Социалният ми живот това лято се въртя около подходящия син на приятелка, когото ти ми посочи. Дрехите не ми подхождат, а синът на приятелката ти ме отегчава до смърт. Но ги носех и излизах с него, след това лежах будна цяла нощ и умирах от главоболие. Ходя при доктор Матис от юни по три пъти седмично и плащам за това със спестяванията си, за да не разберете.
	— Ще си починеш един семестър — реши Тюлип с насълзени очи. — Ще си отдъхнеш, ще попътуваме. Ще…
	— Тюлип — каза кротко Уорд, който се беше върнал и седнал с питие в ръка. — Симон, защо не си ни казала, че пак си почнала да ходиш при доктор Матис?
	— Защото знаех, че една от причините да се наложи да се върна при него, сте вие, а нямате вина за това. Просто действителността е такава. Аз не съм това, което сте се надявали да бъда. В главата си аз съм се затворила в онази тоалетна и се страхувам да отворя вратата. Трябва да отворя тази врата. Съжалявам — каза тя, докато ставаше, — но трябва да ми позволите. Вече съм пълнолетна и съм направила своя избор. Тръгвам тази вечер.
	— Нека поговорим за това — настоя Тюлип.
	— Няма какво повече да си кажем, затова тръгвам тази вечер. Багажът ми е в колата ми — добави Симон, но не им каза, че първо възнамерява да отиде до острова. Имаше нужда от този преход, преди да пристъпи в неизвестното. — Натали тръгва утре, трябва да прекарате вечерта с нея. Обичам ви, но не мога да остана тук.
	Тя излезе бързо и Натали изтича след нея.
	— Как можеш да се държиш така с тях? — Беше бясна и сграбчи Симон за ръката. — Ти си неблагодарна и зла. Защо не можеш просто да си нормална?
	— Ти си погълнала цялата нормалност наоколо. Наслади й се.
	Симон издърпа ръката си, качи се в колата си, а Натали й изкрещя:
	— Егоистична, глупава откачалка.
	Докато караше, си мислеше за деня, в който бе напуснала предишната си работа в кафенето. Този път не можеше да каже, че се чувства щастлива, но със сигурност се чувстваше свободна.


	Цяла година работи като сервитьорка, за да си плаща наема. Не беше толкова горда и независима, че да отказва чекове от Сиси, които й помагаха да посреща други разходи като курсове и материали. Но си допълваше доходите, като позираше за студенти.
	Правеше го две вечери в седмицата — три, ако извадеше късмет. Качваше се върху платформа пред курса, сваляше дрехите си и заставаше както й наредят. Тази вечер дясната ръка — сгъната в лакътя, дланта отворена и обърната нагоре, лявата ръка вдигната и между гърдите.
	Не се срамуваше да позира гола, както не се срамуваше и да рисува или скулптира гол модел. А с парите си плащаше обучението, скицниците, глината, печенето, инструментите.
	Беше разбрала, че е добра, и вярваше, че може да бъде нещо повече от добра.


	Докато Патриша печеше торта за рождения ден на мъртвия си брат и за да отбележи годишнината от смъртта на майка си, Симон се прибра в апартамента си след дълъг ден, наля си чаша вино и се почувства щастлива.


>>	8.

	През април 2013 година Еси роди здраво момченце, което с щастливия баща кръстиха Дилън. Тъй като същия месец партньорът й се бе пенсионирал, тя поиска след връщането й от отпуск по майчинство новият й партньор да бъде детектив Рийд Куотърмейн.
	Макар че с радост ползваше този отпуск, остана в течение на всички новини, клюки и доклади с редовни включвания на новия си партньор.
	Докато излизаше на пръсти от спалнята, в която спяха съпругът и бебето й, Еси си помисли колко много неочаквани обрати е претърпял животът й.
	Никога не бе очаквала да стане детектив втора степен, още по-малко да бъде част от отдел „Тежки престъпления“. Никога не бе очаквала да има в живота си такъв сладък, забавен, умен и секси мъж като Ханк. Със сигурност не бе очаквала подкосяващата краката любов, която я заливаше всеки път, когато погледнеше или дори си помислеше за сина си.
	Животът й се бе преобърнал в една юлска вечер и от трагедия бе поел по пътека, която беше, общо взето, страхотна.
	Наля си билков чай в чаша с лед, взе едно списание от купчината и отиде да седне на предната веранда и да наблюдава малкия си свят.
	Вероятно щеше да заспи и би трябвало да е горе и да прави точно това. Спи, когато бебето спи. Това беше съветът на майка й. Но тя искаше да подиша чистия пролетен въздух и да си отдели малко време за размисъл.
	Можеше да изведат бебето на разходка по-късно. И дано свежият въздух да помогне на триседмичния Дилън да поспи по-дълго от рекордните два часа и трийсет и седем минути.
	Би могло да се случи.
	Може би с Ханк щяха да се гушнат и да изгледат някой филм и ако преди това си изцеди кърма, да пийнат вино.
	Може би…
	Задряма на дървеното кресло.
	Стресна се и посегна към оръжието, което не носеше.
	— Извинявай! Извинявай. — Рийд вдигна ръце. В една от тях държеше букет лалета на бели и розови райета. — Не исках да те будя. Просто смятах да ти оставя това.
	— Колко е часът?
	— Около пет и трийсет.
	— Добре, добре — въздъхна Еси. — Просто се бях отпуснала за няколко минути. Донесъл си ми лалета.
	— От сигурен източник — сестра ми — знам, че хората имат склонност да забравят лишената от сън майка след първите две седмици. Защо не спиш вътре в къщата?
	— Не смятах още да лягам. Седни. Моите момчета хъркат горе. Малко компания ще ми дойде добре, за да не задремя на верандата. Чакай, първо влез вътре и си вземи нещо за пиене. Има чай, има и бира.
	— Предпочитам бира.
	Той се чувстваше в къщата й като у дома си, взе си студена бира и я отвори. Излезе и седна при нея.
	— Как си?
	— Честно казано, никога не съм мислила, че има такова щастие. И продължава да става все по-добре. Ханк ми каза днес, че е решил да си вземе една година академичен отпуск. Ще гледа детето у дома. Няма да ми се налага да оставям Дилън на бавачка или на ясли. — Очите й се насълзиха и тя се плесна по бузите. — Боже, боже. Хормони. Дали някога пак ще станат нормални? Говори ми за полицейски неща. Това ще свърши работа.
	— Приключихме случая „Бауър“.
	— Хванахте я.
	— Да, алчната подла вдовица е в ареста. Гаджето й се пречупи. Той получава сделка, тя — обвинение в предумишлено убийство.
	Осведоми я за някои незавършени случая, разсмя я с няколко служебни клюки.
	— През уикенда разгледах още две къщи.
	— Рийд, ти ходиш по огледи вече почти цяла година.
	— Да, но никоя от тях не ми казва: ето ме!
	— Може би си много капризен и накрая ще си останеш в онази дупка.
	— Апартаментът е място, където се прибираш да преспиш. С къщата всичко трябва да е наред.
	Не можеше да не се съгласи, но все пак…
	— Онази къща, която разглеждахме заедно преди два месеца, беше страхотна.
	— Близо беше, но не точно това, което търся. Ще знам, когато го видя.
	— Може би е заради Портланд.
	— С Портланд всичко е наред. Близо съм до семейството си, ще работя с теб. Това стига, за да се примирявам с онази дупка, докато намеря каквото търся.
	— Мисля, че този начин на мислене не ти позволява да имаш сериозна връзка, но и аз бях същата, преди да срещна Ханк.
	— Не съм намерил това, което търся — съгласи се той. — Получих покана за сватбата на Елоиз през юни.
	— Значи наистина ще го направи.
	— Така изглежда. Тя скача с главата напред и мисля, че й се отразява добре.
	— Има и нещо друго. — Еси го смушка с пръст. — Знам, че е така.
	Той се взря за миг в бирата си, после отметна назад косата си, която вече не бе длъжен да подстригва много късо.
	— Не си получила съобщението?
	— Мамка му. Дори не знам къде ми е телефонът в момента. Кой?
	— Маршал Файнстийн. Беше прострелян в бедрото, успял бе да изпълзи.
	— И свидетелства доста подробно срещу Полсън. Беше консултант на документален филм. Появява се по телевизията на всяка годишнина.
	— На следващата няма да успее. Блъснат от кола, шофьорът е избягал. Всяка сутрин тичал, започнал, след като се изправил на крака след инцидента. Колата дори не намалила, блъснала го и продължила.
	— Свидетели?
	— Тих участък на пътя, рано сутрин. Но една тойота ланд круизър с огъната предна броня и кръв, нишки от плат и човешка кожа по нея била зарязана на около километър от местопрестъплението. Собствениците — родители на две деца, счетоводителка и педиатър, я обявили за открадната горе-долу по времето, когато е блъснала Файнстийн. Ще ги проучим още, но те са чисти, Еси.
	— Някой е знаел навиците и маршрута на Файнстийн, откраднал е кола и го е убил.
	— Това са шест смъртни случая, при които жертвите са свързани с мола „Даунийст“. С това стават три убийства, две самоубийства и нещастният случай с Марша Хобарт. Тук има модел, Еси.
	— Едното самоубийство беше в Делауеър, другото — в Бостън. Едното убийство, което бе свързано с организираната престъпност, беше в Балтимор. — Тя вдигна ръка, преди той да протестира. — Не казвам, че грешиш, Рийд. Но е малко изсмукано от пръстите. Някаква връзка — да, но статистически във всяка голяма група има смъртни случаи, особено самоубийства и нещастни случаи. Няма съвпадение и в метода. Пистолет със заглушител, пробождане с нож, блъскане с кола.
	— Има съвпадение в жестокостта — настоя той. — Три куршума в Робърта Флиск. Тринайсет прободни рани в Мартин Боулингър, удар с огромен джип при висока скорост при Файнстийн. Боулингър бил по-малко от месец на работа като охранител в мола, изпаднал в паника и побягнал, когато започнала стрелбата. Не може да го преживее, премества се, започва да взима наркотици. Той е накълцан на кайма, бил е мъртъв след първите две намушквания, но убиецът продължава да го ръга. Жестокост. А самоубийствата — продължи той, вече загрял. — Ами ако не са били самоубийства? Като добавим и нещастния случай с майката на Хобарт, който изобщо не ми изглежда такъв, стават прекалено много.
	— Моделът се пропуква с майката на Хобарт. Тя не е жертва. Не е оцеляла от мола.
	— Тя е жертва — настоя той и зелените му очи станаха строги. — Може би не е била добра майка, може би е била слаба, но е жертва. Синът й я е направил жертва.
	— Мотив?
	— Понякога лудостта е достатъчен мотив. Знам, че е недоказуемо, но непрекъснато мисля за това.
	Ледът в чая на Еси се бе стопил и го бе разредил, но Еси продължаваше да го пие.
	— Което може да е истинската причина все още да си в онази дупка. Не можеш да продължаваш да циклиш върху това, Рийд. Да следиш събитията е едно. Аз никога няма да спра да ги следя. Но трябва да продължиш напред.
	— Ако не беше онази вечер, нямаше да стана ченге. А ченгето в мен казва, че усеща някакъв модел в това. Искам да проуча по-подробно самоубийствата и нещастния случай. В свободното си време — добави бързо той. — Но исках да знаеш, че смятам да ги проуча по-подробно.
	— Добре, става. Ако откриеш нещо, аз ще съм първата, която ще ти помогне.
	— Достатъчно ми е.
	И двамата чуха първите нервни проплаквания през прозореца на горния етаж.
	— Това е сигнал за мен — каза Еси. — Искаш ли да влезеш, да останеш за вечеря?
	— Не и тази вечер, благодаря. Следващия път аз ще донеса вечеря.
	— Приемам. — Тя взе лалетата. — Благодаря за цветята, партньоре.
	— За нищо. Забавлявай се, мамо.
	— Мога да заспя права. — Тя се спря пред вратата. — Гърдите ми са като млекоцентрали и не съм правила секс от един месец. И знаеш ли какво? Забавно е. Ела пак, донеси пица.
	— Имаш я.
	Той се върна бързо при колата си и реши да се върне в своята дупка, да сложи замразена пица в микровълновата и да проучи по-подробно двете самоубийства.

	* * *

	Симон сваляше куфари и кашони през четири стълбищни площадки към приуса на Май. Просто временна раздяла, каза си тя, решена да не разваля доброто си настроение. Просто временна раздяла, голяма светла възможност за Май с преместване в Бостън, нова работа в Масачузетската многопрофилна болница.
	Май го заслужаваше, беше се трудила здраво за това, би била страхотна на новата длъжност.
	— Как ще побереш всичко това в колата? Трябва да пратиш книгите с куриер.
	— Всичко ще се побере. — Май потупа с пръст по слепоочието си. — Измислила съм го. Като „Тетрис“ е.
	— Никога не съм разбирала тази игра, ти си компютърджийката…
	Симон осъзна, че я бива само в носенето, затова се дръпна и загледа как Май, развяла черна лъскава опашка през задния отвор на бейзболната си шапка на бостънските „Ред Сокс“ (подарък), изчислява, подрежда, размества.
	Носеше отрязани джинси, розови маратонки и тениска на Колумбийския университет. Малките й ръце се грижеха за всеки детайл. Подрязани нокти, които никога не са били лакирани. Малкият виетнамски йероглиф, татуиран под десния й палец, означаваше „надежда“.
	Красиви продълговати тъмни очи, мека линия на брадичката, елегантен нос.
	Огромен часовник върху тънката й лява китка, миниатюрни златни обеци на малките прибрани уши.
	И разбира се — умът й, защото за минути Май бе натоварила всичко.
	— Готово! Видя ли?
	— Да. Как съм могла да се съмнявам? Само че има още. — Симон й подаде кутията, която бе държала зад гърба си. — Можеш да й намериш място и да я отвориш, щом стигнеш там.
	— Ще й намеря място, но ще я отворя веднага.
	Май дръпна панделката, свали капака и разрови памука.
	— О! О, Сим.
	Скулптурата, която не беше по-голяма от ръката на Май, имаше три лица. Май, Симон и Тиш между тях.
	— Първоначално мислех да сме само аз и ти, но… тя искаше да е тук. Мисля, че би изглеждала така. Ако.
	— Прекрасна е. — Сълзите направиха гласа на Май по-дрезгав. — Ние сме прекрасни. Тя е с нас.
	— Тя би била толкова горда с теб, почти доктор Янг.
	— Има още много дотогава. Щеше да е горда и с теб. Виж се колко си талантлива. — Май погали внимателно лицата на приятелките си. — Тя щеше да е звезда — промълви Май.
	— Много си права.
	— Това е първото, което ще подредя в новия си апартамент. — Май внимателно върна скулптурата в памука и затвори капака. — О, боже, Сим, ще ми липсваш.
	— Ще си пращаме съобщения, ще се чуваме по телефона, ще си пишем имейли и ще правим видеовръзки. Ще си гостуваме.
	— С кого ще си говоря, когато не мога да заспя?
	— С мен. Ще ми се обаждаш. — Симон прегърна здраво Май и я разлюля. — Позволено ти е да си намериш и други приятели. Направи го. Но не ти е позволено да имаш друга най-добра приятелка.
	— На теб също.
	— Няма никакъв шанс. Трябва да тръгваш, трябва да тръгваш. — Но не я пускаше. — Прати ми съобщение, когато стигнеш.
	— Обичам те.
	— Обичам те. — Симон се насили да се откъсне от нея. — Върви. Размажи ги, Май Хай. Размажи ги, лекувай настинки и бъди щастлива.
	— Размажи ги, Симон. Размажи ги, прави велико изкуство и бъди щастлива.
	Май седна зад волана, сложи слънчевите очила върху разплаканите си очи, махна за последно и пое по своя собствен път.
	Симон влезе, изкачи обратно стълбите и влезе в апартамента, за да се изправи за първи път пред самостоятелния живот.
	Можеше да си го позволи и не искаше съквартирант. Имаше работата си, парите от позирането и дори продаде няколко свои работи чрез местна галерия.
	Освен това вече можеше да ползва оставените от родителите й пари и ако се наложеше, да разчита и на тях.
	Стаята на Май щеше да стане нейно ателие, нейна работилница.
	Доста си поплака, докато местеше материалите си от своята спалня и от частта във всекидневната, която бе окупирала. Извлече полиците, работната маса и стола си.
	Помисли си, че вече ще може да става от леглото, без да се катери по материалите си.
	Светлината в стаята на Май — поправка, в нейното ателие — щеше да й върши страхотна работа. Можеше да наема модели, вместо да плаща за работно пространство в нечие чуждо ателие.
	Докато подреждаше и разместваше, си правеше планове. Без компанията на Май нямаше да се изкушава да мързелува, нямаше да води онези дълги разговори и да излиза импулсивно. Щеше да използва времето, за да работи.
	Не че нямаше и други приятели, уверяваше се тя. Не най-добри приятели, разбира се. Може би не се сприятеляваше лесно, но имаше с кого да излиза и да си говори.
	Не се налагаше да е сама, избираше да остане сама.
	След два часа, които прекара сама в апартамента, тя грабна чантата си и излезе.
	Три часа по-късно се върна с подстригана на черта коса с дълъг бретон и в цвят, който в салона бяха нарекли „ледено индиго“.
	Направи си селфи и го прати на Май, която вече бе пристигнала в Бостън.
	След това се огледа и въздъхна. Взе една от скиците, които бе закачила на дъската, седна и започна да прави по-прецизни измервания на голата клекнала фигура със спусната по гърба дълга коса, върховете на пръстите на едната ръка докосваха земята, а другата бе леко протегната с дланта нагоре.
	Симон се почуди какво прави тя. Накъде гледа? Къде се намира?
	Докато правеше измерванията, в главата й се въртяха истории, тя ги премисляше, отхвърляше. Приемаше.
	— Направила е скок — мърмореше си Симон. — Не заради вярата си, а заради куража си. Скочила е сам-сама, това е кураж. Разбирам те.
	Тази вечер нямаше лекции и не трябваше да ходи на работа, затова извади телта за арматурата и я постави върху масата.
	Реши, че е прекалено тихо, и пусна музика.
	Осъзна, че не иска рок, нито класическа музика.
	Трайбъл. Нейната жена щеше да си търси племе.
	След това щеше да му стане вожд.
	Образът изплува ясно в съзнанието й, арматурата бе готова, Симон избра глина и инструменти и се зае да освободи жената, която щеше да стане вожд на племе.
	Краката й бяха дълги и слаби, глезените силни, елегантни, мускулите по прасците й се очертаваха ясно.
	Напластяваше, изрязваше, почистваше, пръскаше глината с вода, заграждаше коленете.
	Фигурата започваше да се откроява, тя продължи с тялото, но осъзна, че светлината се бе променила.
	Вечерта вече се спускаше.
	Покри фигурата, накара се да стане от стола, да се поразтъпче и разтегне. Реши да пийне малко вино, след това поръча китайско, защото ако се върнеше към работата си, щеше да забрави да яде.
	Щеше да забрави да яде, да пие вода, да се движи, работата често проявяваше пренебрежение към тези неща.
	През първата си вечер сама пи вино и вода, яде нудъли и свинско със зеленчуци, като съживяваше образа в съзнанието си.


	Следва същата рутина през следващите три седмици. Работата, за която й плащаха, лекции, работата, която хранеше душата й.
	След петнайсетчасов работен ден, по-голямата част от който бе прекарала на крак, се върна у дома, в ужасната тишина на апартамента си.
	Май й липсваше като отрязан крайник, не можеше да го отрече, но не това бе сърцевината на проблема. Седеше и гледаше скулптурата, която бе започнала в онази първа вечер.
	Беше добра — наистина добра. Едно от най-хубавите неща, които бе правила, но не можеше да се застави да я занесе в галерията.
	— Защото имам нужда от нея — каза си на глас. — Тя ми казва нещо, още от самото начало. Говоря си сама. — Въздъхна и вдигна глава. — Е, и какво от това? Какво от това? И аз имам да казвам нещо. Време е за скок. В Ню Йорк свърших това, за което бях дошла. Време е да продължа напред.
	Затвори очи.
	— Няма повече да работя като сервитьорка, няма повече да позирам за пари или за материали или за уроци. Аз съм художник, по дяволите.
	Договорът й за наем изтичаше след два месеца. Или трябваше да ги издържи, или да плати цената.
	Реши да плати цената.
	Извади си телефона, погледна колко е часът и се замисли каква е вероятността Сиси да е още будна.
	Изчака и когато чу ясния, буден глас на баба си, се усмихна.
	— Да не си на парти?
	— Не, и знам, че не е късно.
	— Никога не е прекалено късно.
	— Точно така. Затова мисля, че е време да опозная Европа. Познаваш ли някого, да речем, във Флоренция, който дава апартамент под наем?
	— Кукличке, познавам всички навсякъде. Какво ще кажеш да отидем заедно и да те представя?
	Усмивката премина в смях.
	— Да си събирам ли багажа?


	През осемнайсетте месеца във Флоренция Симон научи езика, отглеждаше домати и мушкато на малкия балкон на апартамента си с изглед към площад „Сан Марко“ и си намери италиански любовник на име Данте.
	Данте беше абсурдно красив, свиреше на виолончело и обичаше да готви на Симон паста. Тъй като пътуваше със симфоничния си оркестър, връзката им не я задушаваше и й оставаше достатъчно време, което да посвети на работата си.
	Фактът, че той спи с други жени при тези пътувания, не я притесняваше. За нея Данте бе част от прекрасна интерлюдия от слънце, секс и работа по скулптурите й. Беше си подарила това време и място, попиваше всичко, което те предлагаха.
	Учеше, прекарваше време с други художници, с майстори, занаятчии и техници. И се трудеше усърдно в една леярна, за да се научи как да прави бронзови отливки.
	Докато учеше, експериментираше, откриваше, Симон събра достатъчно увереност, за да я пуснат да направи изложба в модерна художествена галерия, а през следващите четири месеца работи върху поредица, която нарече „Богове и богини“.
	Покани семейството си от чувство за дълг. Те отказаха, но изпратиха две дузини червени рози до галерията с картичка, с която й пожелаваха успех.
	Товаренето на скулптурите й и обсъждането на местата им с галериста не й оставиха време за притеснения. Вече си бе казала, и то безброй пъти, че ако изложбата се провали, това ще означава, че не е достатъчно добра.
	Но!
	Това означаваше, че ще се върне у дома като провален художник. Докато се чудеше дали да облече строга черна или червена секси рокля, си мислеше, че родителите й може би — поправка, със сигурност — щяха да я сметнат за провалена. Но тя така или иначе никога нямаше да отговори на очакванията им. Те си имаха Натали за това. Тя завинаги щеше да си остане дъщерята, която напусна колежа и отхвърли всички възможности, които те й бяха предложили.
	Симон си помисли, че майка й би избрала черната рокля. Би предпочела да е умерена, изискана. Тя предпочете червената и я съчета с убийствени златисти сандали на високи токчета, които щяха да й направят пришки. Но през тях се виждаха боядисаните в цвят на нар нокти, какъвто бе и основният цвят на косата й.
	Беше си направила и кичури в тюркоазено, тъмнолилаво, яркооранжево, а прическата й бе асиметрична.
	За по-бохемски вид си закачи големи златни дискове към обеците и сложи множество тънки гривни на ръката си.
	Дали не прекаляваше? Може би все пак трябваше да избере черната рокля.
	Но преди да успее да я извади от гардероба, на вратата се позвъни. Реши, че е нова пратка от Данте, докато излизаше от банята и минаваше през всекидневната, която вече ухаеше от белите рози, които й бе пратил предната вечер, червените лилиуми, които бе пратил сутринта, орхидеите от ранния следобед и розовите лалета от малко след това.
	Отвори вратата, изпищя и се хвърли в прегръдките на баба си.
	— Сиси! Сиси? Ти си тук!
	— Къде другаде бих могла да бъда?
	— Ти дойде. Пропътува цялото това разстояние.
	— Нищо не можеше да ме спре, cara. Нищо.
	— О, влизай, сядай. Току-що ли пристигаш? Дай да ти взема багажа.
	— Идвам първо при теб, но не се притеснявай, ще отседна при Франческа и Изабел.
	— Не, не, не може да те отмъкнат! Трябва да останеш тук. Моля те.
	Сиси отметна косата, която бе паднала през раменете й и която в момента бе медночервена.
	— Бих се радвала на тройка с онзи твой секси италиански сладкиш, но е малко неудобно, когато един от тримата е внучката ти.
	— Данте е във Виена. Не ни съвпаднаха графиците. Но той е навсякъде.
	Тя разпери ръце в пълната с цветя стая.
	— Този мъж е романтик. Щом ще сме само двете с теб, с радост ще остана. Ще се обадя на Франческа и Изабел. Те идват довечера и ще заведа всички ви да празнуваме след това. Мили боже! — Усмихнатата Сиси попиваше с очи най-голямото си съкровище. — Само се погледни! Косата ти е произведение на изкуството. А и тази рокля!
	— Мислех си да я сменя. Имам черна, която може да…
	— Клиширано, очаквано. Недей.
	— Наистина ли? Сигурна ли си?
	— Изглеждаш дръзка, уверена и готова, но моля те, направи си услуга, свали тези обувки, докато тръгнем. Колко време имаме?
	— Повече от час.
	— Добре. Достатъчно, за да ми донесеш чаша вино, преди да се направя красива.
	— Ти си най-красивата жена на света. Не мога да ти обясня какво означава за мен, че си дошла заради това, заради мен.
	— Без сълзи. — Сиси потупа с пръст носа на Симон. — Очите ти изглеждат фантастично. Всъщност ще те оставя ти да ме гримираш. След виното.
	Симон си събу обувките, отиде до кухнята, избра местно червено вино и приготви набързо плато със сирене, хляб и маслини.
	— Знам, че не е важна изложба — започна тя.
	— Веднага престани с това, не се разрешават отрицателни вибрации. Всички изложби са важни, особено тази. Тя е твоя. Това е първата ти европейска изложба. — Сиси отвори балконските врати, взе един от металните столове, след това и виното, което Симон остави на масата до нея. — Наздраве, съкровище.
	Симон чукна чашата си в нейната.
	— Благодарна съм за възможността. Просто не искам да прекалявам с очакванията.
	— Е, виждам, че съм повече от необходима тук, за да не ти позволявам да засенчваш собствената си светлина. Тя ще грее ярко днес, повярвай ми. Знаеш, че си падам малко ясновидка. И ти ще блеснеш или ще те трябва да те наритам отзад.
	— Толкова се радвам, че си тук. Колко можеш да останеш?
	— Няколко седмици, за да се видя с теб, с някои приятели, да порисувам. Това е прекрасен град — каза тихо Сиси, докато оглеждаше площада, керемидените покриви и окъпаните в слънце къщи. — Твоето място ли е, Симон?
	— Обожавам го. Обожавам светлината и хората, изкуството. Тук из въздуха се носи изкуство. Обичам цветовете, историята, храната, виното. Мисля, че присъствието ми тук не просто отвори нещо в мен, но го и нахрани. А кой може да нахрани тялото и душата по-добре от италианците?
	— Но?
	— Но въпреки че е място, на което ще трябва да се върна пак, не е моето. Ако останеш тук три седмици, ще се върна с теб. Готова съм.
	— Тогава ще остана.


	На откриването Симон си изигра ролята, водеше разговори на италиански и английски, отговаряше на въпроси за определени произведения. Хората влизаха, разхождаха се — тя знаеше, че много от тях са дошли заради малките чаши вино.
	Но бяха дошли.
	Поздрави Франческа и Изабел, когато пристигнаха, размени си прегръдки и целувки с една възрастна двойка, която я взе под крилото си, когато пристигна във Флоренция.
	Галеристката, жена на петдесет, на която сериозният, строг стил стоеше фантастично, се приближи и прошепна в ухото на Симон:
	— Току-що продадохме твоето „Пробуждане“.
	Симон отвори уста да каже нещо, но оттам не излезе нито дума. Това произведение беше едно от малкото, които бе избрала да направи от бронз, и й струваше седмици планиране и безброй догадки за позата, средата. А и галерията му бе сложила такава цена.
	А сега фигурата на жена, ставаща от легло от цветя с протегната ръка, сякаш за да улови слънцето, с полуусмивка, над която Симон дълго се бе мъчила, вече принадлежеше на някой друг.
	— На кого… О, боже, не ми казвай, че баба ми я е купила.
	— Не е тя. Ела да се запознаеш с купувача.
	Ушите й бучаха, докато вървеше през извитата галерия, за да се запознае с бизнесмена и стилната му съпруга, които бяха направили първата голяма откупка от Симон.
	Бученето отстъпи място на радост, когато си стиснаха ръцете и си поговориха.
	Трябваше да каже на Сиси.
	Повървя из помещението и най-накрая намери Сиси, застанала до творба, която бе нарекла „Появяване“. Симон смяташе бронзовите фигури за най-сложните и трудни произведения от тази изложба, а специално тази й бе любима.
	Защото изразяваше сърцето й.
	Женска глава и рамене, които се надигаха от басейн, главата леко отметната назад, мокра, спускаща се надолу коса, затворени очи, екстаз по лицето.
	Беше я направила в светлосини нюанси.
	— Сиси, аз… Какво не е наред? — Видя сълзи в очите на баба си и се втурна към нея. — Да не би да ти е лошо? Имаш ли нужда да подишаш чист въздух? Искаш ли вода?
	— Не, не. — Сиси я хвана за ръката. — Да излезем за малко навън, преди да се изложа.
	— Добре. Хайде.
	Прегърна Сиси през талията и я поведе навън.
	— Толкова е претъпкано. Ще ти намеря стол.
	— Добре съм, добре съм. Боже, не се дръж с мен като със старица. Трябва ми само миг.
	Навън миришеше на цветя и храна. Хората седяха в двора на ресторанта от другата страна на улицата и се наслаждаваха на вечерята и разговорите си. Мина една жена с дълги крака и къса пола, която водеше куче на каишка.
	— Знаех, че си талантлива. Знаех, че ще е скулптура. Както знаеш, падам си малко ясновидка. — Сиси взе виното, което Симон бе забравила, че държи. — Видях, че напредваш в работата си, когато ти гостувах миналата есен. И ти ми пращаше снимки, видеозаписи. Но те не показват всичко, скъпа. Не го показват по този начин. Както когато го видиш с очите си. Материята, детайлите, усещането. Тук има толкова много великолепие, че не знам откъде да започна. А ти едва сега тръгваш. — Сиси избърса сълзите си. — Казвам ти го като художник на художник, така че не ми пробутвай никакви глупости, когато ти кажа, че „Появяване“ трябва да бъде моя. Купувам я не защото си ми внучка. Купувам я, защото ме разплака, докосна душата ми.
	— Това е… Това е Тиш.
	— Да, знам. И тя, и ти докоснахте душата ми.
	— Тогава е подарък.
	— Не, няма да е подарък. Можеш да ми подариш нещо друго, но не това. А сега влез вътре и им кажи, че е продадена, преди някой друг да я грабне под носа ми. Трябва да допия това вино и да се стегна. Побързай!
	— Веднага се връщам.
	Когато се върна, намери Сиси облегната на стената и усмихната.
	— Все още ставам. Много чаровен мъж, малко по-голям от теб, току-що се спря при мен и ми предложи да ме почерпи с истинско вино. Трябва да се прибираме, преди да предизвикам сексуални безредици.
	— Сега аз имам нужда от минутка, Сиси. — Симон посегна към ръката на баба си. — Сиси, продадох четири творби. Пет — поправи се тя. — Пет с твоята. Анна-Тереза е много развълнувана. Кълна се, канех се да направя магия, за да продам поне една и да не се унижа.
	— Магията не действа в твоя полза. — Сиси отпи с една ръка вино, а с другата стисна дланта на Симон. — Хлъзгава територия.
	— Точно така. Данте ще е много доволен, тъй като ми беше модел за две от продадените скулптури.
	— А вечерта още не е свършила. Когато това тук приключи, отиваме да празнуваме. И виж кой ще дойде с нас.
	— Кой… — Симон погледна в посоката, в която сочеше Сиси. Видя тичаща жена с късо подстригана коса. Кецове, раница.
	— Май. О, боже, Май!
	Въпреки че беше на токчета, Симон се затича, за да я посрещне.
	— Полетът ми от Лондон беше отложен. Нямах време да се преоблека. На нищо не приличам. Нали не съм закъсняла много?
	Пороят от задъхани думи беше примесен с прегръдки.
	— Но нали си на конференция. Ще изнасяш реч. Ти…
	— Тук съм само за тази вечер. Утре рано сутринта трябва да се върна. Мили боже, изглеждаш великолепно. Аз съм много зле.
	— Доктор Янг, скъпа моя доктор Янг. — Симон я придърпа към Сиси и ги прегърна и двете. — Това е най-хубавата вечер в живота ми.


>>	9.

	През осемнайсетте месеца и трите седмици, които Симон прекара във Флоренция, Патриша Хобарт уби трима души.
	За да убие Хилда Баркли, която бе държала в ръцете си умиращия си 47-годишен съпруг по време на атаката, трябваше да пътува до Тампа, където Хилда се бе преместила, за да бъде по-близо до дъщеря си. Но Патриша смяташе, че времето и разходите си струват.
	Напълно презираше вниманието, което Хилда получаваше от медиите, особено след като създаде стипендия за деца в неравностойно положение на името на съпруга си.
	В неравностойно положение друг път, мислеше си Патриша. Мързеливци и негодници, дундуркани от хленчещи либерали.
	Освен това заради жертвата си получи възможност да се махне от отвратителното време в Мейн и от баба си и дядо си, които чакаше да умрат.
	Направи проучване, разбира се, преди да целуне дразнещо дълголетните си баба и дядо за довиждане и да поеме на напълно заслужена почивка, както всички бяха съгласни.
	Може пък и двамата да умрат в съня си, преди тя да се върне, и също толкова неприятната котка, която баба й глезеше като бебе, да им изяде очните ябълки.
	Едно момиче има нужда от мечти.
	Флорида много й хареса и това я изненада. Харесаха й слънцето, палмите, синьото небе и водата. Докато се наслаждаваше на гледката от хотелския си апартамент — защо пък да не профука малко пари? — и правеше снимки, които да изпрати у дома, си представяше какво би било да живее тук.
	Можеше да си помисли, ако не беше пълно със старци.
	И евреи.
	Въпреки това щеше да си помисли.
	Във всеки случай й се стори абсурдно лесно да дебне Хилда и да огледа едноетажната къща с две спални, в която тя живееше и която се намираше на същата улица, на която бе домът на семейството на дъщеря й.
	След три седмици заключи, че е опознала напълно навиците на Хилда. Старият прилеп живееше простичко. Обичаше да работи в градината, имаше няколко хранилки за птици, които винаги бяха заредени, и караше велосипед с три колелета из квартала като някакво сбръчкано дете.
	На четвъртия ден в главата на Патриша се завъртяха идеи за трагични случаи с градинари и велосипедисти. Мина покрай Хилда точно когато тя зареждаше птичата хранилка, направена като малък ресторант — със саксии на прозорците и табела, която предлагаше храна за пернатите.
	Спря колата, намести късата си черна перука и слънчевите си очила с кехлибарени стъкла и слезе.
	— Извинете, госпожо?
	Жизнената и жилеста Хилда с шапка с периферия на главата се обърна.
	— Мога ли да ви помогна?
	— Надявам се да не ви се стори прекалено странно, но можете ли да ми кажете откъде сте взели тази очарователна къщичка за птици? На майка ми много ще й хареса.
	— О. — Хилда се засмя и даде знак на Патриша да се приближи. — Тя обича ли птици?
	— Много. Боже, отблизо е още по-сладка. Уникална изработка ли е?
	— На местен майстор е, но магазинът, който ги продава, има и други като нея. „Къща за птици“. — Тя продължи да обяснява на Патриша как да стигне дотам, а Патриша внимателно си записваше в телефона.
	— Страхотно.
	— Мисля, че ви видях да минавате оттук вчера.
	Усмивката на Патриша замръзна само за секунда.
	— Сигурно. Родителите ми току-що се преместиха в къща през няколко пресечки. Помагам им. Просто вече не могат да понасят зимите в Сейнт Пол.
	— Разбирам. Аз избягах от зимите в Мейн.
	— Значи знаете как е — каза Патриша през смях. — Ако мога да намеря нещо подобно, ще е страхотен подарък за новия дом на мама.
	— Любимата ми е черната, та да мога да я виждам от прозореца на кухнята. Английска вила.
	— Шегувате се! — Патриша вдигна вдъхновено ръце. — Майка ми е израснала в английска вила в Езерния район. Преместила се е в Щатите като тийнейджърка. Хранилка за птици под формата на английска вила — ще се влюби в нея.
	— Могат да гнездят вътре. Елате, ще ви покажа.
	— О, толкова сте любезна. Ако не ви създавам прекалено много трудности?
	— Ще се радвам да ви покажа. — Докато вървяха, Хилда махна на мъж, който излее от съседната къща. — Здрасти, Пийт.
	— Добро утро, Хилда. Отивам на пазар. Имаш ли нужда от нещо?
	— Не, благодаря. На родителите ви много ще им хареса тук — добави тя, когато завиха покрай къщата.
	— Надявам се. Ще ми липсват ужасно, но се надявам да им хареса.
	Не мога да я убия сега, помисли си Патриша. Колата й беше отпред, а и глупавият съсед.
	— О, каква красива веранда. Обзалагам се, че тук може да се плува целогодишно.
	— И го правя — потвърди Хилда. — Всяка сутрин преди закуска.
	— Затова сте в такава чудесна форма — усмихна се Патриша.
	Тя охка и ахка над глупавата хранилка за птици, направи комплименти на градината и саксиите на верандата и благодари обилно на жената, която скоро щеше да бъде мъртва.
	Не последва упътванията до „Къща за птици“, а отиде в „Уолмарт“ за тостер и удължител.
	Точно в седем и петнайсет на следващата сутрин Хилда излезе от къщата на верандата, свали си синия хавлиен халат и влезе в басейна, облечена в семпъл шоколадовокафяв цял бански.
	Докато плуваше спокойно и с лекота, Патриша се появи на верандата през отключената врата, включи удължителя в контакта на задната стена на къщата и хвърли тостера в басейна.
	Видя как тялото на Хилда подскочи, когато от водата избухнаха искри. Видя как изплува, обърната по корем, след това изключи удължителя и извади тостера с мрежата за басейна.
	Вероятно ще разберат как е станало, но защо да им помага? Сложи оръжията на убийството в раницата си и облечена в долнище на анцуг, потник и бейзболна шапка тича три пресечки до колата под наем.
	Хвърли тостера в кофа за боклук зад ресторанта, а удължителя — няколко километра по-далеч на паркинга на един базар.
	След това натъпка кестенявата перука в раницата си, върна се в хотела си и се наслади в стаята си на обилна закуска от омлет със спанак, пуешки бекон, плодове и пресен портокалов сок.
	Чудеше се кой ще намери Хилда във водата. Дъщеря й? Някой от внуците й? Добрият съсед Пийт?
	Може би трябваше да проверява местните вестници.
	Но засега реши без никаква ирония да прекара остатъка от деня край хотелския басейн.


	Баба й и дядо й не успяха да й направят услугата да умрат в съня си. Тя се задоволи да се отдаде на мечтания за различни начини да ги убие.
	Всъщност тяхното убийство трябваше да почака, но пък баща й я улесни, като се напи, преди да се качи зад волана на своя форд пикап.
	Отнесе майка и двамата й синове тийнейджъри, като влезе в насрещното платно и се блъсна в тяхната кола, но за Патриша това си бяха нормални щети.
	Можеше да зачертае още един човек от списъка си.
	Зачерта Фредерик Моузбли в една приятна лятна вечер — преди да убие Хилда — като сложи експлозив под шофьорската седалка на незаключената му кола.
	Това й достави особено удоволствие, тъй като Моузбли бе постигнал някакъв малък успех на местна почва със самиздатска книга, която бе написал за мола „Даунийст“. Освен това за първи път бе направила бомба.
	Според нея й се удаваше.
	Зачерта третата си жертва за годината — трябваше да ги разпръсне малко във времето. Срещна го в препълнен бар и забоде в него спринцовка с ботулинов токсин. Стори й се поетично, тъй като доктор Дейвид У, който пиеше аперитив преди вечеря заедно със съпругата си и още една двойка в скъп ресторант и бе известен с това, че в онази фатална нощ бе спасил човешки животи, всъщност беше пластичен хирург.
	Патриша реши, че след като си вади прехраната (доста добра прехрана), като инжектира хората с ботокс, може да бъде инжектиран, общо взето, със същото вещество.
	Изхвърли спринцовката по пътя към къщи и влезе тихо у дома.
	За един прекрасен сладък миг си помисли, че молитвите й са чути.
	Баба й лежеше на пода във фоайето. Стенеше, така че… все още дишаше, но това можеше да се поправи.
	След още един стон баба й извърна глава.
	— Пати, Пати. (Ох, как мразеше да я наричат така). Слава богу. Паднах. Ударих си главата. Мисля, че съм си счупила бедрото.
	Патриша си помисли, че сега е моментът. Просто трябваше да сложи ръка върху устата на старта кучка, да й стисне носа и…
	— Агнес! Не мога да намеря дистанционното! Къде си го…
	Дядо й излезе от спалнята на първия етаж със смръщено от раздразнение чело над очилата си.
	Видя жена си, извика и Патриша бързо се задейства.
	— О, боже, бабче! — Хвърли се напред, застана на колене и стисна ръката на баба си.
	— Паднах. Паднах.
	— Всичко е наред. Всичко ще се оправи. — Извади телефона от чантата си и набра 911. — Трябва ми линейка! — Каза адреса, като внимаваше гласът й да трепери наистина. — Баба ми падна. Побързайте, моля ви, побързайте. Дядо, дай одеяло на баба. Тя трепери. Вземи онова на дивана. Мисля, че е в шок. Дръж се, бабче, тук съм.
	Значи тази вечер няма да имам късмета да отбележа двоен успех, помисли си Патриша, докато нежно галеше баба си по бузата. Но пък счупено бедро (да се надяваме!) при осемдесет и три годишна жена имаше много потенциал.
	Патриша скри горчивото си разочарование, докато Агнес се възстановяваше. И спечели възхищението на медицинския екип, персонала и съседите с отдадеността и грижите си.
	Използва времето, за да убеди баба си и дядо си не само да й дадат генерално пълномощно — адвокатите се съгласиха — но и да включат името й във всяка своя сметка — чекова, инвестиционна, в нотариалния акт на къщата, в която живееха, и на вилата/инвестиционния имот на нос Мей.
	Вече и без това бе наследила бижутата на баба си и от време на време осребряваше по някое от тях при пътуванията си до Огъста или Бангор и веднъж по време на екскурзия през уикенда (по съвет на лекарите) до Бар Харбър.
	Част от тези пари в брой бе похарчила за добри фалшиви документи за самоличност, с които си бе открила малка банкова сметка и бе наела сейф в банка в Рочестър, Ню Хемпшър.
	След продажбата на бижутата, редовните кражби, продажбата на ваканционния имот, за която баба й и дядо й бяха прекалено глупави да се усетят, че са подписали, тя се бе сдобила с повече от три милиона долара, които държеше в сейфа заедно с четири фалшиви лични карти, паспорти и кредитни карти.
	Държеше прилична сума от сто хиляди в брой заедно с други неща от първа необходимост в чанта за спешни случаи над гардероба и бе започнала да пълни и втора чанта.
	Тъй като нито баба й, нито дядо й вече можеха да се качват по стълбите, целият втори етаж бе на нейно разположение. Сложи здрави заключващи устройства на спалнята си и на стаята за гости, която използваше за работилница.
	Чистачката, която идваше веднъж седмично, не бе показала, че й се струва странно вторият етаж да е недостъпен. Плащаше й се добре, а това означаваше по-малко работа.
	Когато наближи следващата годишнина от събитията в мола „Даунийст“, Патриша започна да крои планове. Много планове.
	И зачерта още двама от списъка си.


	Селийна Макмълън се възползва от приближаването на 22 юли както в блога си, така и в токшоуто си. Това й даде възможност да нагнети вниманието към допълненото издание на книгата си.
	Тя не се измъчваше от факта, че дължи кариерата си на една трагедия. Стана обичайно всеки път, когато някой лунатик открие стрелба на публично място, да я канят за коментар по кабеларките.
	Обхождаше ги на всеки две години и събираше добри хонорари. Осигури си ангажимент като изпълнителен продуцент на добре приет документален филм за стрелбата, а в пика на славата си осигури и епизодична поява в „Закон и ред: Специални жертви“.
	Признаваше, че нещата са на приливи и отливи: на всяка годишнина тя подгряваше темата и бе в центъра на вниманието.
	Имаше служители, агент, секси гадже — след кратък брак и тежък развод. Но пък разводът и секси гаджето бяха вдигнали рейтинга и увеличили кликовете.
	Щяха да пробият тавана с гостите, които бе осигурила за седмицата на годишнината.
	Беше поканила полицайката, която бе застреляла Хобарт. Признаваше, че се наложи да притисне кмета, който да притисне полицейския началник, който да притисне полицайката, но щеше да я има. Не успя да уреди някогашния тийнейджър герой, сега партньор на полицайката, и от това й загорча.
	Полицията на Портланд й даде да избира — единия или другия, но не и двамата. Тя предпочете полицайката, която първа се бе появила на местопрестъплението, и се отказа от другия.
	Щеше да дойде и жена, която за малко не загинала в киното, но оживяла с белези по лицето и мозъчна травма. Бе поканила компютърджията, който беше спасил цял магазин с хора, като ги бе барикадирал в склада, някои от пострадалите, парамедик, лекари от спешното отделение в онази нощ.
	Но перлата в короната? Сестрата на стрелеца, малката сестра на ръководителя на бандата.
	Беше поканила Патриша Джейн Хобарт.
	Въпреки този успех, който беше огромен, защото сестрата на Хобарт досега не бе давала официални интервюта, Селийна крачеше гневна из кабинета си.
	Искаше проклет хеттрик. Полицайката, сестрата на Хобарт и Симон Нокс, момичето, което се бе обадило първо на 911 и бе съобщило на полицията за инцидента и заради което Маквий бе успяла да застреля Хобарт.
	Кучката дори не приемаше обажданията й. Всъщност бе накарала някакъв задник адвокат да й изпрати официално предупреждение да стои настрана от нея, когато я бе издирила в някаква галерия в Ню Йорк.
	Публична проява, помисли Селийна. И имаше идеалното извинение на Първата поправка да й завре микрофон в лицето.
	Никак не й хареса, че я изхвърлиха от галерията, докато си вършеше работата.
	Беше написала унищожителен коментар за отношението, което бе получила, и за самата кучка. И щеше да го публикува, ако бившият й — преди да разбере за гаджето й и да й стане бивш — не я бе убедил, че така тя ще изглежда като кучка.
	Никак не й хареса, че той беше прав.
	Е, можеше да пусне обаждането до 911 и щеше да го направи. Можеше да спомене името на Симон Нокс и да намекне, че госпожица Нокс вече е известна художничка и не иска да свързват името й с трагедията в мола „Даунийст“.
	— Мисли — промърмори тя. — Мисли как да го кажеш. Как да хвърлиш сянка върху нея, но да запазиш приличие, да покажеш съчувствие.
	Тя отвори рязко вратата и извика:
	— Марли! Къде, по дяволите, ми е макиатото?
	— Лука трябва да се върне всеки миг.
	— За бога, разбери къде е Симон Нокс и къде ще бъде следващата седмица.
	— О, госпожице Макмълън, адвокатът…
	Селийна се обърна и невзрачната Марли отскочи назад.
	— Да съм те питала за това? Просто разбери. Искам да знам къде ще бъде, когато интервюирам Патриша Хобарт и полицайката, която уби брат й. И също така искам нейни снимки от тогава и сега. Размърдай си задника, Марли.
	Селийна тресна вратата.
	— Да видим кой ще спечели този рунд — промърмори тя.


	Симон спечели. Тя прекара седмиците около годишнината, пътувайки из Аризона, Ню Мексико, Невада. Правеше скици, снимаше пустинята, каньоните, хората, представяше си как би пресъздала тези цветове, текстури, форми, тези лица и силуети в своето изкуство чрез глината.
	Наслаждаваше се на самотата, радваше се да изследва места, които бяха толкова различни от източния бряг на Мейн, колкото Марс от Венера. Нямаше пред кого да се отчита, следваше само собствените си хрумвания, спираше когато и където иска, оставаше колкото й харесваше.
	Когато най-накрая тръгна на изток, се отклони на север през Уайоминг към Монтана, където си купи още скицници и се поддаде на импулса да се сдобие с каубойски ботуши.
	Когато прекоси границата на Мейн, календарът вече бе отгърнат на август и въпреки че редовно се мажеше със слънцезащитен крем и носеше шапка, беше почерняла, а косата й бе изрусяла от слънцето.
	Беше в добро настроение и щастлива.
	Искаше й се да се захване за работа, да прегледа стотиците скици и снимки, идеите и проектите си. Искаше да почувства глина в ръцете си.
	Помисли си дали да не прати съобщение на Сиси, след това реши да я изненада. Спря за бутилка шампанско — по дяволите, нека са две — и понечи да подкара право към ферибота.
	Но чувство на вина я накара да смени посоката. Щеше да се отбие за малко в дома на родителите си. Кратко посещение от чувство за приличие.
	Отношенията й с родителите и сестра й оставаха обтегнати, но и тя не беше безгрешна. Откакто си бе тръгнала от дома на детството си, за да преследва собствените си мечти, гледаше да не се вижда много с тях.
	Така си спестяваше караниците.
	Но това отбягване превръщаше традиции като Коледа, рождените дни, сватбите и погребенията в напрегнати демилитаризирани зони или в бойни полета.
	Защо да не положи усилие, каза си тя. Да се отбие в този хубав съботен следобед, да ги види, може би да пийне нещо с тях, да похвали градината, да разкаже няколко забавни случки от пътуванията си.
	Колко тъжно и жалко беше, че й се налага да състави дневен ред, преди да посети собствените си родители!
	Затова нямаше да го прави. Щеше да се отнесе към това като към пътуването си. Да решава в крачка.
	Забеляза паркираните на улицата коли и си помисли, че някой е направил голям летен купон. Когато видя, че повечето тях бяха на U-образната алея пред дома на родителите й и в двора, осъзна, че ще се натресе непоканена на парти.
	Реши, че това не е най-подходящият момент да се отбие, но се поколеба достатъчно дълго и един от паркиращите колите затвори пътя й за бързо бягство. Докато чакаше улицата да се освободи, за да избяга, Натали и две жени, всичките в елегантни рокли за градинско парти, пресякоха тучната морава пред къщата.
	Симон се отврати от себе си, защото първият й порив бе да се наведе, затова се насили да се усмихне, когато Натали я забеляза.
	Сестра й не се усмихна, а дръпна елегантните си слънчеви очила и погледна над тях. И за Симон това реши нещата.
	Тя демонстративно отвори вратата на колата и слезе в екипа си за пътуване, състоящ се от зелени милитъри панталони, червени каубойски ботуши, сламена шапка с широка периферия и нова блуза с надпис „Червено, вино и синьо“.
	— Здрасти, Нат.
	Натали каза нещо на придружителките си, което накара една от жените да я потупа по рамото, преди и двете да се отдалечат — но не и преди да хвърлят дълги погледи през рамо, които очевидно изразяваха неодобрение.
	Натали пресече до отсрещния тротоар.
	Прилича на мама, помисли си Симон, идеален пример за изискана жена.
	— Симон. Не те очаквахме.
	— Очевидно. Току-що се върнах. Мислех си да се отбия да ви поздравя.
	— Моментът не е подходящ.
	Симон забеляза тона й — като към позната, която понякога се налага да търпиш.
	— Също така очевидно. Можеш да им кажеш, че съм се върнала и ще бъда при Сиси. Ще им се обадя.
	— Това би било нещо ново.
	— Доколкото знам, можете не само да приемате обаждания по телефона. Както и да е, изглеждаш страхотно.
	— Благодаря. Ще кажа на мама и татко, че ти…
	— Натали!
	Мъжът, който прекоси моравата в бледосиви мокасини в тон с безупречните му ленени панталони, имаше чаровни трапчинки и бе по холивудски красив. Елегантността му, бялата риза и тъмносиният блейзър, изрусялата от слънцето чуплива коса — всичко това идеално отиваше на Натали.
	Макар че бегло го познаваше, на Симон й трябваше минута, за да си спомни името му. Хари (Харисън) Брукфийлд, една от младите надежди на адвокатската кантора на баща й.
	И според Сиси — получилото родителско одобрение гадже на Натали.
	— Ето къде си била, аз само… Симон?
	Появиха се трапчинките му и той й протегна ръка.
	— Не знаех, че и ти си тук. Това е страхотно. Кога се върна?
	— Преди пет минути.
	— Тогава сигурно питие ще ти дойде добре. — Той прегърна Натали през талията и според Симон още не бе усетил колко стегната е тя. След това пак се протегна към Симон.
	— О, благодаря, но не съм облечена като за парти. Просто ще…
	— Не ставай глупава. — Хари я хвана здраво за ръката. — Ключовете в колата ти ли са?
	— Да, но…
	— Страхотно.
	Той даде знак на момчето, което паркираше.
	— Семейна кола.
	— Наистина, Хари, Симон сигурно е уморена след дългото каране.
	— Още една причина, поради която се нуждае от питие. — Като с ренде, увито в кадифе, той изглаждаше грапавините. — Сега вече цялото ти семейство е тук, за да празнува, сладурче.
	Този човек стиска здраво и има желязна воля, помисли си Симон, но основната причина да му позволи да я завлече — колкото и дребнава да бе тя — беше неприкритото неудоволствие на Натали.
	— Какво празнуваме?
	— Не си ли й казала? Мили боже, Натали. — Хари погледна Симон и намигна. — Тя каза „да“.
	Симон усети как за цели три секунди умът й остана напълно празен.
	— Ти си сгодена. И ще се жениш?
	— Което ме прави най-големия късметлия на света.
	Сега вече чу музиката, гласовете, тъй като вече вървяха по пътеката, която водеше покрай къщата към задния двор.
	— Поздравления.
	Почуди се как се бе случило това. Как сестра й, която някога се мушкаше в леглото й, за да й шепне тайни, не бе споделила такава жизненоважна, променяща целия живот новина? Такава щастлива вест, която бе заслужила парти с елегантни рокли, с бели покривки, обсипани с цветя, и със сервитьори в униформи, които носеха табли с напитки и красиви хапки.
	— Това е прекрасно. Вълнуващо.
	Още си толкова млада и толкова… защитена, помисли си Симон. Сигурна ли си? Щеше ли да ми кажеш?
	Хари спря един сервитьор и взе три чаши с шампанско.
	— За прекрасното и вълнуващото — каза той и раздаде напитките.
	— Абсолютно. Е, определихте ли дата?
	— Октомври, догодина — каза Натали.
	— Не успях да я убедя за пролетта. Ще почакам. Извинете ме за минута, искам да намеря майка ми. Тя ще се радва да се запознаете, Симон. Особено много се възхищава на скулптурата ти на Натали, държаща везните на правосъдието, която й подари, когато завърши право. Веднага се връщам.
	— Ти си сгодена. Боже, Нат, сгодена! Той е великолепен и изглежда страхотен човек. Аз…
	— Ако си бе направила труда да го опознаеш през последните две години, щеше да знаеш, че наистина е страхотен човек.
	— Радвам се за теб — каза внимателно Симон. — Той очевидно е луд по теб и се радвам за вас. Ако знаех за партито, щях да се прибера по-рано и да се облека подходящо. Ще си тръгна, ще се измъкна, преди да съм те изложила.
	— Симон! — Веселият възглас на Сиси надвика музиката и разговорите.
	— Прекалено късно е — каза Натали, когато баба й се втурна през двора и развя циганската си пола.
	— Ето я моята пътешественичка! — Тя стисна здраво Симон в прегръдките си. — Погледни се, толкова свежа и почерняла. Не е ли страхотно! — Прегърна и Натали. — Нашето момиченце си е намерило годеник. И той е много сладък.
	Тя пусна на воля силния си красив смях и ги притисна и двете.
	— Хайде да изпием един тон шампанско.
	— Майко.
	— Леле. — Сиси се изкикоти и се отдръпна. — Хванаха ни. — Обърна се, обгърнала внучките си с ръце. — Виж кой е тук, Тюл.
	— Виждам. Симон. — Тюлип бе прекрасна в роклята си от копринен шантунг с цвят на розови листчета. — Не знаехме, че си се прибрала.
	— Току-що пристигам.
	— Това обяснява всичко. — С безупречна репетирана усмивка и с очи, излъчващи раздразнение, Тюлип се обърна към Натали. — Скъпа, защо не заведеш сестра си горе да се освежи? Сигурна съм, че можеш да й дадеш назаем някакви дрехи.
	— Не бъди толкова кисела, Тюлип.
	Тюлип просто обърна искрящите си очи към майка си.
	— Това е денят на Натали. Няма да позволя да й го провалят.
	— Няма да го проваля. Няма да остана. — Симон подаде чашата си на Натали. — Кажи на Хари, че съм се почувствала зле.
	— Ще дойда с теб — каза Сиси.
	— Не. Това е денят на Натали и ти трябва да си тук. Ще се видим по-късно.
	— Това беше много тъпо, Тюлип — каза Сиси, когато Симон се отдалечи. — И Нат? Крушата не пада по-далече от дървото. Срамувам се и от двете ви.
	Симон трябваше да издири момчето, което бе паркирало колата й, след това да го чака да й върне ключовете.
	Докато чакаше, по пътеката се завтече баща й.
	О, не, помисли си тя, още едно ръгване в ребрата?
	Но той я прегърна и я притегли съм себе си.
	— Добре дошла.
	Злобните забележки не я бяха стиснали за гърлото, но този жест успя.
	— Благодаря.
	— Току-що чух, че си се върнала, а след това, че си си тръгнала. Трябва да се върнеш, скъпа. Това е голям ден за Натали.
	— Затова си тръгвам. Тя не ме иска тук.
	— Това са глупости.
	— Даде ясно да се разбере. Неочакваното ми пристигане и неподходящото за случая облекло излагат съпругата и дъщеря ти.
	— Можеше да си дойдеш малко по-рано, да си по-подходящо облечена.
	— Щях да го направя, ако знаех.
	— Натали се свърза с теб преди две седмици — започна той, но видя физиономията й. — Разбирам. Съжалявам, тя каза, че го е направила, иначе аз лично щях да ти се обадя. Ела с мен. Ще си поговоря с нея.
	— Не, недей, моля те. Тя не ме иска тук и аз не искам да оставам.
	Погледът на Уорд помръкна от тъга.
	— Боли ме да чуя това.
	— Съжалявам. Исках да се отбия, да ви видя с мама, да се опитам… да оправя някои неща. Някои. Прекарах хубаво лято. Продуктивно, удовлетворяващо, пълно с прозрения. Исках да ви разкажа за това. И може би тогава бихте разбрали, че постъпих правилно. Може би бихте го разбрали.
	— Аз го разбрах — каза той тихо. — Разбрах, че съм грешал. В убедеността си, че съм прав, те изгубих. А после ми беше по-лесно да обвинявам теб за това, а не себе си. Но сега малката ми дъщеря ще се омъжва. Ще бъде съпруга, а не просто моето малко момиченце. И осъзнах, че с теб исках повече да постъпя правилно, отколкото да бъдеш щастлива. Изпитвам срам, когато се изправя лице в лице с това, но е така. Надявам се да ми простиш.
	— Татко.
	Тя го прегърна и си поплака.
	— И аз имам вина. Беше ми по-лесно да се отдръпна, да съм далеч.
	— Да се разберем. Аз приемам, че невинаги съм прав, а ти повече няма да се отдръпваш от мен.
	Тя кимна и опря буза в гърдите му.
	— Все пак стана хубаво завръщане.
	— Върни се на партито. Бъди моята дама.
	— Не мога. Честно, Нат много ме ядосва, но не искам да й развалям партито. Може някой път да дойдете на острова и ще ви разкажа за пътуването, ще ви покажа някои неща, по които работя.
	— Добре. — Той я целуна по челото. — Радвам се, че се върна.
	— Аз също.
	Наистина се радваше, че се бе върнала, особено докато стоеше до парапета на ферибота и виждаше как островът се приближава.


>>	10.

	Къщата на Сиси предлагаше гледки към залива, океана и шеметния бряг на Острова на спокойствието, включително и към издадената скалиста суша в далечния източен край, където бе кацнал фарът.
	Когато Сиси се засели на острова, фарът беше скучен и бял.
	Тя се бе погрижила за това.
	След като лобира сред художническата общност, убеди общинския съвет, бизнеса и собствениците на имоти да променят някои неща. Разбира се, имаше и хора, които бяха недоверчиви към идеята група художници на стълби и скелета да изрисуват тънкия фар с морски цветя, миди, русалки и корали.
	Но се бе оказала права.
	След завършването му — и дори по време на работа — туристите идваха да правят снимки, а други художници включваха уникалния фар в своите морски пейзажи. Рядко турист си тръгваше от острова без поне една фигурка на Фара на спокойствието, каквито се продаваха във всички магазини в селото и по плажа.
	През няколко години боята се освежаваше и често се добавяха нови изображения.
	Сиси обичаше да гледа към брега и да се наслаждава на това изобилие от цветове и творческа енергия.
	Домът й бе на запад от фара, на възвишение над друга издатина на неравния бряг. Големи прозорци и каменни тераси украсяваха двата етажа — с преустроената мансарда и нейното малко балконче етажите ставаха три. Голям двор обгръщаше постройката от страната на водата, любимата й страна, където в топлите сезони тя поставяше огромни саксии с цветя и подправки, които попиваха слънцето, кресла с ярко оцветени възглавници и боядисани маси.
	Цветя и удобни места за сядане имаше на широката тераса на втория етаж. Там под навес бе разположено и джакузи, което тя ползваше целогодишно, често се настаняваше в него щастливо гола с чаша вино и гледаше водата и лодките, които плаваха по нея.
	Можеше да влезе в ателието със стъклена стена откъм страната на залива — то бе проектирано и построено, след като тя купи къщата — от всекидневната или от двора. Обичаше да рисува там, когато водата грейваше в сини светлини като скъпоценен камък или когато ставаше леденосива и бушуваше в лапите на зимните бури.
	Беше преустроила мансардата — или по-скоро Джаспър Минк (който топлеше леглото й от време на време между браковете й) и неговият екип я бяха преустроили, докато Симон бе в Италия.
	Там имаше чудесна светлина, много простор, а сега и чаровна малка баня.
	Сиси обичаше да казва, че си пада малко ясновидка. Беше си представяла как Симон работи в това пространство, как отсяда в голямата къща, докато си намери свое местенце.
	И тъй като си падаше малко ясновидка, Сиси не се съмняваше къде ще е това място, но момичето трябваше само да го намери.
	Междувременно, винаги когато Симон се връщаше в Мейн, тя се връщаше и при Сиси.
	Въпреки че и двете имаха артистичен темперамент, лесно се спогаждаха. Всяка си имаше своята работа и своите навици и можеше с дни да не се виждат. Или можеше да стоят с часове заедно в двора, да карат велосипеди в селото, да се разхождат по тесния плаж или просто да седят на скалите в удобно мълчание.
	След като Симон се върна от западната част на страната, двете прекарваха часове в разглеждане на нейните снимки и скици. Сиси взе назаем две от фотографиите — уличен панаир в Санта Фе и драматичен кадър на каменните издатини на Каньон д’Шей — които щеше да използва в собствената си работа.
	Когато Уорд дойде на гости, Сиси се измъкна, запали свещи и тамян и се отдаде на медитация, доволна, че баща и дъщеря полагат усилия да се сдобрят.
	Десет дни, докато летовниците се тълпяха на острова, те живяха щастливо в своя собствен свят, със своето изкуство, водата и коктейлите по залез-слънце.
	Тогава дойде бурята.
	Натали влетя в къщата като природно бедствие. Сиси пиеше първата си чаша кафе (все още предпочиташе изгревът да е последното, което вижда, преди да си легне, а не първото, след като стане) и примигна озадачено.
	— Здравей, скъпа. Какво ти е влязло в дупето?
	— Къде е тя?
	— Бих ти предложила кафе, но ти вече ми изглеждаш доста превъзбудена. Защо не седнеш и не си поемеш дъх, сладурче?
	— Не искам да сядам. Симон! По дяволите! — Натали викаше, изпълнена с бяс, докато крачеше из къщата и пръскаше негативна енергия, която Сиси се примири, че ще трябва да пречисти с градински чай. — Горе ли е?
	— Няма как да знам — отвърна спокойно Сиси. — Току-що станах. И макар да съм с две ръце за себеизразяването, ще се наложи да внимаваш с какъв тон ми говориш.
	— Писна ми, писна ми от всичко това. Тя може да прави каквото си поиска, когато си поиска и ти нямаш нищо против. Аз си скъсвам задника от работа, завърших сред първите пет процента в моя курс — първите пет — и вие двете изобщо не си направихте труда да се появите.
	Искрено озадачена, Сиси остави чашата с кафе.
	— Да не си се побъркала? И двете бяхме там, пълни с ентусиазъм, млада госпожице. И не мога да повярвам, че ме ядоса до такава степен, че да те нарека „млада госпожице“. Прозвучах като майка си! Симон работи със седмици върху подаръка ти и…
	— Симон, Симон, шибаната Симон.
	— Сега звучиш като цинична Джан Брейди. Стегни се, Натали.
	— Какво става? — Симон влезе с бърза стъпка. — Чух ви да викате от ателието ми.
	— Спрете! — Сиси престъпи напред и се опита да въдвори ред. — Не позволявам да има физическо насилие в дома ми. Викане и цинизми може, но не и физическо насилие. Не погазвайте правилата ми.
	— Какво става, по дяволите, Натали? — Симон се обърна и сложи ръка върху рамото на Сиси.
	— Я се вижте! Все вие двечките. — Лицето на Натали бе порозовяло от гняв, сините й очи искряха. Тя ги посочи с показалците на двете си ръце. — Писна ми и от това. Не е редно, не е честно да я обичаш повече от мен.
	— Първо, в любовта няма нищо честно. И второ, обичам те също толкова, дори и когато се държиш като луда. Всъщност може би те обичам повече, когато се държиш като луда. Това е интересна смяна на стереотипа.
	— Просто престани. — Сълзи от гняв рукнаха по лицето на Натали. — Винаги е била тя. Винаги е била твоята любимка.
	— Ако ще ме обвиняваш в нещо, бъди по-конкретна, защото не мога да си спомня някога да съм те пренебрегвала.
	— Не преустрои мансардата заради мен.
	На Сиси започваше да й писва. Отпи от кафето си. Но това не помогна.
	— А ти искаше ли?
	— Не е там работата.
	— Точно там е работата, по дяволите. Не заведох Симон във Вашингтон след завършване на гимназията и не й уредих обиколка на Конгреса, защото тя не поиска. Ти поиска и аз го направих. Я се осъзнай.
	— Дори вече не мога да идвам, защото тя живее тук.
	— Това си е за твоя сметка и със сигурност ми се струва, че в момента си тук. И още нещо, преди да сменя това кафе с коктейл „Блъди Мери“, за който вече копнея. Симон може и ще живее тук, докато иска. Не ти решаваш кой ще живее в шибаната ми къща. Ако искаш да се пренесеш, си добре дошла, но ти не го искаш. — Сиси отиде до хладилника. — Някой друг да иска „Блъди Мери“?
	— Всъщност да… — започна Симон.
	— Ето — каза подигравателно Натали. — Точно както казва мама. Търкулнало се гърнето и си намерило похлупака.
	— Е, и? — вдигна ръце Симон. — Имаме общи неща. Ти и мама също имате общи неща. Е, и?
	— Ти нямаш никакво уважение към моята майка.
	— Нашата майка, глезло. И със сигурност имам.
	— Глупости. Не прекарваш никакво време с нея. Дори не си правиш труда да си с нея на Деня на майката.
	— Бях в Ню Мексико, за бога, Нат. Обадих й се, пратих й цветя.
	Очите на Натали, които бяха също така яркосини като на майка им, искряха.
	— Мислиш ли, че това означава нещо? Да поръчаш цветя по интернет?
	Симон наклони глава.
	— За това трябва да питаш мама и татко, тъй като точно така правят на всяко откриване на моя изложба.
	— Това е различно и не се опитвай да пренасочиш вината. Не ти пука за нея или за някого от нас, каквото и да си наговорила на татко. Те се карат заради теб. Заради теб с Хари имахме ужасен скандал във вечерта на годежното парти.
	— Мили боже. Не пести водката — каза Симон на Сиси.
	— Няма, повярвай ми.
	— Вие двете — изстреля Натали. — Толкова сте самодоволни във вашата алтернативна реалност. Е, аз живея в истинския свят. Свят, в който вие се втурвате непоканени като някакви непознати, отбили се от пътя. Но сте успели да влезете под кожата на Хари и татко, нали, като се правите на жертви.
	— Не съм влизала под кожата на никого. Може би ако ти не беше излъгала и двамата, че си ми се обадила, нямаше да имаш проблем.
	— Не те исках там!
	Това прониза болезнено Симон, макар че вече го знаеше.
	— Очевидно. Но не беше честна по този въпрос и за това аз нямам вина.
	— Ти си егоистична, пълна с омраза и не ти пука за никой друг, освен за самата теб.
	— Може и да съм егоистична според твоите представи, но не съм пълна с омраза. И ако не ми пукаше за никого, нямаше да се отбия при мама и татко и накрая да изложа и двете ни. Ти обаче, малка противна кучко, си лъжкиня и страхливка и в твоя реален свят не поемаш отговорност за това. Майната ти, Натали. Няма да ставам боксова круша нито на теб, нито на мама.
	Макар сърцето й да биеше силно и ръцете й да искаха да се разтреперят, Симон взе питието, което Сиси й бе оставила на плота, и иронично вдигна с него наздравица.
	— Наслаждавай се на своята версия на реалността, Нат. Аз оставам в моята.
	От очите на Натали потекоха ядни сълзи.
	— Отвращаваш ме. Знаеш ли го?
	— Доста съм прозорлива, така че — да, усетих се.
	— Добре, момичета — намеси се Сиси. — Достатъчно.
	— Ти винаги си на нейна страна, нали?
	Макар в очите й да имаше болка, Сиси се насили да говори спокойно и ясно.
	— Положих огромни усилия да не заемам ничия страна, но ти прекали, Натали. Сега, след като изпусна парата…
	— Не означавам нищо за никоя от вас. Ти си настроила и нея срещу мен! — изкрещя Натали на Симон. — Мразя ви. Двете сте си лика-прилика.
	Тя се обърна и изхвърча навън, но огорчена и заслепена бутна скулптурата „Появяване“ от поставката, която Сиси бе поръчала за нея. Макар Симон да извика от болка, фигурата падна и се счупи на пода. Красивото, спокойно лице, олицетворяващо раждането на радостта, лицето на изгубената й приятелка, стана на парчета.
	— О, боже, о, боже. — Звукът и гледката на разрушението превърна гнева на Натали в ужас и шок. — Съжалявам. О, Симон, съжалявам. Не исках…
	— Махай се. — Симон едвам успя да прошепне тези думи, раната й бе толкова дълбока, че в нея се надигаше писък. Успя да остави питието и да я вдигне, защото знаеше, че ако го запрати по сестра си, можеше никога да не успее да спре.
	— Симон, Сиси, толкова съжалявам. Не мога…
	Натали пристъпи напред с протегната ръка, но Симон отметна глава назад.
	— Не се приближавай до мен. Недей. Махай се. Махай се! — Гневът и мъката я задавяха. Тя се втурна през задната врата, преди да е започнала да използва юмруци вместо думи.
	Натали хлипаше, покрила лицето си с ръце.
	— Съжалявам, съжалявам. Сиси, не исках.
	— Искаше. Искаше да нараниш нея и мен. Този път с извинение няма да мине.
	Когато Натали падна в прегръдката й, Сиси я потупа по гърба, но след това се обърна и я поведе през предната врата.
	— Трябва да си тръгваш и трябва да проумееш защо направи това, което направи, защо каза това, което каза, и чувстваш това, което чувстваш. И трябва да помислиш как да оправиш нещата.
	— Съжалявам. Моля те.
	— Сигурна съм, че съжаляваш, но ти унищожи творбата на сестра си заради едно избухване. Разби й сърцето, както и моето.
	— Не ме мрази. — Сиси отвори вратата, но Натали не си тръгна. — Тя ме мрази. Не ме мрази и ти.
	— Не те мразя, нито пък тя. Мразя думите, които чух да излизат от устата ти. Мразя това, което направи, защото искаше да нараниш и двете ни. И мразя, че трябва да кажа на собствената си внучка: обичам те, Натали, но не се връщай тук, докато не проумееш какво си направила и не измислиш начин да оправиш нещата.
	— Тя наистина ме мрази. Тя…
	— Спри — сопна й се Сиси и я избута навън. — Спри и погледни навътре в себе си, вместо да се опитваш да приписваш неща на човек, когото дори не си се опитала да разбереш. Обичам те, Натали, но в този момент със сигурност не те искам тук. Върви си.
	Въпреки че сърцето й се късаше, Сиси затвори вратата на дома си в лицето на внучката си.
	Облегна се на вратата и се взря в безразсъдно унищожената красота, елегантност и радост, тогава остави и собствените си сълзи да потекат.
	Примири се със случилото се и отиде при другата си внучка.
	Симон седеше върху камъните в двора, прегърнала свитите си крака и притиснала лице към коленете се, и хлипаше. Сиси седна на земята, прегърна я, залюля я и двете хубаво се наплакаха.
	— Как можа да го направи? Как може да ме мрази толкова много?
	— Не те мрази. Завижда, гневна е и пълна с презрение. Тя е дъщеря на майка си. Но съм сигурна, че Тюлип никога не би искала това да се случи. Ти не си по техния калъп, мило момиче, и за тях това е обида. Ние ги засрамваме и този срам ги кара да се чувстват нищожни, затова те се обгръщат с презрение.
	Тя прегърна с една ръка Симон, която сведе глава на рамото й, а Сиси се загледа към водата, към меко приплясващите яркосини вълни със зеленикави нюанси.
	— Бих поела част от вината, но какъв е смисълът? — разсъждаваше на глас Сиси. — Направих каквото можах. Тюлип бе щастливо дете, а после майка ми… Е, и тя не е виновна. Ние сме това, което сме и което избираме да бъдем. — Сиси нежно погали Симон по косата.
	— Тя е съсипана, миличка. Толкова много съжалява.
	— Недей, недей, недей да я защитаваш.
	— О, не я защитавам. Тя засегна и мен, а нямаше право. Отдавна й е време да спре да се държи като дете и да обвинява теб, мен или когото се сети за собствените си проблеми. Ако осъзнае какво е направила и положи всички усилия, за да оправи нещата, това може да се окаже повратна точка за нея.
	— Не ми пука.
	— Знам. Не те виня. Семействата прецакват нещата. Боже, семействата са прецакани през половината време. Но прецакана или не, тя винаги ще бъде твоя сестра и винаги ще бъде моя внучка. И на двете няма да ни е лесно да простим и така трябва да бъде. Тя трябва да го заслужи.
	— Не знам дали ще мога да я оправя. Това е Тиш, а аз не знам дали ще мога да я оправя. Не знам дали ще ми стигнат силите да опитам. И ако ми стигнат, ако мога, няма да е същото.
	— Можеш да я оправиш. — Сиси се обърна и целуна темето на Симон. — Имаш сили. Не, няма да е същото. Ще е нещо друго, нещо повече. Ето какво ще направим. Ще влезем, ще съберем парчетата и ще преценим пораженията. Ще занесем всичко в ателието ти и когато си готова, ще започнеш да я поправяш. Междувременно ще опушим къщата с градински чай и ще прогоним негативната енергия.
	— Добре, но може ли да поседим тук още малко?
	— Да го направим.


	Хари се прибра у дома след игра на голф и се чувстваше напрегнат. Свали още два удара от предишния си личен рекорд и така започна деня, който той бе твърдо решен да бъде отличен.
	Имаше още час, преди да вземе Натали за обяд с приятели, след това възнамеряваше в ранната вечер да изненада бъдещата си съпруга с оглед на къща, която смяташе, че ще се хареса и на двамата.
	Къща, тяхна собствена къща, означаваше преминаване на следващия етап. Нещо, което те сами ще намерят, купят и обзаведат и където най-накрая ще живеят заедно.
	Дамата искаше есенна сватба, той щеше да изчака. Тя искаше голяма, официална сватба, той бе съгласен. Но искаше и този следващ етап.
	Влезе в апартамента си и остави стиковете за голф до вратата. След това забеляза Натали свита на дивана във всекидневната. И без това ведрото му настроение стана още по-ведро.
	— Хей, сладурче, не знаех… — Когато тя протегна ръце към него, той видя сълзите и размазания грим. — Какво има? Какво се е случило?
	Той я прегърна и тя избухна в стонове.
	— О, боже, да не е нещо с родителите ти? Баба ти?
	Тя поклати яростно глава.
	— О, Хари, направих нещо ужасно.
	— Трудно ми е да го повярвам. Шшт, не плачи. — Той извади носната си кърпа — майка му го бе научила винаги да си носи такава — и попи лицето й. — Да не си обрала банка? Или ритнала кученце?
	— Отидох да се видя със Симон.
	— Добре. Предполагам, че не е минало добре.
	— Тя ме мрази, Хари. Сиси също ме мрази.
	— Не те мразят.
	— Ти не знаеш. Не разбираш. Симон винаги е била любимката на Сиси. Тя я обожава, двете са като гърнето и похлупака, както казва мама, а аз получавам огризки.
	— Ако това е вярно, тези огризки са огромно количество, защото всеки път, когато съм те виждал с баба ти, съм забелязвал колко много тя те обича, колко горда е с теб. Не съм виждал никаква омраза.
	— Наистина ме мразят. Ако не са ме мразили преди, вече наистина е така след това, което се случи.
	— Какво се случи?
	— Не исках да стане така. — Тя сграбчи ризата му и се притисна в него. — Бях побесняла и Симон ми каза такива ужасни неща. А Сиси им приготвяше „Блъди Мери“ и просто усещах как ми се присмива. Изпуснах си нервите.
	— Боже, Натали, нали не си ударила сестра си?
	— Не! Просто… Изпуснах си нервите и я бутнах, а тя се счупи. Не беше нарочно и съжалявах, но те не искаха и да чуят.
	— Какво бутна?
	— Скулптурата. Бюст на жена. — Натали се чувстваше ужасно. Притисна дланите си към очите си. — Скулптурата на Симон от проклетата изложба във Флоренция. Сиси я купи и все се хвалеше с нея. Просто я бутнах и тя падна и се счупи. А секунда след това ми се струваше, че някой друг го е направил. Бях толкова шокирана и така съжалявах. Опитах се да им го кажа. Те не искаха и да чуят.
	— Жената, излизаща от басейна? — Той я бе виждал и й се бе възхищавал. — Онази във всекидневната на Сиси?
	— Да, да, да. Просто си изпуснах нервите. Те… те ми се нахвърлиха и аз си изпуснах нервите, а след това не ми позволиха да се извиня.
	Той стана от дивана и отиде до прозореца. Представи си ясно скулптурата, спомни си, че когато й се бе възхитил, Сиси му бе разказала за изложбата, как се почувствала, когато я видяла.
	— Натали, ти знаеше колко много означава тази скулптура за баба ти и за сестра ти.
	— Тя просто беше там и аз не исках да стане така.
	Той се върна, седна и хвана ръката й.
	— Натали, познавам те, знам, че не ми казваш цялата истина.
	— И ти си на тяхна страна. — Тя се опита да издърпа ръката си, но той я държеше здраво.
	— Изслушвам твоята страна, но не изопачавай истината.
	— Не съм дошла тук, за да се караме. Не съм дошла, за да се караме заради Симон. Отново.
	— Не сме се карали заради Симон. Карахме се, защото ти не ми каза истината. Каза ми, че сестра ти не може да дойде на партито. Че била прекалено заета. Остави ме да си мисля, че си й се обадила и тя ти е казала, че не може да дойде.
	— Тя беше някъде на запад, така че аз предположих…
	— Ние сме юристи — прекъсна я той. — И двамата знаем как да използваме полуистини и семантика. Не го прилагай върху мен. Какво се случи днес?
	Тя го сграбчи отново за ръката, беше истински ужасена.
	— Не се обръщай срещу мен, Хари. Няма да понеса, ако се обърнеш срещу мен.
	Той хвана лицето й в шепи.
	— Това никога няма да се случи. Но ще бъдем откровени един с друг. Откровени един с друг.
	— Родителите ми… Майка ми е разстроена, защото баща ми е ходил на острова два пъти след партито.
	— Майка ти е разстроена, защото баща ти е прекарал известно време със сестра ти?
	— Ти не разбираш! Ти не разбираш. Симон презира майка ми, също така е неблагодарна. След всичко, което те направиха за нея, тя напусна колежа, избяга в Европа.
	Беше чувал всичко това и преди и се опита да бъде търпелив.
	— И изглежда това е било правилното решение за нея. А ако има някакъв проблем, той е между майка ти и сестра ти. Това не е твой проблем, Натали.
	— Обичам майка си.
	— Разбира се, че я обичаш. Аз също. — Той се усмихна и леко я целуна. — Като две капки вода сте. Ти отиде да я видиш или отиде да се караш?
	— Аз съм юрист. — Тя се отдръпна. — Отидох да поговорим, а тя…
	Той задържа погледа й търпеливо. Любовта в него бе преплетена с вина.
	— Това не е вярно. Така беше, когато тръгнах от къщи, но докато стигна до острова и до къщата на Сиси, вече бях бясна. Аз започнах първа. О, боже, Хари, аз съм ужасна личност.
	— Не говори така за жената, която обичам. — Той я прегърна за минута, обичаше я и заради недостатъците й, и заради съвършенството й. Просто я обичаше. — Почакай малко, сладурче, ще отменя плановете за обяд. — И огледа, помисли си той.
	— Бях забравила. Напълно бях забравила.
	— Ще го отложим. После ще налея и на двамата вино и ще ми разкажеш всичко. Ще се справим, сладурче.
	— Обичам те, Хари. Наистина те обичам. — Тя се притисна към него, той беше като пристанище в бурята. — Ти си най-хубавото нещо, което ми се е случвало.
	— Ти си същото за мен.
	— Иска ми се вината да е изцяло нейна. Иска ми се да продължа да съм й бясна. Така е по-лесно.
	— Виждам красивото ти лице и сълзите по него. Затова не мисля, че е по-лесно.


	Сиси постави триножника си в двора. Лятото щеше да свърши, преди да се е усетила, така че за нея всеки ден от него беше ценен. Нямаше да рисува пейзаж, а да продължи да работи върху снимките на Симон.
	Жената с червената шапка с широката плоска периферия над лицето, състарено от времето и слънцето, жената, която преглеждаше кофа с домати на уличния панаир, сбръчканият старец на сергията, който й се усмихваше.
	В нейната версия доматите бяха вълшебни яйца, красиви като скъпоценни камъни, а птицата, кацнала на раираната тента — крилат дракон.
	Тя си поигра с нюансите, усещането и посланието цяла седмица. Както Симон прекара цяла седмица съсредоточена в педантичната поправка на бюста.
	Сиси благослови работата и на двете, запали свещ за всяка от тях и започна да смесва боите.
	Извика: „Влез!“, когато на вратата се позвъни. Рядко заключваше и неслучайно. Който и да се отбиеше, можеше просто да влезе, без тя да прекъсва работата си, за да му отвори.
	— Тук съм.
	— Сиси.
	Сиси остави боите и се обърна, не беше сигурна дали да изпита облекчение, или да се напрегне, когато чу гласа на Натали.
	Момичето изглежда разкаяно, реши тя. И много нервно, стиснало ръката на момчето, което за Сиси беше Хубавия Хари.
	— Тъй като винаги си играла по правилата, ще приема, че си решила да поемеш отговорност и си измислила как да оправиш нещата.
	— Поемам отговорност. Ще се опитам да оправя нещата. Не знам дали ще успея, но искам да се опитам. Толкова се срамувам, Сиси, от това, което казах онзи ден, от това, което направих. Има толкова много неща, които имам нужда да кажа на Симон, и се надявам, че тя ще ме чуе. Но имам нужда да кажа на теб, че знаех колко много означаваше онази скулптура за теб. Знаех, че тя представлява връзката между теб и Симон. Счупих я, защото аз не съм част от тази връзка. И това е непростимо.
	— Аз решавам какво мога да простя.
	— Мисля, че реваншът ми пред теб започва с реванш пред Симон. За да го направя, трябва да й кажа някои неща.
	— Тогава го направи. Тя е горе в ателието си.
	Натали кимна и пусна ръката на Хари.
	— Ти винаги си се държала чудесно с мен и се срамувам от това, което ти казах. Никога не си ме разочаровала, никога, дори когато съм го заслужавала.
	— Дълъг път е извървяла — промърмори Сиси, когато Натали излезе.
	— Така е. Прекъснахме работата ти. Мога да изчакам навън…
	— Не ставай глупав. Не мога да работя, докато се чудя дали няма да чуя писъци, крясъци и ругатни. Да пием бира.
	— Ще ми дойде добре.
	Сиси отиде до вратата, вдигна ръка и го потупа по бузата.
	— Ти й се отразяваш добре, Хари. Не бях сигурна в това, но й се отразяваш добре.
	— Обичам я.
	— Любовта е лепилото. Използвай я правилно, тя може да поправи всичко.


	Симон използва лепило, тел, шкурка, бои. След седмица усилена работа започна да вярва, че ще може да върне Тиш обратно. Можеше да върне живота върху лицето й.
	Чу стъпките, когато се отдръпна, за да огледа работата си от тази сутрин.
	— Ела да видиш. Мисля… мисля, че може би…
	След това вдигна очи и видя Натали. Бавно стана на крака.
	— Не си добре дошла тук.
	— Знам. Моля те за пет минути. Моля те. Няма нищо… О, боже! Ти си я оправила.
	— Да не си посмяла.
	Натали се спря по пътя си към работната маса и стисна ръце зад гърба си.
	— Каквото и да ми кажеш, заслужила съм си го. Не е достатъчно да съжалявам, да се срамувам и да се отвращавам от себе си. Фактът, че си поправила това, което аз се опитах да разруша, не ме освобождава от отговорност.
	— Не е поправена.
	— Но това… тя… Тя е толкова красива, Симон. Мразех я, мразех, че можеш да правиш такива неща от някаква шибана глина. Срамувам се от това, дори не мога да ти обясня колко много. Не ти казах за годежа и за партито, защото не исках да идваш. Казах си, че и без това няма да дойдеш. Че за теб няма значение. Щях да те поканя само на сватбата, защото иначе хората щяха да си помислят лоши неща за мен. Позволих си да мисля и чувствам ужасни неща за теб.
	— Защо?
	— Ти ме изостави. Имах усещането, че си ме изоставила. След мола… — Натали млъкна, когато лицето на Симон стана безизразно и тя се извърна. — Ето пак. Не искаш да говориш с мен за това.
	— Говорих за това по време на терапията. Говорих за това с полицията. Отново и отново.
	— Но не искаше да говориш с мен, а аз имах нужда от голямата си сестра. Бях толкова уплашена. Будех се с писъци, а ти…
	— Аз сънувах кошмари, Нат. Студена пот, душене. Не пищях, затова мама не се втурваше при мен, но сънувах кошмари.
	Натали се взираше в нея, докато триеше сълзите си.
	— Никога не си го казвала.
	— Не исках да говоря тогава за това. Не искам да говоря и сега за това. Оставила съм го настрана.
	— Оставила си и мен настрана.
	— О, глупости. — Симон се извърна рязко. — Глупости.
	— Не са. Не ми се струват глупости, Симон. Преди ме включваше в живота си. Бяхте ти, Май и Тиш, но ти включваше и мен. Те бяха и мои приятелки. След това ме изолира. Останахте ти и Май.
	— Мили боже! Тиш умря. Май лежа в болница седмици наред.
	— Знам, знам. Бях на четиринайсет, Сим. Моля те, за бога, имай малко милост. Мислех, че е мъртва. Когато извлякох мама зад щанда, си мислех, че е мъртва. Мислех, че и ти си мъртва. След това се оказа, че не си, а аз продължих да сънувам, че си. Че всички освен мен са мъртви. Тиш беше и моя приятелка. И Май. А виждах как ме заместваш като сестра с друг човек. Знам колко глупаво и егоистично звучи. Двете с Май дойдохте тук, когато тя излезе от болницата. При Сиси. А аз си мислех: „Защо ме оставиха?“.
	— Тя имаше нужда от мен, аз имах нужда…
	Натали не беше наранена в мола, помисли си Симон. Но разбира се, че е била. Разбира се, че е била.
	— Не помислих — успя да каже накрая. — Не смятах, че те изолирам или изоставям. Просто имах нужда да се махна от всичко. Репортерите, полицията, разговорите, погледите. Аз бях на шестнайсет, Натали. И опустошена отвътре.
	— След това за теб остана само Май. Вие се държахте заедно. Аз също бях опустошена.
	— Съжалявам. — Симон седна на стола си и потърка лицето си с ръце. — Съжалявам. Не съм разбрала. Може би не съм искала да го видя. Ти имаше мама и татко, своите приятели. Толкова се бе вглъбила в училището, в проектите си.
	— Това ми помагаше да спра да мисля. Помагаше ми да се отърва от кошмарите. Но аз исках теб, Симон. Бях прекалено ядосана, за да ти кажа. Не ядосана — поправи се тя. — По-скоро се самосъжалявах. След това ти отиде в Ню Йорк, в колежа. С Май. Започна да си боядисваш косата в странни цветове, да носиш дрехи, които мама ненавиждаше. Така че и аз ги ненавиждах. Исках сестра си обратно, но те исках обратно такава, какво те харесвах. Ти не беше такава, каквато бих те харесала или каквато си мислех, че трябва да бъдеш. След това ти донякъде стана такава и… аз пак не те харесах.
	Най-накрая Натали седна, въздъхна и се изсмя приглушено.
	— Току-що си дадох сметка. Не харесвах онази Симон, която носеше делови костюми и излизаше с онзи… как му беше името?
	— Джералд Уърт Четвърти.
	— О, да — засмя се Натали. — Беше кретен, но се стараеше да не бъде. Не те харесах такава, нито в другия ти вид, защото ти не беше вече голямата сестра, която имах, преди светът ни да се промени. След това ти напусна колежа и се върна в Ню Йорк, после замина за Италия и аз вече не знаех коя, по дяволите, си. Почти не се прибираше у дома.
	— Там не ме посрещаха много топло.
	— Но и ти не положи усилия да промениш това.
	— Може би — отвърна Симон. — А може би не.
	— Всичко, което казах миналата седмица, наистина го чувствах. Вярвах го. Грешах, но наистина го чувствах, съвсем искрено. Не бях права да очаквам от теб да… не знам, да застинеш във времето, след като всички се променихме в онази вечер. Не бях никак права да кажа онези неща на Сиси, която е най-любящата и невероятна личност на света, и никога няма да спра да се срамувам от това.
	— Тя не би искала да се срамуваш вечно.
	— Знам. Още една причина да ме е срам. Тук съм заради Хари, защото той ме прави по-добър човек. — Сините й очи отново се наляха със сълзи. — Кара ме да искам да бъда по-добър човек. Ти беше егоистична, Симон. Аз също. Но ти си такава и аз съм такава. Ще се опитам да бъда по-добър човек, такава, каквато Хари ме вижда. Ще се опитам да бъда по-добра сестра. Не знам друг начин да се опитам да ти се реванширам за това, което направих.
	— Не съм сигурна дали ще можем да станем по-различни от това, което сме, но съжалявам. Съжалявам, че не бях до теб, че не виждах, че не съм до теб. Можем да се опитаме да започнем оттук, такива, каквито сме сега.
	— Да. — С насълзени очи Натали се изправи и пристъпи напред. Погледът й падна върху бюста и тя видя нещо, което не бе забелязала преди.
	— Това е Тиш.
	— Да.
	Ръката й се стрелна към устата и остана там. Потекоха още сълзи и се разляха по пръстите й.
	— О, боже, о, боже. Това е Тиш. Не бях се заглеждала, не исках. — Натали потръпна и свали ръката си. Когато Симон се изправи, видя дълбока мъка. — Това е Тиш. Ти сътвори нещо красиво, а аз… Сигурно си се почувствала така, все едно отново е умряла. О, Симон.
	— Да, така се почувствах. — Симон заобиколи масата и се усети по-способна да притегли Натали към себе си. — Така се почувствах. Но мога да я върна. Мога да я върна — каза тя, взряна в глината. — Този път и по този начин.


>	Втора част
>	Страст към целта


E>
	Ако загубиш богатство, загубил си нещо.
	Ако загубиш честта си, загубил си нещо.
	Ако загубиш кураж, губиш всичко.
@	Йохан Волфганг Гьоте
E$


>>	11.

	Рийд седеше с Чаз Бъргмън на скалите и гледаше лунните лъчи, които се спускаха над залива. Всеки от тях държеше бутилка бира, което технически си бе нарушение. Но Рийд реши, че в два през нощта на самотния бряг на никого няма да му пука за това.
	Макар че след колежа Чаз се бе преместил в Сиатъл заради работата си, двамата поддържаха контакт, като си разменяха по някое съобщение или си пишеха по мейла.
	Времето им за срещи беше ограничено за Чаз при посещенията му по Коледа и понякога за дълъг уикенд през лятото.
	— Извинявай, че не можах да дойда по-рано — каза Рийд, когато се настаниха.
	— Полицейски работи?
	— Да.
	— Хвана ли лошия?
	Рийд кимна и отпи от питието си.
	— Закопчахме ги.
	— Детектив Куотърмейн. Все още не мога да свикна.
	— Суперкомпютърджия Чаз Бъргмън. Изобщо не съм изненадан. — Рийд отпи пак от бутилката, почиваше си от дългия ден. — Не очаквах да те видя пак това лято. Беше тук през юли.
	— Да. — Чаз отпи по-малка и по-бавна глътка и намести очилата върху носа си.
	Бе запазил едрата си фигура, но беше понатрупал и мускули. Имаше доста по-дълга коса сега, достатъчно, за да я върже на опашка отзад. Бе добавил странна малка брадичка под долната устна, която не скриваше зубраческата му същност.
	Чаз погледна към водата и сви рамене.
	— Майка ми наистина искаше да се прибера заради онази работа с Макмълън. Предполагам, че и част от мен е искала същото. Не толкова, за да говоря за това, а за да се видя с някои хора, които са били в магазина в онази нощ.
	— Онова хлапе — спомни си Рийд. — То беше тогава на дванайсет, а сега учи медицина.
	— Да, бременната жена. Родила е близнаци.
	— Ти ги спаси, човече. — Рийд чукна бутилката си в тази на Чаз.
	— Сигурно. Като стана въпрос, как е Брейди Фостър?
	— Добре. Играе страхотно бейзбол в училищния шампионат. Лиса и Майкъл имат още едно дете.
	— Да, вярно. Ти ми каза.
	— Момиче. Тя е на пет. Камил. Адски умна е, прилича на майка си. Казвам ти, Чаз, Лиса е невероятна. Живее с последствията от онази вечер всеки ден, но не позволява те да я определят. Със сигурност не и да я спрат. Гледам това семейство, мисля си какво им е струвала онази вечер и как не просто са оцелели, не просто са го преодолели, а блестят, разбираш ли? Като проклетата луна там горе.
	— Никога не съм те питал, но връщал ли си се там? В мола?
	— Да. — Беше чертал карти, отбелязвал точките на атаката, жертвите, движенията, броя на хората. Всичко бе в архивите му. — Много се е променил.
	— Не мога да вляза там. Дори не обичам да минавам с колата покрай него. Никога не съм ти казвал, но приех работата в Сиатъл, защото беше най-далечната точка, в която можех да отида и да остана в страната. Е, поне на континента, а и не получих предложения от Аляска и Хаваите. Работата е страхотна, в хубава компания — добави Чаз. — Но я избрах заради разстоянието.
	— Няма нищо лошо в това — каза Рийд след миг.
	— Не мисля за случилото се със седмици, месеци. Но когато се върна тук и всичко ме връхлети отново… Странно е… защото бях в заключена, препълнена стая по време на най-страшното, не навън като теб. Боже, ние бяхме още деца, Рийд. — Чаз отпи по-дълго този път. — Или когато чуя за друга масова стрелба и всичко отново се връща в ума ми.
	— Знам.
	— Аз отивам в Сиатъл, а ти — на фронтовата линия.
	— Ти просто прие предложение за работа. Направи кариера.
	— Да. И като стана въпрос — причината да се върна? Местят ме в Ню Йорк. Ще си взема първо малко почивка, ще отида дотам да разгледам апартаментите, които компанията ми е запазила. — Чаз сви рамене. — Искат да оглавя отдела по киберсигурност там.
	— Да го оглавиш? Леле, Чаз. — Рийд го сръга с лакът в ребрата, за да го поздрави. — Ти си пълен нърд.
	Това го накара да се усмихне, но Чаз поклати глава и бутна очилата си нагоре.
	— За малко да откажа. Ню Йорк е много по-близо от Сиатъл, но не мога да позволя онази проклета вечер, онзи проклет мол — как каза ти? — да определи целия ми проклет живот. Така че се местя в Ню Йорк през ноември.
	— Поздравления, за всичко.
	— Как го правиш? Имам предвид — значката, оръжието и на фронтовата линия всеки шибан ден?
	— Детективската работа е най-вече наблюдение и купища бумащина, обикаляне. Не е като по телевизията. Няма гонитби с коли и стрелби.
	— Не ми казвай, че не са ти се случвали.
	— Имало е гонитби с коли. Повече гонитби с тичане. И да ги питаш защо бягат? Но е имало и катастрофи. Откачена работа, признавам.
	— Стрелби?
	— Не е като Дивия запад, Чаз.
	Чаз само го погледна с онези свои спокойни очи иззад дебелите стъкла.
	— Няколко пъти съм бил в ситуации, в които са произвеждани изстрели.
	— Беше ли те страх?
	— Мога да се закълна в белия ти космат задник.
	— Но въпреки това го направи и продължаваш да го правиш. Виждаш ли, това е различното при теб, Рийд. Ти се изправяш лице в лице с проблема и го правиш въпреки всичко, винаги си бил такъв. Да отида в Ню Йорк не е като да се изправя срещу някой кретен с пистолет, но е моето „да го направя въпреки всичко“. — Чаз млъкна и се усмихна. — С повишение и тлъсто увеличение на заплатата.
	— Щастливо копеле. Обзалагам се, че имаш още бири в някоя хладилна чанта в тази кола под наем.
	— Бойскаути. Ние винаги сме подготвени. Но ще шофирам, така че ще пия само една.
	— Да ги отнесем у нас и да ги пресушим. Утре, е, вече днес, е неделя и не съм дежурен. Можеш да спиш на дивана.
	— Може. Защо още живееш в онази дупка?
	— Не е толкова зле, а и се говори, че кварталът ще се облагородява. Преди да се усетиш, ще съм на хубаво място. Както и да е, може и да не остана там дълго. Утре следобед съм на оглед на къща. Отвън ми изглежда като това, което търся. Има и видеотур. Хубав двор, нова кухня.
	— Ти не готвиш.
	— Няма значение. Отлична спалня и тъй нататък. Харесвам квартала. Наблизо има кръчми и ресторанти. Има морава. И най-хубавото е, че ако успея малко да сваля цената, ще мога да си я позволя, без да си продавам кръвта и да взимам подкупи.
	— Можеш да продаваш сперма — предложи Чаз. — Помниш ли онзи тип, Фруенски, който правеше това в колежа?
	— Мисля, че първо ще пробвам да преговарям. Все пак — каза Рийд, когато ставаха — трябва да дойдеш утре с мен да видиш мястото.
	— Трябва да се видя с баба и дядо. Вече е уговорено. А в понеделник заминавам за Ню Йорк да огледам собствената си квартира.
	— Тогава да вървим да довършим останалите бири.


	Рийд спа до обяд, след това направи кафе и бъркани яйца, тъй като имаше гост. Изпрати Чаз с обещание за див уикенд в Ню Йорк, след като приятелят му се установи.
	Когато се изкъпа с почти студена вода, тъй като очевидно нагревателят в сградата отново се бе повредил, си помисли колко приятно му беше да прекара известно време с Чаз. И да си поговори за неща, за които, както си даде сметка, Чаз избягваше да говори.
	Облече се, загледан в стената на спалнята си, онази, която ползваше като импровизирано табло за работа по разследване. Там бе залепил снимки на всички оцелели от мола „Даунийст“, които по-късно бяха умрели, като бе отбелязал причината за смъртта им и ги бе разделил по групи: нещастен случай, естествена смърт, убийство, самоубийство.
	Имаше карти на местата на смъртта на всички починали с имената, датите и часовете.
	Беше проверил всички, заедно със съобщените локации и нараняванията от нощта на 22 юли 2005 година.
	Прекалено много са, помисли си той отново. Просто прекалено много.
	Нямаше как да спори с аргумента на Еси за разнообразието от оръжия и методи на убийствата, но знаеше, че тук има някакъв модел. Модел, който все още не му беше ясен.
	Разполагаше с доклади от аутопсиите, свидетелски показания, разпити на роднини. Бе събрал статии и записи от десетина години назад, включително и специалното издание на Макмълън.
	Изненада се да види в него сестрата на Хобарт. Патриша Хобарт беше бледа, с хлътнали очи и изглеждаше на повече от двайсет и шест години. Но пък ако брат ти бе убил толкова хора, майка ти си бе взривила къщата под влиянието на наркотици и алкохол — както се твърдеше в доклада на съдебния лекар — а скапаният ти баща се бе напил до смърт и убил жена, дете и самия себе си, няма как да не се състариш преждевременно.
	Тя не плака, спомни си Рийд, докато разглеждаше снимките й на стената. Но пък имаше много нервни тикове. С приведени рамене, кършеше пръсти или дърпаше дрехите си.
	Невзрачен костюм, спомни си той, грозни обувки. Живееше с баба си и дядо си, грижеше се за баба си, която ходеше с проходилка, след като си бе счупила бедрото, и за дядо си, който бе прекарал два леки инсулта.
	Родителите на баща й, доста заможни наистина, бяха лишили от наследство двамата си синове, които имаха цял арсенал от оръжия и ги бяха направили достъпни за тримата тийнейджъри, избили деветдесет и трима души за минути.
	Ама че шибано семейство, помисли си той, докато запасваше служебното си оръжие и прибираше портфейла, значката и телефона си в джобовете.
	Докато излизаше, извади телефона и се обади на Еси. Звънна й, защото тя можеше и да не обърне внимание на съобщение. Тичаше по стълбите, когато тя вдигна.
	— Отивам към къщата, за която ти казах, ще се видя с агентката по недвижимо имущество Рене. Ела да я видиш заедно с мен. Доведи и твоите хора.
	— Горещ и мързелив следобед е, Рийд.
	— И затова е идеален. След това ще отидем в парка, кучето и детето могат да потичат там. И ще заведа всички на пица, за да празнуваме това, че съм дал оферта. Наистина мисля, че това ще бъде.
	— Каза така и за странната викторианска къща преди месец.
	— Харесвах странната викторианска къща, но тя излъчваше лоши вибрации, докато се разхождахме из нея.
	— Да, да, вибрации, лоши. Ти си пристрастен към избирането на къщи, Рийд.
	Тъй като можеше и да е вярно, той смени темата.
	— Ще е забавно. Тази е само на няколко пресечки от твоята.
	— Почти на километър е.
	— Хубава неделна разходка, нали? След това паркът, пица. Ще почерпя и бутилка вино.
	— Толкова е нечестно.
	Той се засмя.
	— Хайде. Имам нужда от човек, който да ме разубеди, ако правя погрешен избор, и да ме насърчи, ако изборът е правилен. Нагревателят за вода тук пак е на смъртно легло. Наистина трябва да се махна от това място.
	От дългата й тежка въздишка разбра, че я е спечелил за каузата.
	— Кога ти е огледът?
	— В два часа. Тръгвам сега.
	— На Пък и Дилън ще им дойде добре една разходка и игра в парка. На нас с Ханк ще ни дойде добре малко вино. Но първо трябва да се приготвим. Не давай никакви оферти, докато не дойдем.
	— Няма. Благодаря. Доскоро.
	Той хвърли поглед назад към сградата. Някой, който не познаваше правописа, бе добавил пресен графит: „Да го начукам на дука“. Предполагаше, че са имали предвид „Да го начукам на кука“, но пък може би познаваха някой на име Дук. Или пък може би искаха да чукат аристократ, кой знае.
	Във всеки случай това беше още един знак, че времето му тук изтича.
	Все пак на няколко пресечки бяха отворили прилично кафене, някой бе купил съседна сграда и се говореше усилено за преустройство и лъскави апартаменти.
	Облагородяването можеше и да се случи.
	Още една причина да се изнесе. Щеше да се радва кварталът да стане чист и спретнат, но не искаше да прекара живота си в апартамент.
	Докато караше, си представяше как поставя барбекю на новата си задна веранда. Знаеше как да си служи с него, донякъде. Може би дори щеше да се научи да готви и нещо друго освен бъркани яйца и сандвичи с бекон и сирене. Може би.
	Ще прави партита с димящото барбекю или във всекидневната през зимата до газовата камина. Едната от трите спални щеше да е за гости, другата щеше да превърне в кабинет.
	Щеше да си купи голям, ама наистина голям телевизор за стената и да се абонира за всеки шибан спортен канал в кабелната телевизия.
	Ето това имам предвид, каза си той, докато завиваше към квартала, в който бе решил да се засели.
	Къщите бяха стари наистина, но пък той нямаше нищо против старите къщи. Повечето бяха преустроени по вечно модния отворен план, имаха стилни бани и кухни.
	Тук живееха много семейства, но той нямаше нищо против и семействата. Може би щеше да срещне някоя секси самотна майка. Обичаше децата. Децата не бяха никакъв проблем.
	Спря на алеята до солидна двуетажна постройка и си помисли колко повече бе харесал неприкрития странен чар на викторианската къща от тази по-традиционна постройка. Но солидността й беше нещо добро, нямаше нищо против нея. А и собствениците със сигурност се бяха постарали да изглежда добре отвън, като бяха посадили цветя и храсти, бяха сложили нови врати на гаража.
	Гаражът щеше да му дойде добре.
	Когато слезе от колата, погледна към вече паркирания там автомобил. Не беше на Рене, неговата изключително търпелива агентка по недвижимо имущество. С любопитство погледна към регистрационния номер — чист навик — докато вървеше по алеята, която възнамеряваше да покрие с тухли.
	Жената отвори вратата още преди той да натисне (своя) звънец.
	— Здравей! Рийд, нали? — Привлекателната блондинка в елегантна червена риза и бели панталони му протегна ръка. — Аз съм Макси. Макси Уолтърс.
	— Добре. Трябваше да се срещна тук с Рене.
	— Да, тя ми се обади. Имаше спешен семеен случай. Майка й е катастрофирала леко — нищо сериозно — добави тя бързо. — Но нали ги знаеш майките. Рене ще се опита да дойде, но не искаше да те бави, особено след като получихме вътрешна информация, че продавачите утре ще намалят цената с пет хиляди.
	— Това никак няма да навреди.
	Рийд влезе и огледа коридора с висок таван, който така бе харесал на видеотура.
	— Тъкмо се запознавах с имота. Има много добри характеристики. Оригинални дървени дюшемета, мисля, че са ги възстановили страхотно. Не ти ли харесва и колко отворен е входът? — продължи тя, докато го подканяше да влезе и затваряше вратата.
	— Да, къщата създава приятно усещане. — Той се разходи из всекидневната. Добре подредена е, помисли си, тъй като бе виждал всякакви подредби, и си представи огромния екран на стената.
	Харесваше отворения план, който водеше към кухнята, големия плот за закуска и трапезарията, широките плъзгащи се прозорци, които извеждаха на така желаната задна веранда.
	— Значи работиш с Рене? — Не знаеше защо попита. Познаваше всички, които работят с Рене. Обърна се към Макси. Руса, синеока, около двайсет и пет годишна, метър и шейсет, петдесет килограма. Добър мускулен тонус.
	— Приятелки сме — каза тя, докато го водеше към кухнята. — Всъщност тя е мой ментор. Получих лиценз само преди три месеца. Гранитни плотове — добави. — Уредите са нови. Не са от неръждаема стомана, но смятам, че бялото подхожда на това място.
	Гласът й, помисли си той. Има нещо в гласа й. Спря се по пътя към мамещата го веранда и се обърна към плота за закуска между тях.
	— Готвиш ли, Рийд?
	— Не точно.
	Помисли си, че флиртаджийската усмивка, която му прати, просто не съответства на пространството между носа и брадичката й. Тя пристъпи към плота.
	— Ти си детектив от полицията. Сигурно е вълнуващо. Но не си женен?
	— Не.
	— Това е страхотна къща за семейството, което ще създадеш. — Тя се обърна. Не виждаше ръцете й, но езикът на тялото й… Всеки негов инстинкт бе нащрек. Очите, косата, дори формата на устата с леко обратната захапка бяха различни. Но гласът.
	Закъсня само секунда. Жената вече бе извадила пистолета. Той клекна в ъгъла, но тя го уцели два пъти в хълбока и рамото.
	Той се стовари тежко върху изцикленото дюшеме зад гранитния плот за закуска и по тялото му се разля изпепеляваща болка.
	— Егати ченгето. — Тя се засмя и заобиколи плота, за да го довърши с изстрел в главата. — Защити по-добре едно дете идиотче, отколкото себе си. Сбогом, герой.
	Видя как ентусиазмът на лицето й се смени с шок. Сега той бе извадил оръжието си. Стреля три пъти, беше принуден да използва лявата си ръка, тъй като с дясната не можеше да държи пистолета.
	Чу писъка й, помисли, че я е уцелил или поне е успял да й вкара един куршум, преди тя да се скрие зад плота. Преди да я чуе да бяга през входната врата.
	— Педераст! — крещеше тя, докато тичаше.
	Рийд се повлече по пода, вдигна оръжие и се увери, че зад плота е безопасно. Жената бе оставила вратата отворена. Чу звук от запалване на кола и скърцащи гуми.
	Тя може да се върне, помисли си той. Ако се върне… Стисна зъби и седна до плота, дишаше тежко заради болката, докато си търсеше телефона.
	Загуби съзнание, усети как пред очите му притъмня. Не знаеше колко дълго е продължило. Дишаше с мъка заради болката, но накрая извади телефона.
	Започна да набира 911, след това си спомни за Еси и семейството й. Тя вдигна на второто позвъняване.
	— Идваме! Пет минути.
	— Не, не. Недейте. Останете си у дома. Ранен съм. Ранен съм.
	— Какво? Рийд!
	— Имам нужда от линейка. И от подкрепление. Мамка му, пак ще припадна. Имам нужда от екип за преследване…
	— Рийд! Рийд! Ханк, остани тук, остани с Дилън.
	— Еси, какво…
	Но тя вече тичаше с телефон в едната ръка и пистолет в другата.
	— Ранен полицай, ранен полицай! — викаше в телефона.
	Ханк взе сина си и хвана каишката на Пък. И започна да се моли.
	Еси пробяга последните четиристотин метра за по-малко от две минути, тичаше с всички сили, докато хората, работещи в дворовете си, я зяпаха.
	— Аз съм полицай, прибирайте се, прибирайте се!
	Не спря да тича, докато не стигна до верандата на тухлената къща. С изваден пистолет влезе през входната врата, размаха оръжието към стълбите, водещи към горния етаж, след това тръгна навътре.
	И видя Рийд.
	— Моля те, моля те, моля те. — Първо провери пулса му, след това се втурна и взе салфетките от плат, майсторски сгънати върху подредената трапезарна маса.
	Събра ги и притисна с тях раната в хълбока му, а болката го върна в съзнание.
	— Прострелян съм.
	И си в шок, помисли си тя.
	— Да, ще се оправиш. Не мърдай. Линейката идва. Идва и подкрепление.
	— Тя може да се върне. Трябва ми оръжието.
	— Коя? Коя е тя? Не, не, не, остани с мен. Остани с мен. Кой стори това?
	— Хобарт, сестрата. О, мамка му, мамка му, мамка му. Кара…
	— Остани в съзнание. Погледни ме! Остани в съзнание, по дяволите.
	— Кара последен модел „Хонда Сивик“. Бяла. С регистрационен номер от Мейн. Мамка му, мамка му, не мога…
	— Можеш. Чуваш ли това? Чуваш ли сирените? Идва помощ.
	Ръцете й бяха подгизнали от кръв. Не можеше да спре кръвта.
	— Регистрационният номер. — Той пое дълбоко дъх, бореше се да остане в съзнание. Да остане жив. — 475 CBR.
	— Добре, добре, това е много добре. Насам! Насам! Побързайте, по дяволите. Той кърви. Не мога да спра кръвта.
	Хората от „Бърза помощ“ я изблъскаха, поставиха Рийд да легне на земята и се захванаха за работа.
	Зад тях се втурнаха ченгета с извадени оръжия.
	Тя вдигна ръка и усети как кръвта на Рийд се стича по китката й.
	— Аз съм полицай. Ние сме полицаи.
	— Детектив Маквий. Аз съм, Бика. Мили боже, това е Рийд. Кой, по дяволите, направи това?
	— Нападателят е Хобарт, Патриша, около двайсет и пет годишна, кестенява коса, кафяви очи. Кара, или поне е карала, последен модел бяла „Хонда Сивик“, регистрационен номер от Мейн, 475 CBR. Съобщете го. Не знам адреса й, живее с баба си и дядо си. Съобщете го. Хванете кучката.
	— Детектив — каза един от полицаите. — Има кървава следа, която води навън. Тя може да е ранена.
	Еси погледна към Рийд, силно се надяваше да е така.
	— Предупредете болниците и клиниките. Двама от вас да претърсят къщата. Движение, движение!


	Патриша се движеше. И то бързо. Кучият син я простреля. Не можеше да повярва! Надяваше се да умре в мъки. Не можеше да спре, за да провери, но куршумът бе влязъл под лявата й мишница. Струваше й се, надяваше се, да е излязъл. Наричат я чиста рана, спомни си тя, докато премигваше през сълзи от болка и гняв.
	Ако копелето оживее достатъчно дълго, можеше да я идентифицира. Освен това знаеше, че е оставила кръв, докато е бягала, а това означаваше ДНК.
	Тя стовари юмрук върху волана на откраднатата кола, докато спираше пред къщата на баба си и дядо си.
	Трябваше да вземе парите в брой, фалшивите лични документи, малко оръжия, багаж. Да остави крадената кола и да вземе своята, докато намери начин да се отърве от нея.
	Бях го планирала, помисли си тя. Беше го планирала. Просто не бе очаквала да побегне с прострелна рана.
	Втурна се в къщата, качи се по стълбите.
	Трябваше да мине идеално, каза си. Беше обработвала тъпата агентка на ченгето, бе обиколила къщите, които и той обикаляше. Стана приятелка и излизаше на питиета с кучката, която си нямаше и представа какво се случва. И беше до нея и пиеше коктейл, когато ходещият мъртвец се обади на глупавата Рене за къщата.
	После беше лесно. Отива в неделя сутрин, взима кода за заключването и убива тъпата Рене, взима документите й за къщата и така нататък. И след това просто чака.
	Но той я позна. Как, по дяволите, го беше направил?
	Изплака, докато мажеше дупката под мишницата си с пероксид, след това я превърза.
	Почувства го в стойката му, в начина, по който оглеждаше лицето й.
	Той вероятно вече е мъртъв, вероятно е мъртъв, повтаряше си тя, докато вадеше чиста риза. Взе чантата и хвърли вътре още пари в брой и още лични документи.
	Беше се погрижила за това. Знаеше, че ще е въоръжен — с лично, не служебно оръжие, не беше глупава. Но го бе простреляла два пъти — в десния хълбок и дясното рамо.
	Откъде, по дяволите, можеше да очаква, че ще успее да си извади пистолета и да стреля в лявата й ръка?
	Откъде, по дяволите, можеше да знае това!
	Взе още два пистолета, бойните си ножове, направена от нея гарота, много муниции, дори имаше време да грабне и друга перука, малко грим, контактни лещи, още превръзки и обезболяващи лекарства, които бе откраднала от баба си и дядо си.
	Беше сериозно ядосана, че вече няма как да вземе парите от продажбата на къщата и осигуровките „Живот“, когато баба й и дядо й най-накрая пукнат. Но имаше повече от достатъчно, за да изкара с години.
	Примигна от болка, метна чантата на рамо и тръгна надолу.
	— Пати? Пати? Ти ли си? Дядо ти пак направи нещо с телевизора. Можеш ли да го оправиш?
	— Разбира се. Разбира се, че ще го оправя — каза тя, когато баба й излезе с проходилката.
	Извади деветмилиметров пистолет и застреля старицата в челото. Продължи да слиза, а въздухът около нея леко свистеше.
	— Готово! — каза ведро и влезе в спалнята, в чийто претоплен въздух миришеше на старци.
	Дядо й седеше във фотьойла и натискаше дистанционното, а екранът пращеше.
	— Нещо не е наред с това чудо. Чу ли онзи звук, Пати?
	— Чух го. Чао.
	Той вдигна поглед и присви очи зад бифокалните си очила.
	Застреля и него в главата, после весело се засмя.
	— Най-накрая!
	Влезе и излезе от къщата в рамките на десет минути — все пак беше тренирана — и остави два трупа след себе си.
	Като караше в рамките на позволената скорост, пое към летището. Остави колата си на дългосрочния паркинг, взе един невзрачен седан и продължи.


>>	12.

	Видя над него бързо да се движат светлини и се почуди дали е мъртъв. Може би ще има секси ангели, които да го преведат през тези светлини към каквото там го очаква.
	Чу гласове, много бързи и задъхани гласове, които си говореха на лекарски жаргон. Не мислеше, че секси ангелите се тревожат за огнестрелни рани и падащо кръвно налягане.
	Освен това мъртвите не може така дяволски да ги боли.
	През болката, студа — защо му беше толкова студено? — объркването и странно отчуждената почуда за собствената си смърт, той чу гласа на Еси:
	— Ще се оправиш. Рийд. Рийд. Дръж се. Ще се оправиш.
	Е, добре тогава, помисли си той.
	След това почувства още болка. Тялото, умът му, всичко беше потопено в нея, бе около нея и вътре в нея. Името на шибаната игра беше болка.
	И тъй като не искаше да я играе, се отпусна.
	Болката отказа да седне на скамейката, когато пак се върна в съзнание, и това го подлудяваше. Някой или нещо непрекъснато го мушкаше и това също го подлудяваше.
	— Майната му — каза той.
	Чу го дори през замъгления си слух, звучеше като „манатаму“, но наистина го мислеше.
	— Почти приключихме, детектив.
	Отвори очи. Всичко беше прекалено бяло, прекалено ярко и той пак ги затвори. След това видя красиво лице, големи кафяви очи, златиста смугла кожа.
	— Секси ангел. — „Сеси агел“.
	Онези плътни меки устни се извиха. И той отново потъна в безсъзнание.
	Съвземаше се и се унасяше, съвземаше се и се унасяше, не беше точно като влакче на ужасите, а по-скоро като сал по бурна река.
	Река Стикс. Това би било лошо.
	Чу гласа на майка си.
	_Що за име Йосарян? Това е името на Йосарян, сър._
	Параграф 22. Хм.
	Отново се унесе, сънува дълъг разговор за смъртта и секси ангелите с бомбардировач, който криеше тайна.
	Когато болката го върна обратно в съзнание, той реши веднъж завинаги, че тая работа със смъртта е тъпа.
	— Със сигурност, но ти не си.
	Той примигна с мъка, за да си проясни погледа, и се взря в Еси.
	— Не?
	— Определено не. Ще останеш ли в съзнание известно време този път? Току-що убедих родителите ти да отидат да хапнат. Мога да ги върна.
	— Какво, по дяволите?
	Когато тя свали преградата, за да седне на леглото и да хване ръката му, той осъзна какво се случва. Апарати и монитори, дразнещият дискомфорт от иглата на системата в опакото на дланта му, ужасното главоболие, киселият метален вкус в гърлото му и още няколко други досадни неща под болката в цялото тяло.
	— Тя ме простреля. Патриша Хобарт. Караше бяла хонда сивик, от Мейн…
	— Това вече ни го каза.
	Мозъкът му искаше отново да се изключи, но той надделя над него.
	— Хванахте ли я? Хванахте ли я?
	— Ще я хванем. В състояние ли си вече да ми кажеш какво се случи?
	— Замъглено ми е. Колко време мина?
	— Това е третият ден, приближаваме четвъртия.
	— Мамка му. Мамка му. Колко е зле?
	Тя се размърда. Бяха водили части от този разговор и преди, но този път той изглеждаше с по-ясно съзнание. Или може би тя искаше да е така.
	— Първо добрите новини. Няма да умреш.
	— Наистина добра новина.
	— Получил си две огнестрелни рани. Тази в рамото е разкъсала някои неща, но лекарите казват, че ще си възвърнеш пълната подвижност след физиотерапия. Не можеш да си правиш шега с физиотерапията, независимо колко боли или колко е скучно. Ясно?
	— Да, да.
	— Вторият изстрел в дясната страна на торса е счупил две ребра и е разкъсал черния ти дроб на излизане. Имаш вътрешни рани и си загубил много кръв, но те закърпиха. Известно време ще се чувстваш като парцал, но ако не се държиш като глупак, ще се възстановиш напълно.
	— Тя не е улучила… нали се сещаш, центъра за забавления? Защото там долу не ми е много приятно.
	— Това е катетърът. Ще го извадят, когато си в състояние да се движиш.
	— Значи близо четири дни съм бил предимно труп, но все още не съм умрял.
	— Само ти можеш да се изразиш така. Как успя да те изненада?
	Той затвори очи и си припомни.
	— Руса перука, сини контактни лещи, дегизировка — лека секси обратна захапка. Каза, че Рене… Рене. — Очите му се отвориха и той осъзна какво се е случило. Осъзна го още преди Еси да му каже.
	— Съжалявам, Рийд. Намерихме я в къщата й. Два изстрела в главата. Смъртта е настъпила около два часа преди ти да бъдеш прострелян. От това, което знаем засега, Хобарт се е свързала с Рене преди няколко месеца, като се е представила като червенокоска на име Фейт Епълби. Заявила, че търси къща, и по всичко личи, че е следвала твоите стъпки през различните имоти. Сприятелила се с Рене, така че сигурно е знаела за уговорката ви и е видяла в нея възможност да те премахне.
	— Тя каза, че Рене ще закъснее и я е помолила да ми покаже къщата. Не я разпознах веднага, но гласът й… Гледал съм някои интервюта и познах гласа й. Отне ми доста време да събера две и две.
	— Партньоре, ако не беше събрал две и две, със сигурност щеше да си напълно умрял.
	— Тя насочи пистолет срещу мен, Еси, и нека ти кажа, че прострелването ужасно боли. Тя заобиколи бара на кухненския остров, за да ме довърши. Не можех да ползвам дясната си ръка, но извадих оръжието си с лявата. Мисля, че стрелях три пъти. Сигурен съм, че я улучих. Напълно сигурен съм.
	— Улучил си я. Имаше кървава следа към входната врата.
	— Добре.
	— Просто я изпуснахме, Рийд. Сигурно е имала готов план за бягство. Убила е баба си и дядо си, преди да тръгне.
	— Стига бе!
	— Кучката е простреляла баба си в проходилката, а дядо си в проклетия му фотьойл. Замразихме сметките им, към всичките беше добавено нейното име, но тя систематично ги е обирала и това, по всичко личи, е продължавало с години, сигурно има милиони вече. — Еси разтри ръката му между дланите си. — Дължа ти огромно извинение.
	— Тя е била. Тя избива хората, които брат й и приятелчетата му не са успели.
	— Намерихме арсенала й, списъка й с жертвите, снимки, информацията, която е събрала. Оръжията, които е оставила, още перуки и дегизировки, карти. Нямаше компютър. Предположихме, че е работила на лаптоп, който е взела със себе си. Колата, с която се е прибрала, е била открадната същата сутрин, оставила я е пред дома на баба си и дядо си. Пуснали сме заповед за издирване на колата, регистрирана на нейно име, и тъй като сега тя е основен заподозрян за неразкрити престъпления в няколко щата, издирването е национално.
	— Федералните са се намесили.
	— Нямам нищо против тях. Тя е умна, Рийд. Тя е хитра и луда. Разследването е наше, но ще приемем помощ. Ти трябва да се изправиш на крака, партньоре. А това означава почивка, лекарства и физиотерапия, както и всичко друго, което лекарите ти кажат, тоест никакви лиготии от твоя страна.
	— В апартамента ми, в спалнята, имам табло за случая, файлове в компютъра. Не позволявай на федералните да ги конфискуват. Ще ги споделя, но не им давай да ми конфискуват работата. Иди и ги вземи.
	— Обещавам. Виж, тъй като си в съзнание по-дълго от обикновено, ще повикам сестрата. И майка ти и баща ти, които почти не са мръднали оттук, дори брат ти и сестра ти са тук на смени. — Тя имаше нужда да го докосне, затова погали четиридневната брада по лицето му. — Изглеждаш зле, Рийд, но прескочи трапа. Виждаш ли този бутон? Той е за да можеш да решаваш от колко морфин в системата имаш нужда.
	— Да. Ще си помисля за това. Има една сестра… мисля, че е сестра… освен ако не съм халюцинирал. Много хубава, с кафяви очи, страхотна усмивка, кожа с цвят на карамела, в който майка ми потапя ябълките на Вси светии.
	— Вярвам ти. Това е Тинет. Ще видя дали е на смяна. — След това Еси се наведе и леко докосна устните му със своите. — Изкара ми акъла, Рийд. Постарай се повече да не го правиш.
	Той се унасяше и изплуваше непрекъснато и през следващите двайсет и четири часа, но през повечето време беше в съзнание. Те искаха да го изправят на крака, да прави кратки разходки и хубавата (и за негов лош късмет омъжена) Тинет размахваше кадифен камшик. Тя каза, че ако иска да му махнат катетъра — о, да, моля ви! — трябва да се движи.
	Той крачеше с мъка, като мъкнеше системата със себе си, обикновено с някой член на семейството си или друго ченге до него.
	Беше трогнат, че Бика Стокуел не изпускаше нито ден; въпреки че му се караше да раздвижи кльощавия си симулантски задник.
	Десет дни след срещата на стоманата с плътта му Рийд бе отслабнал с четири килограма и усещаше как губи мускулния си тонус.
	Майка му донесе кюфтета, баща му успя да вмъкне пица в болничната стая. Сестра му опече курабийки. Брат му скришом му даде бира.
	След първата физиотерапия бе облян в студена пот и изтощен.
	Болничната му стая, която бе пълна с цветя, саксии, книги и нелепи плюшени мечета с полицейски значки и пистолети, започна да му се струва като затвор.
	Единственият плюс беше, че влизането в нея бе толкова трудно, колкото и бягството от нея. Единственият път, в който Селийна Макмълън успя да се промъкне, Тинет — която вече се бе превърнала в героиня за Рийд — я изрита веднага.
	Тя успя да направи снимка с мобилния си телефон. Когато я видя в интернет, той реши, че всички го лъжат и наистина е умрял.
	Наистина приличаше на зомби.
	Бика защити името си и го принуди да стане и да се раздвижи след втората физиотерапия, когато Рийд искаше само да спи, за да забрави колко е нещастен.
	— Престани да се взираш в пъпа си.
	— Не ме боли пъпът.
	— Кучко, мрънкаш, лигавиш се. Искаш ли пак да си ченге?
	— Никога не съм преставал. — Рийд скърцаше със зъби, докато говореха. Поне сега му позволяваха да носи памучни панталони и тениска вместо унизителната болнична нощница.
	— Ще те сложат на бюро и ще те държат там вечно, ако не можеш да извадиш пистолета и да стреляш с него като мъж.
	— Еси би те наритала за това „като мъж“.
	— Тя не е тук.
	Той изведе Рийд в малката градина, където поне въздухът миришеше нормално.
	— И тя не е напълно откровена с теб. Не иска да те товари и да наранява жалките ти чувства.
	— За какво говориш?
	— Федералните. Те ни държат настрани, поемат нещата.
	— Знаех си. — Отвратен, Рийд замахна във въздуха. Пред очите му притъмня, когато в рамото му избухна болка.
	— Добре, добре, по-кротко, убиец. — Бика хвана здравата ръка на Рийд и го сложи да седне на пейката. — Тя се бори докрай, трябва да го знаеш. Ти от години си знаел какво се случва, но никой не ти е вярвал. Включително и моя милост. Работата е там, че това не просто е важен случай, но и много интересен за пресата. Те могат да си слагат федералните маски и да твърдят, че пресата няма никаква работа тук, но това са пълни глупости. От друга страна, ти си част от събитията в мола „Даунийст“, а сега си и жертва на сестрата на един от стрелците.
	— Тя е участвала в това. Казвам ти, тя е знаела какво е бил намислил брат й.
	— Не твърдя обратното. Твърдя, че според федералните това са два аргумента срещу участието ти в разследването и нашите началници са съгласни.
	— Това са пълни глупости.
	— Наистина са пълни глупости, но това ни дават. Ще те сложат на бюро, когато се върнеш, и ще те удавят в бумащина, докато не преминеш физическия изпит. И дори тогава няма да те допуснат до случая „Хобарт“.
	— Майка му стара.
	— Размърдай си кльощавия жалък задник и влизай във форма, хлапе. Много от нас ще помагат, но ти трябва да се оправиш от раняването. И не ми казвай, че споменът за него не те кара да се обливаш в студена пот в тъмното.
	— Виждам как оръжието се насочва към мен. На забавен каданс. Все едно имам всичкото време на света да залегна и да отвърна на огъня. Но и моите движения са забавени и проклетият пистолет е тежък като топ.
	— Отърси се. Връщай се на работа.
	— Състраданието и съчувствието ти са трогателни.
	Бика изсумтя, както правят биковете.
	— Получаваш достатъчно лиготии и целувки по челото. Имаш нужда някой да ти нарита задника.
	— Оценявам го.
	— И мамка му, яж нещо. Приличаш на зомби плашило. А сега ставай и тръгвай.
	Рийд изчака да говори с Еси за това, защото най-накрая отвориха вратичката на клетката му.
	Прибираше се у дома.
	Не у дома в дупката, тъй като още му беше трудно да изкачва трите стълбищни площадки, а у дома в старата си стая, при гозбите на майка си и очарователно тъпите смешки на баща си.
	Бе поискал изрично Еси да го вземе и да го закара, тъй като бе чакал възможност да поговори с нея.
	— Защо трябва да сядам в инвалидна количка, за да си тръгна, след като от две седмици и половина чувам само как трябва да стана и да вървя?
	Тинет с красивата усмивка потупа количката.
	— Правилата са си правила, скъпи. А сега си сложи сладкия задник в количката.
	— Какво ще кажеш, когато се оправя сто процента, да преживеем гореща, сластна животинска афера. Ще се отрази добре на емоционалното и психическото ми здраве.
	— Мъжът ми ще те смачка като гнида, кльощаво момче. Жалко, че сестра ми е само на осемнайсет.
	— На осемнайсет не са прокурорски щерки.
	— Ако се доближиш до малката ми сестричка, ще те върна обратно в болницата. — Но го поглади по рамото. — Радвам се, че си тръгваш, Рийд, и едновременно с това съжалявам.
	— Ще се връщам за мъченията.
	— А аз ще слизам, за да се уверя, че няма да плачеш много. Ето, вземи си мечето.
	Рийд го взе и огледа за последен път стаята. Еси вече бе свалила книгите, таблета и другите натрупани вещи.
	— Това място няма да ми липсва — каза той, докато тя го откарваше навън. — Но ти ще ми липсваш. Ти си единствената жена, която обичам, освен майка ми, която ме е виждала гол, без аз да съм имал същата привилегия.
	— Ще трябва да натрупаш малко месце върху тези кокали. — Тя тръгна с количката към асансьора. — И приеми един съвет.
	— От теб — може.
	— Не се връщай бързо на работа, скъпи. Дай си малко време. Разхождай се на слънце, играй си с кученца, яж сладолед, пускай хвърчила. Вече знам достатъчно за теб и съм сигурна, че си добро ченге и добър човек. Дай си малко време да си помислиш защо си и едното, и другото.
	Той се пресегна назад с лявата си ръка и хвана нейната.
	— Наистина ще ми липсваш.
	Еси ги посрещна с усмивка.
	— Ти си свежарка, партньоре. А ти, Тинет — истинско съкровище.
	— О, такава съм. Хайде, скъпи, да те качим в колата. — Тинет го настани и му сложи колана. — Грижи се за любимия ми пациент.
	— Един час в евтин мотел. Ще промени живота ти.
	Тя се засмя и го целуна по устата.
	— Харесвам си живота. А ти сега върви да живееш твоя.
	— Ами ако беше казала „да“? — почуди се Еси на глас, когато потеглиха.
	— Никога няма да се случи. Тя е луда по съпруга си. Знаеш ли, била е на двайсет, когато се случи онова в мола „Даунийст“, и е вършила общественополезна дейност за кредити в колежа. Помагала е на сестрите, така че се е озовала на фронтовата линия в болницата в онази нощ. Колко е малък светът. — Той изчака малко. — Бика ми каза, че федералните са поели нещата, изтикали са ни. А мен са ме изхвърлили.
	Тя въздъхна шумно.
	— Щях да говоря за това с теб, след като те изпишат, прибереш се у дома и се настаниш. Съжалявам, Рийд, те стовариха чука върху нас. Ти си прекалено свързан със случая, значи и аз съм прекалено свързана. Удрях си главата в стената заради това и стената победи.
	— Това няма да ме спре.
	Тя издиша и наскоро отрязаният й бретон хвръкна във въздуха.
	— Виж, аз не подкрепих хипотезата ти, а сега тя е доказан факт. Федералните ти откраднаха работата. Ще ти стиснат ръката, ще те потупат по рамото. А от наша страна това решение идва директно от върха.
	— Това няма да ме спре.
	— Ще издадат заповед. Повярвай ми. Каквото и да правиш, ще трябва да го правиш тайно, извън работно време. Ако те хванат, ще те докладват и ще те спрат. Не е редно, но такива са разпоредбите.
	— А твоето отношение?
	— Аз съм с теб. Ще направим каквото можем извън работно време. Ще добавя, че и Ханк е с нас по този въпрос.
	— Добър човек.
	— Такъв е. Няма да се върне да преподава на пълно работно време. Ще довърши книгата, която пише. Литературен детективски роман, така го нарича. Дотук е страхотно добър, поне ако съдя по това, което ми е дал да прочета. Но част от причините да не се върне, е да ми даде повече време да работя по това. С теб, когато мога.
	— Трябва да го обмисля, да си взема малко свободно време. Да се върна във форма. Очевидно раняването ме е превърнало в зомби плашило.
	— Изглеждал си и по-добре. Но за бога, Рийд, повярвай ми, доскоро изглеждаше доста по-зле.
	Знаеше, че е така, също както знаеше, че го чака много работа.
	— Налага се да я спра, Еси. Имам нужда да съм част от това. Но първо ще го обмисля. Нещо ново за нея, откакто намериха колата й?
	— В неизвестност е.
	— Това ще се промени — промърмори той.
	Прекара цял месец в дома на родителите си, изтърпя физиотерапията, успя да качи някой и друг килограм от свалените по време на болничното заточение.
	Беше отслабнал с шест, преди да започне да качва.
	Върна се на работа, на бюро. И когато капитанът му каза да стои далеч от разследването на Хобарт, не спори с него. Нямаше смисъл.
	Но пък работата на бюро си имаше своите предимства и му даде достатъчно време, за да прегледа информацията си. Началниците може и да не го подкрепяха, но колегите му бяха с него.
	Следи от кръвта на Хобарт бяха намерени на шофьорската седалка на автомобила, който бе зарязала на летището. Колата, обявена за открадната от четиричленно семейство след завръщането му от триседмична почивка на Хаваите, все още не бе намерена.
	Рийд бе готов да се обзаложи, че Хобарт я е потопила в езерото, изгорила я е в гората или я е унищожила по някакъв друг начин. Разполагаше с пари в брой, най-вероятно с фалшиви лични документи и кредитни карти. Нямаше начин да остане с крадената кола.
	Щеше да си купи нова под фалшива самоличност с пари в брой. Солидна, невзрачна, използвана кола, реши той. Ще смени прическата, външния си вид така, че изобщо да не прилича на снимките в новините и интернет.
	Щеше да гледа тези новини, да чете блогове и вестници и да стои далеч, без да се набива на очи. Докато не удари отново.
	Ако има куршум в себе си, е намерила начин да получи медицинска помощ.
	Той се опита да провери дали са докладвани влизания с взлом в клиники, ветеринарни болници, аптеки, но не намери нищо, което да отговаря на критериите.
	Опита се да търси съобщения за смърт на медицински работници. Лекари, медицински сестри, санитари, ветеринари, провери два случая, но пак нищо не излезе.
	Помисли си какво би направил той, къде би отишъл, ако беше на нейно място. Мислите му го отведоха на север. Канада. Фалшиви документи, фалшив паспорт. Би преминал границата, би се установил, би си починал.
	Точно това би направил той.
	Нямаше нужда да рискува и да лети със самолет, нямаше нужда да учи нов език. Би наел дървена вила в гората и би стоял извън радара.
	Но тя нямаше да може да компенсира загубите си. Трябваше да довърши започнатото. Рано или късно Рийд щеше да получи съобщение, че някой друг, който е бил част от онзи кошмар заедно с него, е умрял.
	И той прелистваше вестниците, ходеше на физиотерапия, ядеше гозбите на майка си.
	И един ден се събуди и осъзна, че вече не се чувства добро ченге. Дори почти вече не се чувстваше ченге.
	Можеше да си върти рамото, без да крещи от болка, и да вдигне петкилограмова гира пред комисията по физическа подготовка, но вече не се чувстваше мъж.
	Той беше зомби плашило с лешояд на рамото и само чакаше някой да умре.
	Реши, че е време да извади оръжието и да послуша съвета на Тинет. Трябваше да излезе на слънце и да си спомни кой е и защо е такъв.


>>	13.

	Втори ден подред, докато си пиеше сутрешното кафе в двора, Сиси наблюдаваше мъжа на тесния плаж отдолу.
	Той тича известно време, походи, пак потича, движи се така напред-назад около половин час, преди да се качи на скалите, да седне и да се загледа във водата.
	След това, като човек, който някога е бил силен и в добра форма и сега се възстановява от дълго боледуване, повтори всичко, преди да тръгне по плажа към велосипедната алея, водеща към селото.
	След първия ден тя научи името му от агента, отдал му под наем бунгалото. Триседмичен престой в края на октомври и началото на ноември не беше прецедент за острова, но беше необичаен.
	Но преди да научи името му, тя бе използвала бинокъла си, за да разгледа хубаво лицето му.
	Привлекателен, но прекалено слаб и прекалено блед.
	Тя лично предпочиташе мъже с по-дебели вратове.
	Беше го разпознала — Сиси следеше текущите събития — но искаше да бъде сигурна.
	Така че знаеше кой е и какво му се бе случило, но се чудеше какво ли минава през ума му, докато тича, разхожда се и седи.
	И тъй като искаше да разбере, на третия ден по време на сутрешната му тренировка Сиси си сложи грим, оправи си косата, която наскоро бе боядисала в тъмнолилаво, сложи си клин — все още имаше хубави крака — памучна блуза с дълъг ръкав и дънково яке.
	И след като напълни две чаши с капачета с лате, отиде при скалите, където той бе седнал.
	Хвърли й поглед, когато тя започна да се катери, за да отиде при него, и си спечели точки, когато веднага скочи, за да й подаде ръка.
	Тя забеляза, че й подава лявата си ръка, а лицето му трепна от болка.
	— Добро утро — каза и му връчи едната чаша.
	— Благодаря.
	— Прекрасна сутрин да поседнеш на скалите и да пийнеш лате. Аз съм Сиси Ленън.
	— Рийд Куотърмейн. Възхищавам се на работата ти.
	— Значи си човек с вкус, а и изглеждаш вкусно. Да бъда ли честна? Познах те. Знам кой си и какво ти се е случило. Но няма нужда да говорим за това.
	— Оценявам го.
	Разкошни очи, помисли си Сиси. Приглушено зелено, с буден, омагьосващ поглед.
	— Какво те води на нашия остров, Рийд?
	— Дойдох на почивка.
	— Добро място за това, особено през спокойния сезон.
	— Идвал съм няколко пъти през лятото. Със семейството ми като малък, с приятели, когато станах достатъчно голям, за да шофирам. Но не съм бил тук от около десет години.
	— Не се е променило много.
	— Не, и това е хубавото. — Той се обърна бавно и внимателно и погледна назад. — Помня къщата ти и си мислех колко ли хубаво е да живееш в нея, с всички тези прозорци, да виждаш водата през цялото време, да можеш да слизаш до този малък плаж.
	— Хубаво е. Единственото място за мен, както се оказа. Къде е твоето?
	— Все още го търся. Всъщност бях прострелян, докато търсех на погрешното място. — Той се усмихна непринудено. — Това ще ми даде урок. Имаше и друга къща тук, която помня, и още си е на мястото. Дойдох от селото пеша, за да видя дали е така. Двуетажна, с тераса на покрива. Асиметрична като твоята. Предполагам, че асиметричността ми харесва. Няма толкова прозорци, но са достатъчно. Облицовка от кедър с патина. Две големи веранди отпред. Веранда отзад. Наблизо има гори, вижда се морето. Малък плаж, не колкото този, и скали.
	— Това е къщата на Барбара Дорчет. От тази страна на селото, леко скрита. През лятото лупините в двора полудяват. Имаше ли червен пикап отпред?
	— Да, „Мерцедес Джи Уагън“.
	— На сина й е. Той е тук, за да й помогне да я пооправят, преди да я предложат за продан.
	— Сериозно ли?
	Сиси, която си падаше малко ясновидка, се усмихна и отпи от латето.
	— Моментът не е много подходящ, тъй като няма да има много хора, които да търсят подобна къща на острова през късната есен или през зимата, когато Барбара ще е готова да я предложи. Но тя загуби съпруга си миналата година и не й се остава тук. Отива на юг. Синът й се премести в Атланта преди дванайсет години заради работата си. Тя има трима внуци там, така че иска да отиде при тях.
	— Ще продава къщата. — Рийд се изсмя. — От години търся подходящата къща и най-после, след като дойдох тук и видях твоята и онази другата, осъзнах защо нищо не ми е харесвало досега.
	— Търсил си на погрешното място — заключи Сиси и веднага добави: — Трябва да й дадеш оферта. Лесно мога да разбера каква цена ще й иска.
	— Не смятах да… — Рийд млъкна и отпи от наистина отличното лате. — Това си е направо странно.
	— Аз си падам по странното. Е, хайде, детектив Сладкиш. Ще ти направя закуска.
	— Няма нужда… — Той млъкна и се вгледа в нея, във великолепната коса, невероятните очи. — Често ли каниш непознати мъже на закуска?
	— Само тези, които са ми интересни. Обикновено те готвят, но тъй като през нощта не съм направила нищо мило за теб, ще ти приготвя боровинкови палачинки.
	Това го накара да се разсмее и да се ухили широко, като така спечели още точки.
	— Би било глупаво да откажа на красива жена и да отхвърля боровинкови палачинки едновременно. А аз не съм глупав.
	— Виждам.
	— Да ти помогна.
	Той слезе, като пазеше дясната половина на тялото си, и примигна, когато й подаде лявата си ръка.
	— Още ли те боли?
	— Пробожда ме от време на време и все още работя по обхвата на движенията и трупането на мускули. Ходя на физиотерапия, правя упражнения, връщам се с ферибота два пъти седмично за наистина големи мъчения.
	— Трябва да пробваш с йога. Силно вярвам в нея и в холистичния подход. Но ще започнем с палачинките. Какво ще кажеш за „Блъди Мери“?
	— Не пести табаското.
	— О, ти си мой човек. — Сиси хвана лявата му ръка и влезе в крачка с него. — Да вземем назаем известната фраза: „Това е началото на едно красиво приятелство“.
	Вътрешността на къщата се оказа също толкова очарователна като екстериора й. Цветовете, светлината. Мили боже, гледките.
	— Прилича на теб.
	— Виж ти, колко си умен.
	— Не, наистина. — Рийд се разхождаше и оглеждаше навсякъде. — Дръзка, красива, творческа. И… — Той спря до бюста и се взря с почуда в „Появяване“. — Еха. Това е… Еха.
	— На внучката ми е. Произведение на Симон. И наистина е „еха“.
	— Усещаш триумфа, радостта. Това ли е подходящата дума?
	— Това е отлична дума. И тя е била в мола в онази вечер. Моята Симон.
	— Знам. — Той не можеше да откъсне очи от скулптурата, от лицето й. — Симон Нокс.
	— Познаваш ли я?
	— А? Какво? Извинявай. Не. Просто следя нещата. Още отпреди да стана полицай. Имах нужда да издиря хората, които са били там, когато имам възможност.
	— И тя е била там. — Сиси докосна леко бюста, преди да отиде в кухнята, за да приготви питиетата. — Това е лицето на приятелката, която Симон загуби онази вечер, така, както си представя, че би изглеждало днес. Така че — да, триумф.
	— Тя първа се е обадила на 911, твоята внучка.
	— Ти наистина следиш нещата.
	— Полицайката, която застреля Хобарт, която се появи първа на местопрестъплението? Сега, след като станах детектив, тя е моя партньорка. И е една от причините да стана ченге.
	— Светът не е ли очарователно място, Рийд? Как се пресича, свързва, разделя, отдръпва! Онова момче унищожи онова сладко момиче, а тя наистина бе сладко момиче. Унищожи целия й потенциал. Симон я върна триумфално със своя талант и с любовта, която изпитваше към Тиш. Полицайката се отзовава, защото съдбата я изпраща точно там, и спира онова извратено момче, за да не може да отнеме още животи, помага на Симон в началото на ужасните последствия. — Сиси пристъпи напред, за да му подаде чашата с „Блъди Мери“. — Същата тази полицайка се свързва с теб и ти ставаш полицай. Аз си падам малко ясновидка — каза тя. — И усещам, че си много добър полицай. След това сестрата на онова извратено момче започва да убива, опитва се да убие и теб. И ето те тук, в моята къща, на която си се възхищавал като малък. Вярвам, че това е трябвало да се случи. — Тя чукна чашата си в неговата. — Аз съм прилична готвачка, но боровинковите ми палачинки са изключителни. Така че приготви се да бъдеш впечатлен.
	— Впечатлен съм още от мига, в който поседна на скалите до мен.
	— Определено те харесвам. Това вече е абсолютен и необратим факт. Седни, докато забъркам тестото, и ми разкажи за сексуалния си живот.
	— В момента не съществува.
	— Това ще се промени. Упражнения, добра диета, йога, медитация, разумен прием на питиета за възрастни. Малко време на острова и определено известно време с мен. И ще си върнеш либидото.
	— Днес е отличен старт.
	Тя се усмихна.
	— Наел си бунгалото на Уислър.
	Блъди Мерито го ритна в стомаха като муле — точно както го обичаше.
	— Малко неща ти убягват.
	— Нищо не ми убягва. Локацията не е лоша, но тази тук е по-хубава. След закуска ще трябва да се върнеш и да си събереш багажа. Може да отседнеш тук.
	— Аз…
	— Не се тревожи. Не съм госпожа Робинсън*. Изкушаващо е, но трябва плавно да влезеш в тази територия, а не да започнеш с кресчендо. Над ателието ми има студио за гости — продължи тя. — Пускам там само определени хора. Ще имаш страхотна гледка, достъп до плажа и невероятната ми компания. Готвиш ли?
	[* Или Мисис Робинсън — героиня от американския кинофилм „Абсолвентът“ (1967), която прелъстява много по-младия син на бизнес партньор на съпруга си. — Б.ред.]
	Той не можеше да спре да се взира в нея. Имаше татуировка на китката като гривна, пурпурен кристал във формата на стрела висеше на шията й.
	— Не точно… никак даже.
	— Е, добре, имаш други качества. Освен това ще ми направиш услуга.
	— Защо?
	— Симон живее и работи тук през повечето време. И заради това съм свикнала да има някого наоколо. Някой симпатичен и интересен. Ти ставаш. Симон току-що замина за Бостън, след това ще отиде до Ню Йорк. Направи услуга на самотната жена. Обещавам да не те съблазнявам.
	— Може би пък аз искам.
	— Много сладко. — Тя му отправи ослепителна усмивка, докато бъркаше брашното. — Но повярвай ми, Сладкиш, няма да можеш да се справиш с мен.


	Тя беше истинска природна стихия, реши Рийд. Как иначе жена, с която току-що се бе запознал, можеше да го нахрани с боровинкови палачинки (невероятни) и да го убеди да се премести в стаята й за гости?
	Очевидно беше природна стихия, тъй като Рийд не вярваше в любовта от пръв поглед. И сега той бе жертва на тази стихия.
	Разопакова си багажа. Не му отне много време, тъй като не си бе донесъл много неща. Все още леко замаян, той огледа стаята, която тя му бе предложила с лекотата, с която някой друг би му предложил упътване до местния бар.
	Като останалата къща, като самата стопанка, стаята също преливаше от цветове и стил. Помисли си, че за Сиси Ленън удобната неутралност не съществува. Тя действаше с размах, наситенолилаво по стените, които бяха покрити с картини. Не с морски пейзажи, както можеше да се очаква, забеляза той, а със стилизирани голи и полусъблечени тела, мъжки и женски.
	Беше особено поразен от една жена, която сякаш току-що се събуждаше и посягаше с една ръка към небето с хитро изражение на лицето, а на гърба й се разперваха криле.
	Леглото имаше четири колони в ъглите, беше боядисано в дръзко бронзово, а по колоните се виеха лози. На кувертюрата бе изобразена градина от лилави цветове, пръснати върху ярко бял фон. Беше отрупано с възглавници, доколкото му бе известно, жените имат странна любовна история с възглавниците. Основите на лампите бяха дървета, каквито човек очаква да види в омагьосана гора.
	Имаше място за сядане с малък диван в зелено, каквото можеш да получиш, ако включиш този цвят в електрическия контакт, маса с крак във формата на свит дракон — може би приятел на онзи, застанал на каменен пиедестал, който изглеждаше готов да издиша огън — и скрин с извити крака и нарисувани по чекмеджетата феи.
	Вълшебна стая, помисли си Рийд, докато разглеждаше отблизо дракона, възхищаваше се на детайлите по люспите, на изражението на едвам сдържана сила в очите.
	Но въпреки всичките си чудеса стаята не беше нищо в сравнение с гледката — каквото и да означаваше това. Заливът и океанът, лодките, скалите, небето — всичко това бе също така част от стаята, както произведенията на изкуството и цветовете.
	Той не бе дошъл на острова за приключения, а за да се усамоти, да помисли, да презареди. Но за една сутрин бе намерил всичко това.
	Първо се изкъпа — тя не се бе пестила и в банята — но пропусна малките кранчета на височината на торса под душа. Ребрата все още го наболяваха.
	Беше му казала да слезе в ателието й, след като се настани, така че той тръгна надолу по боядисаните в яркочервено стълби и към вратата в същия цвят с ухилени гаргойли от двете страни.
	Сиси извика „Влез!“, когато Рийд почука на ателието й. И той се озова в друг вълшебен свят.
	Миришеше на боя, терпентин и тамян — и на малко трева. Което не беше изненадващо, тъй като тя държеше четка в едната си ръка и джойнт в другата. Носеше месарска престилка, опръскана с боя, а прекрасната й коса, горе-долу в същия цвят като стените в стаята за гости, беше вдигната с нещо, което приличаше на клечки за хранене, обсипани със скъпоценни камъни.
	По високите червени етажерки бяха разхвърляни картини и материали за рисуване. Както и на дългата работна маса, опръскана с боя като престилката й. Навсякъде имаше платна.
	Не разбираше много от изкуство, но разпознаваше красивото, когато се блъсне в лицето му.
	— Еха! Това тук е… като нищо друго на света.
	— Така ми харесва. Как е стаята?
	— Вълшебна.
	Тя му се усмихна одобрително.
	— Точно така.
	— Не знам как да ти благодаря. Чувствам се като… щях да кажа, че се чувствам така, все едно съм влязъл в страниците на наистина хубава книга, но… Как беше? Все едно съм влязъл в една от тези картини.
	— Ще си прекараме наистина добре тук.
	Тя му подаде джойнта, той й отвърна с полуусмивка и поклати глава.
	— Аз съм ченге, Сиси.
	— Аз съм старо хипи, Рийд.
	— В теб няма нищо старо. — Той се разходи наоколо с увиснала долна челюст.
	— Това е…
	— „Ролинг Стоунс“ около 1971 година. Това е отпечатък. Мик купи оригинала. Трудно се отказва на Мик.
	— Обзалагам се. На една ръка разстояние съм от проклетите „Стоунс“.
	— Фен ли си?
	— Определено. Познавам някои от тези обложки на албуми — добави той, докато се разхождаше. — И плакатите. Имах този плакат на Джанис Джоплин.
	Тя дръпна от джойнта със заинтригувано изражение.
	— Малко преди твоето време, така ми се струва.
	— Тя е вечна.
	— Ние сме създадени един за друг — реши Сиси, докато го наблюдаваше как се възхищава на работата й и потрива десния си хълбок с ръка. — Там ли беше прострелян? — попита го тя.
	Той свали ръката си.
	— Това е едното място. Ребрата ми заздравяват, но още ме наболяват.
	— Имаш ли обезболяващи?
	— Засега ги пропускам.
	Тя размаха джойнта.
	— Органично лекарство.
	— Може би, но двата пъти, когато опитах в колежа, след надрусването и зверското огладняване следваше ужасно главоболие.
	— Жалко. Аз обичам наркотиците и те ме обичат. Няма как да знаеш, докато не опиташ, нали?
	— Знам, че ако скоча от скала в океана, ще умра.
	Тя се усмихна зад тънката димна завеса.
	— Ами ако има русалка, която те извади и се грижи за теб, докато оздравееш?
	Той се засмя.
	— Тук ме хвана.
	— Ако се притесняваш от това, че си ченге, през последното десетилетие от всички наркотици предпочитам тревата — имам рецепта за нея — и алкохола. Тук няма незаконни вещества.
	— Добре е да го знам. Ще те оставя да работиш.
	— Преди да го направиш, кажи ми какво мислиш. — Тя посочи платното на статива пред себе си.
	Рийд пристъпи напред и сърцето му изтупка силно три пъти.
	Жената стоеше на горска поляна, отрупана с цветя и пеперуди и обляна от светлина. Гледаше към него през рамо, по устните и златистите й очи играеше лека усмивка.
	От средата на гърба й тръгваше кичеста лоза, която разпростираше клони по лопатките й.
	Тя бе потопена в светлина и цветове, но именно погледът й го караше да му се иска да пристъпи в платното и да тръгне с нея.
	Където и да е.
	— Тя е… „красива“ не е достатъчно силна дума. Завладяваща?
	— Това е хубава дума.
	— Чудиш се кого чака, към кого гледа и защо той се бави толкова. Защото кой с всичкия си не би искал да тръгне по пътеката с нея?
	— Без значение накъде води?
	— Без значение. Коя е тя?
	— Жената от портрета? Изкушение. На практика е моята внучка Симон.
	— Имам нейна снимка в архивите си, но… — Не му бе направила впечатление, не и по този начин. — Прилича на теб. Има твоите очи.
	— Това е хубав комплимент, и за двете ни. Това е Натали, по-малката ми внучка. — Сиси посочи към друго платно.
	Той забеляза, че цветовете в него са по-меки, по-пастелни, отдаваха дължимото на друг вид красота и друго настроение. Заприлича му на приказна принцеса с тиарата със скъпоценни камъни върху златистата коса. Очи с кротко син цвят върху хубаво лице, което излъчваше по-скоро щастие, отколкото сила, а върху стройното й тяло имаше дълга бяла рокля, достатъчно тънка, за да намекне за формите отдолу.
	— Прекрасна е, гледа към някого, който я прави щастлива.
	— Много добре. Това ще е Хубавия Хари, годеника й. Ще му го подаря за Коледа. Тя никога нямаше да му позволи да я окачи, ако я бях нарисувала гола, така че направих компромис.
	— Ти много ги обичаш. Личи си.
	— Най-големите ми съкровища. Искам да ми позираш.
	— А… ами… хм…
	— Ще те предразположа. Трудно е да откажеш на Мик. Също както е трудно да откажеш на Сиси.
	— Обзалагам се — каза Рийд и отстъпи. — Няма да ти преча повече.
	— Какво ще кажеш за коктейли в пет часа?
	— Ще кажа, че ще бъда там.


	Тя не повдигна въпроса за позирането през следващите два дни, което за него беше облекчение. Когато се върна изтощен от физиотерапия, го чакаше нейният специалист по акупунктура. Рийд се притесни — игли, за бога — но тя беше казала истината.
	Трудно се отказва на Сиси.
	Рийд реши, че е заспал по време на акупунктурата заради изтощението от физиотерапията, а не заради странните игли и ароматните свещи.
	Сиси го изнуди да практикуват йога по залез-слънце. Той се почувства глупаво, беше тромав и стегнат, но почти задряма по време на шавасана.
	Не можеше да отрече, че се чувстваше по-силен и с по-ясно съзнание след първата седмица, но нали затова бе дошъл на острова. Не спори за следващия сеанс по акупунктура, особено след като нито физиотерапевтът му, нито любимата му Тинет не казаха, че това е глупост, на което той бе разчитал.
	Когато Сиси го убеди да покарат велосипеди, ребрата и рамото му го проклинаха, но не чак толкова силно както преди.
	Есента вече беше в разгара си, но на него му харесваха голите дървета, които зловещо скърцаха от вятъра. Забеляза тиквите в градините, както и вече изрязаните по верандите. Във въздуха се носеше онзи тръпчив аромат на пръст, преди земята да заспи зимен сън.
	Сиси спря велосипеда си пред другата къща, на която той се бе възхищавал като дете.
	Рийд се замисли, докато гледаше нагънатия покрив, детайлните декорации, огромните прозорци, водещи към малки и големи веранди. И всичко това допълнено със странния чар на терасата на покрива.
	— Сребристосиво е добре — заяви Сиси. — И когато лупините и останалите цветя в градината цъфнат, този цвят ще е идеален фон за тях. Аз бих боядисала верандите в бледолилаво.
	— Бледолилаво?
	— Но аз съм си такава. Коуди ги боядиса в тъмносиво, защото така е по-безопасно при продажбата. Не ги виня. Както и да е, очакват ни.
	— Така ли?
	— Вчера се обадих на Барбара Елън.
	Той огледа къщата с копнеж и поклати глава.
	— Сиси, не мога да купя къща на острова. Полицаите трябва да живеят там, където работят.
	— Но искаш да я разгледаш, нали?
	— Да, наистина искам. Просто не ми се ще да ги разочаровам.
	— Майката на Коуди му ходи по петите от седмици. И на двамата ще им дойде добре да се поразсеят. — След като оставиха велосипедите си, тя го хвана за ръката и го поведе по покритата с каменни плочи пътека.
	Прекоси верандата, която би трябвало да се боядиса в бледолилаво, почука и след това просто отвори вратата и влезе вътре.
	— Барбара Елън, Коуди! Сиси е, с приятел. — Тя се опитваше да надвика чукането, идващо от стълбището до всекидневната.
	Във всекидневната имаше камина на дърва и дюшеме с широки дъски, за които Рийд предполагаше, че са от времето на строежа, но бяха прясно изциклени и лакирани. Тя преливаше в кухнята в дъното, където бяха положени много усилия за модернизиране. Барът, кухненският остров, плотовете бяха от сив гранит, а определено новите шкафове бяха боядисани семпло в чисто бяло.
	Не разбираше защо на някого, който не е кулинарен маниак, ще му трябва печка с шест котлона и две фурни, но те изглеждаха впечатляващо.
	— Върви, разгледай — каза му Сиси. — Аз ще ги повикам.
	Той не успя да се въздържи и тръгна към кухнята, забеляза плъзгащите се врати и отвори едната. Напомни си, че определено не може да купи къщата. Не само по очевидните причини, но и защото не заслужаваше кухня с килер, в който биха се събрали достатъчно провизии за оцеляване при нашествие на извънземни.
	Защо бяха сложили тези страхотни декоративни крушки над бара? Той наистина имаше слабост към тези лампи.
	Обърна се, когато чу някой да слиза по стълбите и да говори.
	— Сиси! Едвам те чух през целия този шум. Коуди ремонтира един от гардеробите в спалнята. Не знам какво щях да правя без това момче.
	Барбара Елън беше дребна жена, на Рийд му заприлича на тревожна птица, когато прегърна Сиси, без да спира да говори.
	— Този път ще остане цял месец. И ще се върне през зимата, за да довърши, ако се наложи, така че ще можем да извадим къщата на пазара през пролетта. Пролетта е най-подходящото време, така казват всички, макар че бях решила да я предложа за продан преди първо число на годината. Ще тръгна с него, за да започна да си търся малък дом, може би апартамент. Не знам, но съм сигурна, че не искам да прекарам още една зима сама.
	— Ще ни липсваш, Барбара Елън. Ела да се запознаеш с моя Рийд.
	— О, мили боже, разбира се! Как си? Сиси ми е разказвала много за теб. — Тя пъхна малката си длан в ръката на Рийд и тъмнокафявите й очи зад прашните й очила му се усмихнаха. — Ти си полицай. Моят чичо Албърт беше полицай в Бруклин, Ню Йорк. Сиси каза, че помниш къщата ми от времето, когато си идвал на острова като момче.
	— Да, госпожо.
	— Е, сега тук вътре е по-различно. Коуди работи като муле.
	— Изглежда страхотно.
	— Почти не мога да позная мястото. Сякаш вече не е мое. Но къщата е истинско бижу, признавам. Нека те почерпя с чай и бисквити.
	— Не се тревожи за това — потупа я Сиси по ръката. — Коуди е направил страхотна малка тоалетна под стълбището, нали?
	— Така е. Това момче е толкова сръчно. Не знам какво щях да правя без него.
	Като не спираше да хвали Коуди, Барбара Елън, подканена от Сиси, им показа първия етаж. На Рийд му се замая главата от гледките към гората и към водата. Със Сиси начело тръгнаха към горния етаж.
	Четири спални, основната бе прясно ремонтирана. Газова камина, убийствени гледки, баня почти с размерите на спалнята в старата му дупка.
	Всичко в тази къща го привличаше и го тласкаше към реалността. Запозна се със сръчния Коуди, поговориха малко за ремонта, преди Сиси да го повика с ръка.
	— Да се качим на терасата на покрива.
	— О, да, на всяка цена! — съгласи се Барбара Елън. — Тя е короната на къщата. Вече не се качвам там. Нямам си доверие по тесните стълби, но вие трябва да я видите.
	Бяха тесни наистина, но солидни — отново работа на Коуди, помисли си Рийд.
	След това пристъпи на кръглата тераса и изгуби способността да мисли.
	Виждаше всичко — океана, гората, селото, невероятната къща на Сиси на запад, великолепния фар на изток. Светът във всичките му цветове и цялата му прелест се бе прострял пред него като една от картините на Сиси.
	Това можеше да е негово.
	Помисли си, че нито веднъж, в нито една от къщите, в които се бе разхождал, които бе разглеждал и обмислял, не бе изпитвал усещането, че всичко това може да е негово, трябва да е негово, а сега чувстваше точно това.
	— Мамка му, мамка му, мамка му. — Без да се замисли, прокара ръка през косата си и рамото му бе пронизано от болка. — Това е лудост. Аз съм луд. — Потри в унес рамото си. — Може би не. Мамка му. Инвестиционен имот. Така става ли? Ще го давам под наем през лятото, ще го ползвам през дългите уикенди, през отпуските извън сезона. Какво лошо има в това. Не мога да го направя. Не мога — мърмореше той, докато се разхождаше покрай парапета на терасата. — Не мога.
	Слезе долу и чу как Сиси пита Коуди колко смята да поиска.
	— Ами след като ремонтираме и последната баня тук горе, като освежим последната спалня, пооправим още малко тук и там и още някои неща, като боядисаме всичко и оправим двора… — Той каза цена, която накара Рийд да примигне, но не защото беше много висока, а защото не беше много по-висока от това, което той можеше да си позволи.
	— Разбира се — намеси се Барбара Елън и се усмихна към Рийд, — ако някой я поиска, преди да излезе на пазара, за да ни спести грижите и таксите, ще преосмислим цената. Нали, Коуди?
	— Донякъде, разбира се. Но имаме още работа.
	— Ами ако нямате? — се чу да казва Рийд, като осъзна, че току-що си върза камък на шията. — Имам предвид, ако не трябва да ремонтирате банята, да оправяте двора, да боядисвате, да освежите спалнята. Ако, да кажем, довършите това, което правите тук с гардероба, и това е всичко?
	— Ами… — Коуди се намръщи и потри брадичката си. — Това вече ще е различно, нали?
	Сякаш на Рийд не му стигаше един камък на шията, Коуди каза друга цена и така му върза още един.
	Той не пое ангажимент, не си го позволи. Трябваше да прегледа някои числа и много добре да си помисли какво би означавало това за живота му. Никога нямаше да може да си позволи къща в Портланд, ако купеше тази. Но… Рийд не искаше къща в Портланд.
	— Искаш я — каза му Сиси, докато се прибираха.
	— Искам много неща, които не мога да имам. Като теб.
	— Ами ако можеш?
	— Да те имам? Върти педалите по-бързо.
	Тя пусна навън разкошния си смях.
	— Луда съм по теб, Сладкиш. Ти го каза и аз съм съгласна, полицаите живеят там, където работят.
	— Да, това е пречка.
	— Ами ако можеш да го направиш? Да живееш и да работиш на острова. Шефът на полицията Уикет ще се пенсионира. Още не го е обявил официално, но на мен ми каза. Ще остане до февруари, може би до март, така че ще го каже на общинския съвет следващия месец. За да им даде време да му намерят заместник.


>>	14.

	Шеф на полицията? Това беше просто още една лудост.
	Сиси я стовари върху него и после безгрижно се оттегли в ателието си.
	А Рийд се разходи сам по плажа с надеждата, че свежият въздух ще издуха лудостта от мозъка му.
	Седна на скалите и се замисли. Поразходи се още малко.
	Когато най-накрая се прибра, Сиси седеше в двора, уютно завила краката си с одеяло, а на масата имаше две чаши.
	— Имаш нужда от чаша хубаво вино.
	— Не мога да бъда шеф на полицията.
	— Защо не? Това е просто длъжност. — Тя наля вино.
	— Не е просто длъжност. Това означава да отговарям за целия участък. Административна длъжност е.
	Тя потупа с ръка стола до своя.
	— Ти си умен, а и сегашният шеф ще работи с теб, докато влезеш в ритъм. През последните няколко дни и забавни вечери ми разказа достатъчно, за да разбера, че не си щастлив в Портланд. Не си щастлив в кутията, в която собственият ти шеф или капитан те е поставил. Излез от тази кутия, Рийд. Ти имаш мисия — продължи тя. — Цялата ти аура пулсира с нея.
	— Моята аура пулсира с мисията ми?
	— Да. И ще я изпълниш тук. Ще изпълниш и също така важната си цел да работиш по разследването на онази психарка Хобарт. Тук и през зимата има работа за полицията, но ще имаш време и пространство. — Тя го погледна. — Кажи ми, че си щастлив там, където си, и ще спра.
	Щеше му се да го направи, но поклати глава.
	— Не. Мислех си да се преместя, но не го направих заради Еси. И някои други. Семейството ми.
	— Тук си на по-малко от час път от приятелите и семейството си. Ти искаш тази къща. Няма нужда да съм ясновидка, за да го знам, защото ти личи. Но тъй като си падам малко ясновидка, знам, че тук ще си щастлив, ще си щастлив в онази къща, защото тя е твоят дом. Ясно е като бял ден. Ще имаш своята мисия, своя дом. Ще намериш любовта на живота си.
	— Вече съм я намерил — прекъсна я той.
	Тя се пресегна и хвана ръката му.
	— Ще намериш тази, която ще сподели този дом с теб. Ще създадете семейство там.
	— Едва мога да си позволя тази къща. Кой знае дали съм достатъчно квалифициран, за да бъда шеф на полицията, ако общинският съвет реши да ми предложи работата.
	Тя се усмихна над ръба на чашата. На ушите й блестяха сребърни халки с кървавочервени камъни.
	— Имам известно влияние. Трябва ни добра, млада, умна кръв за тази работа. И ето те теб.
	— Ти си пристрастна, защото и ти ме обичаш.
	— Така е, но ако не мислех, че това е правилното решение за теб и за острова, дори не само правилното решение за теб, а отговорът на всичките ти въпроси, нямаше да говоря днес с Хилди.
	— Хилди?
	— Кмет Хилди Инц. Тя с удоволствие ще се срещне с теб.
	— Мили боже, Сиси.
	Тя се засмя и го сръга в ръката.
	— Нещата стават реални, не съм ли права? Това ме накара да се сетя за Симон. Казах ти, че и тя се опита да се впише в кутията и накрая осъзна, че не може. Когато предприе рязък скок, намери отговора. Или един от всичките отговори. Не им позволявай да те държат в тяхната кутия, Рийд. По дяволите, това е моят телефон. Оставих го вътре.
	— Ще ти го донеса.
	Той тръгна бързо към къщата и й донесе телефона.
	— Ха! Барбара Елън. — Тя сви вежди и вдигна. — Здрасти, Барбара Елън. Да. Хм.
	Слушаше, кимаше и отпиваше от виното.
	— Разбирам. О, абсолютно. И аз се радвам, че те видях. И Коуди. Да, свършил е чудесна работа. Разбирам защо се гордееш с него. Аха. — Извъртя очи към Рийд. — Знам, че ще го направиш. Нека ти звънна по-късно, а? Чао засега.
	Тя затвори, остави телефона и отпи пак от виното.
	— Барбара Елън няма търпение да си събере багажа и да се премести, просто да тръгне с Коуди и да се приключи с всичко. И заради това накарала Коуди да намали цената, а за теб ще свали с още седемдесет и пет хиляди, смятай го за обсъдено.
	— О, мамка му.
	— Тя знае, че ще обичаш къщата, която и тя обича, къщата, в която си е отгледала децата. Очевидно е права за това.
	— Не трябваше да се качвам на терасата на покрива. — Още камъни на шията, помисли си той, нещата бързо му ставаха ясни. Потри лицето си с ръце. — Работата беше зле и преди това. Още докато усещах мястото. Но когато се качих там… Не мога да се разубедя да не го правя.
	— Никога не съм разбирала защо хората винаги се опитват да се разубеждават да направят нещата, които искат да направят. Ти просто видя още един знак, мой човек. Трябва да го последваш.
	— Да.
	— Защо да не се обадя на Хилди и да я поканя на питие?
	Той я погледна и кимна.
	— Защо да не го направиш?


	Веднага щом се върна в Портланд, Рийд се свърза с Еси и я помоли да се видят в парка. Седна на същата пейка, на която бяха седели преди повече от десетилетие. Той бе поел в нова посока точно на това място с нейна помощ.
	Сега бе подготвен да направи точно същото отново.
	Под хладния ноемврийски вятър Рийд гледаше водата и хората и си мислеше за онзи горещ летен ден. Погребението на Анджи, момичето, което така и не получи шанс да смени посоката.
	Може би това беше част от цялото — част от неговото цяло поне. Той бе получил шанс на два пъти и вярваше, че е длъжен да се възползва максимално от това.
	След случилото се в мола „Даунийст“ Рийд се чудеше с тревога дали някъде няма куршум, сложен на пауза, който само чака някой да натисне копчето за пускане. Патриша Хобарт бе натиснала това копче, два пъти, не само веднъж, куршумите го бяха намерили.
	И бе оцелял.
	Помисли си, че не може повече да губи време и възможности. Никакво обръщане назад след време и мисли от типа: „Защо не го направих?“.
	Седеше там, вятърът духаше в косата му, зимата сръчкваше със студените си пръсти благата есен, а той си мислеше за миналите и предстоящите дни. Защото подходящото днес вече бе настъпило, по дяволите.
	Гледаше как тя се приближава, неговият партньор, неговият ментор, неговият приятел. Бързи крачки в груби ботуши, тъмно яке с вдигнат догоре цип, за да се предпази от вятъра, тъмна плетена шапка върху късата небрежна прическа, която наричаше „прическата на ченгето/майката“.
	Без нея той щеше да умре от кръвозагуба върху прясно лакираното дървено дюшеме. Колкото и да обичаше семейството си, Еси беше човекът, когото в най-голяма степен искаше никога да не разочарова.
	— Добре, нека те погледна. — Тя го направи с присвити очи и критично изражение на лицето. След това кимна. — Да, изглеждаш добре. Няколкото седмици на острова са ти се отразили добре. — Седна и го погледна в очите. — Как се чувстваш?
	— По-добре. Много по-добре. Разхождах се всеки ден, тичах по малко. Ходих на физиотерапия. Влюбих се в очарователна секси жена.
	— Не си си губил времето.
	— Бум! — Той щракна с пръсти. — Чувала ли си за Сиси Ленън?
	— А… художничката, нали? Местна е. Тя не е ли… на възрастта на баба ти?
	— Може би. Давам си сметка, че жените са оказали огромно влияние върху живота ми. Майка ми със сигурност, сестра ми също. И по някакъв странен и ужасен начин — Анджи. С теб седяхме тук в деня на погребението й.
	— Спомням си.
	— Ти. Ти имаше огромно влияние и ефект.
	— Ти сам си избра пътя, Рийд.
	— Харесва ми да мисля така, но ти ми помогна да го намеря. Обичам работата си. Мразех да виждам тревогата по лицата на родителите ми в болницата и не ми е приятно, че отсега нататък никога няма да спрат да се тревожат. Но знам, че ще се справят. Имам нужда да бъда ченге.
	— Никога не съм се съмнявала.
	Той се загледа във водата.
	— Работата е там, че и аз не съм се съмнявал. Дори когато лежах на пода и се чудех така ли ще приключи всичко. Край на играта. Решението, което взех точно тук — или поне започнах да го обмислям — беше правилно. Една от големите причини за него беше Анджи и онази вечер. Не мога да престана да работя по това, Еси. Не мога да престана да се опитвам да спра Патриша Хобарт.
	Еси се обърна към него.
	— Тази кучка простреля партньора ми. Виж, и аз съм бясна, че ни изолираха, и аз все още се надявам, че федералните ще я хванат. Но и в двата случая ще работим по това, Рийд. Ще работим неофициално, в свободното си време.
	— Ще ме оставят известно време на бюро. Предполагам, три или шест месеца. Участъкът не ни пази гърбовете в този случай. Ти имаш семейство, Еси. Можем да намерим някакво време да работим по това, разбира се, но докато ме върнат на активна служба, ще ти намерят друг партньор.
	— Няма да се съглася — започна тя.
	— Трябва да работим по текущите случаи. Те са приоритет. Никога няма да ни позволят да работим по разследването на Хобарт, дори и периферно, и не мога да съм по-ядосан от това. Но Хобарт е ключът към останалото и аз няма да оставя тази работа така. Когато ме допуснат обратно до активна служба, ще ми намерят друг партньор. И двамата можем да се съпротивляваме, но това е едно голямо зейнало „може би“. И двамата ще имаме нови разследвания, които ще бъдат на първо място.
	— Кръжиш около нещо и имам лошо предчувствие. Да не би да обмисляш да поискаш преместване?
	— Не точно. Намерих къщата. Намерих я на острова. Тя е всичко, което съм искал и от което имам нужда и това е причината да не я намирам тук.
	— Мили боже, Рийд, разбирам колко много искаш да си намериш свое местенце, но…
	— Моето местенце, Еси, там е работата. През повечето време, докато бях на острова, бях отседнал в къщата на Сиси. Не както си мислиш — каза той и се изсмя. — Макар че ако ми даде шанс… Както и да е, открих много неща. „Блъди Мери“ и палачинки, йога на плажа…
	Челюстта на Еси бе увиснала. Тя вдигна ръка.
	— Почакай. Правил си йога на плажа?
	— Сиси си има начин да те накара. Работата е там, че бях седнал на скалите под дома й, защото помнех точно нейната къща отпреди милион години, когато съм идвал няколко пъти на почивка на острова. И тя ме покани да отседна при нея, защото ме била познала — от прострелването и от връзката ми с мола. Внучката й също е била там.
	— Чакай, чакай, ето това е. — Еси удари с юмрук дланта си във въздуха. — Нещо ме гризеше. Тя е баба на Симон Нокс.
	— Точно така. Ти се отзова на обаждането на Симон на 911. Разглеждам нещата в цялост, Еси. Анджи… Аз говорих с нея, отправих й някаква тъпа покана за среща минути преди да умре. Накрая скрих Брейди в нейния магазин, а кръвта й бе по мен. И после се озовах на тази пейка с теб. И отидох на острова заради всичко това. Не искам да звуча метафизично или нещо такова.
	— Да не би да ми казваш, че си купил къщата на Сиси Ленън?
	— Не. Две къщи ме бяха впечатлили навремето, когато бях на около десет години, и аз й разказах за това, защото, мили боже, със Сиси може да се говори. Или поне аз мога. Чуй ме, Еси, това означава нещо — че собственичката и синът й оправяха къщата, която помнех, за да я продадат. Означава нещо и това, че когато започнах да се разхождам из нея, усетих в червата си, че е моя, колкото и тъпо да звучи. Опитах се да се разубедя да не го правя. Но всичко беше пред мен. Казах си, че мога да я разглеждам като инвестиция, да я отдавам под наем, да ходя на почивка там понякога. Защото полицаят трябва да живее там, където работи, и аз имам нужда да съм полицай. Но работата е там, че не искам да я отдавам под наем.
	— Рийд, моля те, кажи ми, че няма да ставаш полицай на острова. Ти си детектив. Ти си…
	— Не, няма да ставам полицай.
	— Тогава какво, по дяволите?
	— Шеф на полицията.
	— Ти… — Тя млъкна и издиша шумно. — Сериозно ли?
	— Още не съм назначен. Общинският съвет трябва да гласува това. Но бях на интервю, даже на две. И си написах автобиографията. Ще ти се обадят, както и на Бика и лейтенанта доста скоро. Ако не получа работата… Млад съм, не съм от острова, това не е в моя полза. Аз съм детектив с няколко години стаж, имам висок процент на разкриваемост, имам договор за къща там. Това са ми плюсовете. А главното оръжие? Сиси. Така че според мен имам шанс седемдесет на трийсет.
	Еси само седя и мълча известно време, опитваше се да осмисли чутото.
	— Ти го искаш.
	— Да отида на по-тихо място? По-далеч, отколкото ще се хареса на семейството ми. И да не работя с теб. Да не мога да се отбивам у вас, да виждам Ханк и Дилън и да си изпрося някое ядене. Надявам се да компенсирате това, като ми гостувате. Защото, да, искам го. Искам го, защото там открих неща, от които имах нужда. И защото мисля, че мога да свърша добра работа. Искам го, защото ще имам време и пространство, особено през есента и зимата, да работя по случая „Хобарт“. Не мога да съм ченге, да се гледам сутрин в огледалото и да не работя по случая „Хобарт“.
	— Неприятно ми е. — Тя стана рязко от пейката и тръгна към залива, после се върна. — Просто ми е гадно.
	— Еси…
	Тя вдигна ръка, за да го накара да млъкне.
	— Гадно ми е, защото изглежда правилното решение за теб. Просто така го усещам. И ще ми липсва, че няма да можеш да се отбиваш у нас, за да си изпросиш някое хранене. Ще ми липсва работата с теб.
	— Мислиш, че е правилното решение?
	— Да. Кога тръгваш?
	— Все още нямам работа.
	— Ще я получиш. — Струваше й се, че е правилно и няма как да не стане точно така. — Кога тръгваш?
	— Не и преди началото на следваща година. Сегашният полицейски началник си тръгва през март. Виждаш ли? Казал е на Сиси, преди още да съобщи на общинския съвет. Просто всичко се намести.
	— Началник Куотърмейн. — Тя поклати глава. — Не е ли страхотно?
	Усети колко страхотно е десет дни по-късно, когато прие длъжността началник на полицията на Острова на спокойствието.


	В името на сдобряването Симон се съгласи на изискан обяд по женски в кънтри клуба на майка си. Обикновено предпочиташе да прекара бурния ноемврийски следобед в ателието си, но отношенията й с Натали се бяха подобрили.
	Натали настояваше за този обяд. Е, ето ги, ядяха изискани салати, пиеха коктейли от шампанско и сок от касис и си бъбреха за сватбата, до която имаше почти година.
	Майка й вече бе огледала критично късата й палава прическа в цвят, който авантюристичният й фризьор наричаше „жарава“. Но фактът, че Тюлип за първи път се въздържа от забележки, поддържаше атмосферата цивилизована.
	Освен това не можеше да отрече, че бе избрала ботушите над коляното, велурените панталони и яркозеленото кожено яке само за да подразни майка си.
	Във всеки случай се радваше да види Натали толкова щастлива, макар голяма част от това щастие да се дължеше на скиците на булчинската рокля и сватбените цветове.
	Когато усети, че мозъкът й ще се пръсне от обсъждането на идеалната напитка за есенна сватба, тя насочи разговора към къщата, която Натали и Хари бяха купили.
	— Е, нова къща. Това е вълнуващо. Кога ще сте готови да се нанесете?
	— Със сигурност никой не бърза — започна Тюлип. — Особено сега, когато празниците наближават. Симон, трябва да дойдеш на зимния бал следващия месец. Синът на приятелката ми Минди — Тристан, ще си дойде от Бостън за Коледа и съм сигурна, че с радост ще те придружи.
	— Да. — Грейналата щастлива Натали направо подскочи на стола си. — Можете да си направите двойна среща с мен и Хари!
	Симон стисна бързо и решително крака на Натали под масата.
	— Календарът ми вече е пълен, мамо, но благодаря, че си се сетила. За къщата…
	— Искам поне веднъж цялото ми семейство да присъства на събитие, което е важно за мен.
	Симон взе чашата си и отпи внимателно от питието, което й се стори прекалено сладко и глупаво.
	— Знам, че зимният бал е важен за теб. Както и зимната гала, пролетният бал, лятното празненство през юли и така нататък. Идвала съм на няколко от тях през последните години.
	— Никога не си идвала на празненството, а там събираме пари, с които подпомагаме изкуството.
	— Лошо време от годината, мамо.
	Тюлип понечи да каже нещо, но след това извърна поглед.
	— Хубаво е да правим нещо позитивно.
	— Знам и го правя. За себе си. Наистина искам да чуя повече за къщата.
	— Не се ли кри достатъчно дълго на острова? Ако не си там, пътуваш нанякъде. Никога няма да си създадеш социална среда или да срещнеш някой прекрасен младеж като Хари на острова.
	Отново се започна.
	— Имам социалната среда, която искам, и не търся човек като Хари. И той наистина е прекрасен — добави Симон, като се усмихна на Натали. — Мамо — каза тя, преди Тюлип да заговори отново. — Да говорим за неща, по които имаме разбирателство. Като например колко щастлива е Натали, каква чудесна сватба ще има. Колко невероятна е новата й къща.
	— И като стана пак въпрос за сватбата — каза Натали, която толкова очевидно се опитваше да поправи настроението, че Симон отново я стисна за коляното, но този път от благодарност. — Ще ми бъдеш ли главна шаферка?
	Това я изненада и трогна и всичко се изписа на лицето й.
	— Нат, това е голяма чест. Наистина. Означава много за мен да ме поканиш и ако наистина го искаш, разбира се, че ще бъда. Но… — Тя хвана ръката на Натали върху бялата покривка. — Сериз ти е приятелка от десет години. Двете сте толкова близки и тя знае точно какво би искала на сватбата си. Тя ще знае как да направи всичко това да се сбъдне. Би трябвало тя да ти е главна шаферка.
	— Хората биха очаквали…
	Симон изгледа така зверски майка си, че тя изгуби дар слово.
	— Единственото, което има значение, е, какво иска Натали. Покани Сериз и ми позволи да направя нещо специално за теб.
	— Не искам да се чувстваш пренебрегната. Ти си ми сестра.
	— Няма. Не се чувствам така. Бих искала Сериз да ти е главна шаферка. Искам да направя украсата на тортата ти. Искам да направя скулптура на теб и Хари. Нещо, което ще ти напомня за най-важния ден в живота ви. Нещо, което не само ще покаже колко си щастлива, но и колко щастлива съм аз заради теб.
	— Вече разглеждаме украси и торти — отбеляза Тюлип.
	— Мамо. — Натали посегна към ръката на майка си и така свърза трите жени в едно. — Идеята много ми харесва. Наистина ми харесва. Можеш ли да направиш нещо забавно за тортата на младоженеца? Например Хари на голф игрище или как замахва със стика?
	— Абсолютно. Прати ми моделите на тортите, след като ги получите. И когато роклята ти е готова, ще направя скици и снимки. Същото се отнася и за Хари, когато сватбените му дрехи са готови. Можем да обсъдим някои идеи за тортата на младоженеца, ако искаш, но украсата на сватбената торта ще е изненада. — Тя погледна пак към майка си. — Няма да ви разочаровам и няма да ви изложа. Искам да дам на Натали нещо, което е част от мен. Какво ще кажете вие двете да си поръчате десерти, които после да си размените, а за мен — черно кафе? Веднага се връщам.
	Тя си проправи път през масите, избяга в тоалетната и се закле, че колкото и да се нуждаят отношенията им от разведряване, никога повече няма да се съгласи на дамски обяд в клуба.
	Реши за баланс по пътя към къщи да купи от любимата вегетарианска пица на баба си и след това двете да се натъпчат и да пият хубаво вино.
	Трябваше да събере сили, за да влезе в кабинката на тоалетната — винаги беше така. Но лекото разтреперване отмина, както винаги ставаше.
	Когато излезе, почти не обърна внимание на блондинката, която внимателно си оправяше червилото пред дългия сребрист плот с дълбоки мивки.
	Трябваше да измисли как да сложи радостна усмивка на лицето си и да преживее десерта и кафето. И да избяга.
	— Симон Нокс.
	Тя погледна към блондинката. Чу подигравката в гласа й, видя я по наситенорозовите й устни. Преди да осъзнае, че тази подигравка е резултат от деформацията на внимателно прикрит белег.
	Лявото око — дръзко синьо — беше със съвсем леко увиснал клепач. Случаен човек дори не би забелязал, но художник, който е изучавал лицевата структура и анатомия, нямаше как да го пропусне.
	Помъчи се лицето и гласът й да останат напълно неутрални.
	— Точно така.
	— Не ме ли позна?
	Не, не и в първите две-три секунди. Но изведнъж си спомни всичко. Всичко.
	— Тифани. Извинявай. Беше толкова отдавна.
	— Нали?
	— Как си?
	— Как изглеждам? О, не се срамувай — продължи Тифани като махна с ръце покрай лицето си. — Осем операции за седем години. И години говорна терапия, малко мозъчни кръвоизливи. Напълно реконструирано ляво ухо — добави тя, като го потупа. — Разбира се, слухът ми е почти напълно загубен, но човек не може да има всичко.
	— Съжалявам…
	— Съжаляваш? Шибаното копеле ме простреля в лицето! Трябваше да го събират отново. Ти се отърва без драскотина, нали?
	_Не и такива, които се виждат._
	— През всичките тези години продължават да говорят за смелата, бързо мислеща Симон Нокс, която се скрила и се обадила за помощ. Докато аз лежах под мъртвото си гадже с лице на парчета.
	Не искаше да вижда това, не искаше да вижда проблясванията на изстрелите през вратата, открехната от труп. Не искаше да чува писъците.
	— Съжалявам за това, което си преживяла.
	— Ти нямаш представа през какво съм преминала. — Увисналият клепач потрепна, когато гласът на Тифани се качи с една октава. — Бях красива. Бях важна. А ти бе едно нищо. Изхвърлена от всички. Извади късмет и те наричат герой. Защо мислиш, че хората купуват боклуците, които правиш? Съжаляваш? Трябваше да си мъртва. Чаках дванайсет години, за да ти кажа точно това.
	— Е, вече ми го каза.
	— Пак не е достатъчно. Никога няма да бъде достатъчно.
	Когато Тифани се втурна навън, Симон се замисли, че лявото й рамо беше съвсем леко по-ниско от дясното. След това влезе в кабинката и повърна изисканата салата и коктейла от шампанско и сок от касис.
	Когато се върна на масата, майка й сестра й бяха доближили глави и се смееха.
	— Съжалявам, но трябва да тръгвам.
	— О, Симон, току-що поръчахме десерт. — Натали посегна към ръката й.
	— Съжалявам. — Почуди се колко пъти щеше да каже това днес?
	— Само защото има неразбирателство, не означава… — Тихата тирада на Тюлип спря насред изречението. — Симон, ти си бледа като платно.
	— Не се чувствам добре. Аз…
	Тюлип скочи и заобиколи масата.
	— Седни. Седни за минута. Ще ти донеса вода.
	— Добре. — Вода, помисли си Симон. Да, малко вода. Но ръката й леко потрепна. — Честно, трябва да тръгвам. Да изляза на въздух.
	— Да. На въздух. Натали, остани тук. Ще изведа сестра ти навън. — Тя прегърна Симон през кръста. — Ще си вземем палтата. Сметката е у мен.
	Бързо и ефективно Тюлип взе палтата и помогна на Симон да облече своето.
	— Вземи баретата ми. Трябваше да си сложиш шапка. — Тя поведе Симон към вътрешния двор, весело украсен за празниците. — А сега кажи ми какво се случи.
	— Нищо. Просто главоболие.
	— Не ме лъжи. Не си мисли, че не познавам собственото си дете. Покажи малко уважение към мен.
	— Съжалявам. — Хайде пак. — Права си. Трябва да се поразходя. Трябва да подишам чист въздух.
	— Ще се разходим. Ще подишаш чист въздух. И ще ми кажеш какво се случи.
	— В тоалетната. Тифани Брайс.
	— Познаваме ли я?
	— Бяхме съученички. Тя беше в киното онази вечер.
	— Разбира се. Познавам донякъде мащехата й. Тя… те… преминаха през доста трудности.
	— Да. Тя ми каза.
	— Знам, че ти е тежко, когато ти напомнят, но…
	— Тя ме обвини.
	— Какво? — Тюлип оправи косата си, която вятърът бе разрошил. — Не може да го е направила.
	— Напротив, каза го съвсем ясно. Тя е била простреляна в лицето. А аз не. Нищо не ми се било случило.
	— Случи се на всички ни, независимо дали бяхме физически ранени. Всички ни. — Тя стисна Симон за ръката. — Какво й каза ти, сладурче?
	— Тя ми изброи всичките си наранявания, упрекна ме, че аз нямам никакви. И ми каза, че е трябвало да умра. Че й се иска да съм мъртва.
	— Не ми пука какво й се е случило, няма право да говори така. Най-вероятно без теб тя щеше да умре в онази нощ.
	— Не го казвай. Моля те, не го казвай. Не искам да мислят така за мен.
	— Ти беше смела и съобразителна и никога, никога не го забравяй. — Тюлип хвана Симон за раменете. — Това момиче е огорчено и гневно и мога да му простя. Но казаното от нея е нередно и гадно. Ти обеща, че няма да ме разочароваш и излагаш. Не ме разочаровай сега и не си слагай на сърцето нито една нейна дума.
	— Мразех я. Онази вечер, преди да се случи, когато тя влезе с Трент, беше толкова самодоволна и презрителна към мен. Мразех я. А сега…
	— Сега си пораснала, а тя очевидно не се е променила изобщо. Не всички се променят, Симон. Не всички могат да преживеят подобна трагедия.
	Симон отпусна глава върху рамото на майка си.
	— Понякога се чувствам все още заседнала там. В онази тоалетна кабинка.
	— Боже, ще прозвуча като майка ми, но в такъв случай отвори вратата. Отваряла си я и продължаваш да я отваряш. Макар да не ми харесва накъде те води това. Обичам те, Симон. Може би затова непрекъснато ме дразниш. Не, честно, защо правиш всичко това с косата си?
	Симон успя да се усмихне през сълзи.
	— Споменаваш косата ми, за да отвлечеш вниманието ми от всичко останало.
	— Може би, но все още не мога да разбера защо си се подстригала и боядисала в това дяволски яркочервено.
	— Сигурно съм била в дяволско настроение, когато съм го направила. — Симон се отдръпна, после целуна майка си по бузата. — Благодаря ти. По-добре съм, но не искам да се връщам. И без това не мога да погледна десерта.
	— Достатъчно добре ли си, за да шофираш?
	— Да. Не се тревожи.
	— Ще се тревожа, така че ми прати съобщение, когато пристигнеш при баба ти.
	— Добре. Кажи на Нат…
	— Смятам да кажа на Нат точно това, което се е случило, за да можем да си поклюкарстваме за тъпата грозна жена по време на десерта и кафето.
	Този път й беше по-лесно да се разсмее.
	— Обичам те, мамо. Сигурно затова непрекъснато ме дразниш.
	— Една точка за теб. Цветът на лицето ти е по-добър. Прати ми съобщение и накарай Сиси да ти направи един от нейните откачени чайове.
	— Добре.
	Вместо да мине през клуба, тя заобиколи сградата, за да стигне до колата си. Не бе искала да идва и не можеше да твърди, че си е прекарала добре.
	Но можеше да бъде доволна, че е дошла. Макар и по странен и ужасен начин, отношенията им се изгладиха и от това те се почувстваха по-силни.
	Може би щяха да успеят да ги запазят така известно време.


>>	15.

	Симон не можеше да забрави лицето на Тифани — сравнението от преди и сега.
	Не можеше да забрави самодоволството по него преди и гнева сега. Непрекъснато бяха пред очите й, като две страни на една монета: самодоволството на младото момиче, което капитализираше собствената си красота, и гневът на жената, която смяташе, че я е загубила.
	Докато работеше, тези две лица се въртяха в ума й. Никога не бе влизала пак в „Даунийст“ или някой друг мол. Никога не бе сядала пак в киносалон. Бе направила всичко, за да изхвърли онази нощ и свързаните с нея неща от ума си. Да ги изхвърли от живота си.
	А сега, след една-единствена случайна среща, тези две лица се загнездиха в ума й заедно с онази нощ и всичко свързано с нея.
	Не успяваше да ги прогони и затова ги превърна в проект. Скицира лицето на Тифани на шестнайсет по памет: добре балансираните черти, уверената разцъфваща красота, идеалната коса.
	След това я нарисува каквато бе сега, жената, която бе срещнала в клуба: белезите, леко отпуснатия ляв клепач, изопнатата устна, реконструираното ляво ухо.
	Имаше поражения, помисли си тя, докато разглеждаше двете лица, очевидно имаше поражения. Но те далеч не бяха чудовищни. Всъщност като художник намираше второто лице за по-интересно.
	Но… дали гневът идваше от напомнянето всеки път, когато се погледнеше в огледалото? Дали ужасът не я заливаше отново? Вместо да успее да го прогони и да продължи напред, последствията от онази единствена вечер живееха на лицето й в огледалото.
	Дали не се изискваше изключителна сила и решителност, за да се изправиш лице в лице с това и да продължиш нататък?
	Как би могла да критикува? Как можеше да отрича този гняв и тази омраза, когато сама бе отказала да се изправи срещу своите собствени? Просто ги беше заключила.
	Стана и отиде до прозореца. Навън от мрачното сиво небе тихо валеше сняг и се трупаше по меките извивки на скалите. Водата се сливаше с небето и зимата засипваше всичко освен тази вода и това небе.
	Пред нея се бяха ширнали тишина и спокойствие, самотата на зимата на острова. Хаосът и грозотата на онази отдавна отминала лятна вечер дебнеха зад тях.
	В главата й звучеше гласът на Тифани.
	_Ти се отърва без драскотина._
	— Не, не беше така. Затова…
	Пое дълбоко дъх и се обърна.
	Избра инструменти и глина.
	В полутонове, помисли си тя, докато постилаше плат и започваше да оформя правоъгълник от глина. Казваше си, че може да спре по всяко време. Или просто да смени посоката. Но ако искаше да изхвърли лицата от главата си, може би трябваше да ги направи реални.
	Подравни глинената плоча, преди да я извие и превърне в цилиндър. Изправи го и заглади с лице стените. Изправи ъглите, събра глината, заличи свръзката и създаде празнина.
	Практичната и техническата част беше първа, положи основите.
	Симон очерта лицето с длето със заоблен връх, провери пропорциите. Започна да го оформя с ръце. Очни ябълки, чело, нос, добави глина, натисна цилиндъра отвътре, за да извае бузите, скулите, брадичката.
	Виждаше го с очите си, усещаше го с ръцете си. Женско лице, можеше да е на всяка.
	Хлътнатини, вдлъбвания, изпъкналости.
	Като мислеше за миналото и настоящето, за самодоволството и горчивината, тя направи същото с глината и от противоположната страна.
	Двете страни на живота, помисли си.
	Сега наред беше темето, завиваше глината, притискаше я, добавяше, докато остави отвор, колкото да влезе ръката й.
	Огледа работата си — да, просто, семпло, грубо — остави глината да се втвърди малко, преди да отреже още едно парче колкото футболна топка. Преходът от шията към черепа.
	Отдели много време на предната страна, за да оформи брадичката и врата. Повтори го и от задната страна, с малки различия заради пораженията и годините.
	Пак стана и обиколи работната маса, като разглеждаше грубо скулптираните лица и скиците.
	Седна и с притискане на палеца накара лявата вежда да увисне.
	— Ето така — промърмори тя и започна да прави малко топче от глина. — Не знам какво се опитвам да докажа, но ето така.
	Очната ябълка, ъгълчетата на очите, клепачите — оформи ги с пръсти и инструменти.
	По навик скачаше от черта на черта, оправяше очите, преместваше се на носа, брадичката, ушите и после обратно. Местеше се от лице на лице, както й диктуваха умът и ръцете.
	Устата, толкова съвършена някога, извита самодоволно. А сега това повдигнато ъгълче, което не беше усмивка, помисли си тя и добави глина, като я заглади с длето, притисна я с палец и другите си пръсти. Имаше поражения, да, но само горчивината придаваше грубост на тези устни.
	Навън валеше сняг, а тя работеше в тишина. Днес нямаше музика, нямаше фонов шум. Само глината в ръцете й, която се поддаваше, изграждаше, оформяше.
	Усещаше я като жива, дори още преди да се върне на очите. Анатомията, разбира се, с гънките, ръбовете, хлътнатините под очите; но именно животът в тях, изражението им отваряше прозорците към хората. Мислите и чувствата в един-единствен момент или за цял живот можеха да бъдат изразени през очите.
	И тук лице на хубава девойка с очи, изпълнени с увереност, граничеща с арогантност. И жена, чиито очи отразяваха не само ужаса и страха от една вечер, но и пораженията върху лицето, ума и сърцето й.


	Докато Симон работеше, същото правеше и Патриша Хобарт.
	И през нейния прозорец се виждаше падащ сняг, докато тя наблюдаваше някой друг, който също бе преживял това.
	В Торонто й бе омръзнало, искаше смяна на условията, смяна на мястото. Боб Кофакс й предложи точно това.
	Той бе охранител в мола онази вечер, беше оживял след две прострелни рани. Историята на оцеляването му бе предизвикала повече медийно внимание, отколкото на Патриша й се струваше редно. Освен това продължаваше да работи в мола и — по нейно мнение — да се храни от нещастието на брат й.
	Шамар в лицето!
	Изглежда, че Боб смяташе оцеляването си за послание от висша сила да се възползва максимално от подарения му живот, да помага на нуждаещите се и да започва и завършва всеки ден с благодарност.
	Тя го знаеше, защото така пишеше на Фейсбук страницата му.
	Част от максималното възползване беше празнуването на петдесетия му рожден ден със съпругата и двете му деца, едното от които бе гей и в „брак“ с друг гей, и това обиждаше всяка частица от съществото на Патриша. Сякаш това не бе достатъчно зле, ами бяха осиновили и някакво азиатче. Поне другият му син беше женен за истинска жена и имаше две истински деца.
	Цялото проклето семейство планираше да направи голям купон и да прекара седмица на Бермуда на слънце и в забавления.
	Страниците им във Фейсбук съдържаха подробностите, които й бяха необходими, включително и отброяващ времето часовник, за бога.
	Боб навършваше петдесет на деветнайсети януари.
	След като помисли малко, Патриша избра самоличността и външността си и си резервира самолетен билет и луксозна стая в същия курорт.
	След това се зае със забавната част, като започна да планира най-добрите начини да убие Боб, преди той да стигне до заветните петдесет.


	Два дни преди Коледа къщата на Сиси беше светнала от украса. Така я беше окичила, че в ясна вечер се виждаше от континента. От дървото се спускаше цяла армия от Дядо Коледовци, митологични същества, богове и богини и ръчно боядисани топки.
	Огънят весело пукаше. По тъмно тя палеше десетки свещи вътре, стъкления фенер навън, а хората от кетъринга подготвяха масата за годишното й домашно парти за празниците.
	Бъдни вечер бе за нея и Симон, а Коледа — за семейството. Но тази вечер беше посветена на острова и бе една от любимите й от годината.
	Тя стана още по-хубава, когато отвори вратата на Май.
	— Каква щастлива вечер. — Сиси притисна силно Май в прегръдките си, преди да грабне чантите й.
	— Сиси, тук е невероятно! Точно като теб.
	— Толкова се радвам да те видя. Дай си палтото и багажа. Ще ти налея питие.
	— Още е два следобед.
	— Коледа е! Ще си направим мимози. Можеш да занесеш и на Симон и да я примамиш тук долу, за да се порадвам малко на моите момичета. Мисля, че се крие в ателието си, за да не й опявам какво да облече тази вечер. Как е семейството ти?
	— Наистина добре. — Май свали шапката от подравнената си като по конец прическа каре. — Сиси, Нари се сгоди, е, утре вечер ще го направи. Всички знаят освен нея. Той, Джеймс, е поискал ръката й от баща ми и си е спечелил сериозни точки с това. Ще й предложи на Бъдни вечер.
	Момчето от Бостън знае как да побеждава, помисли си Сиси, застанала насред стаята с бутилка шампанско в ръка.
	— Тя обича ли го?
	— Обича го.
	— Добре тогава. — Сиси махна тапата и се чу весело пукане. — Ще пием за нейното щастие. Ами ти? Някой не ти ли е хванал окото?
	— Хм. Някои ми хващат окото, но… — Май сви рамене. — Никой не е покорил сърцето и ума ми заедно с това.
	— Продължавай в същия дух. Сексът е лесна работа. Любовта е сложна. А сега занеси това горе на Симон и прекарай малко време с най-добрата си приятелка, след това я накарай да слезе тук. Трите ще изпием по още едно питие, ще поклюкарстваме, след това ще се направим на красиви.
	Май затича по стълбището с по чаша във всяка ръка.
	Влезе в ателието, музиката заглуши стъпките й. Намери приятелката си да боядисва в червено някаква скулптура.
	Голата фигура бе извита назад и почти образуваше кръг от стъпалата до темето. Държеше лък със затъкната в него стрела, който сочеше право нагоре.
	Сила и грация, помисли си Май. И красота. Можеше и искаше да каже същото и за приятелката си. Тъмнокестенявата коса на Симон с дръзки червени кичури бе сплетена в къса плитка, скъсаните й на коленете джинси бяха изцапани с глина и боя, спортната й блуза с неподгънати, средни на дължина ръкави имаше подобни петна, а ноктите на босите й крака бяха боядисани в тъмносиньо.
	Почувства прилив на любов, усети, че всичко в света е наред, както и малко завист към лежерния артистичен стил на Симон.
	Симон отстъпи назад, килна глава, за да разгледа работата си, и забеляза Май.
	Тя изпищя (Сиси чу този звук два етажа по-долу и се ухили) и опръска наоколо с червена боя, когато хвърли четката си.
	— Ти си тук!
	— С мимози.
	— Ти струваш повече от дузина мимози! Не мога да те прегърна, цялата съм в боя.
	— О, майната му. — Май остави чашите, сграбчи Симон и двете затанцуваха в кръг. — Липсваше ми.
	— Ти на мен двойно повече. — Симон пое дълбоко дъх. — Коледа вече може да започва.
	— Да пием за това. Или аз мога да пия за това, докато ти си довършиш работата.
	— Довършена е.
	— Коя е тя?
	— Жената с лъка. Продавачка, която видях в Седона. Притежаваше това… дръзко спокойствие.
	— Уловила си го точно.
	— Мислиш ли? Добре. — Симон взе чашите.
	— Обожавам тази стая — каза Май, докато взимаше едната от чашите. — Толкова прилича на теб. Толкова е различна от лабораторията ми, която пък толкова прилича на мен. Но ето ни тук. — Тя стисна ръката на Симон, преди да закрачи наоколо. — Тези да не са вдъхновени от пътуването ти на запад?
	— Повечето от тях, да. Пратих две работи на агентката ми, за да види в каква посока съм поела. Както и да е…
	— Изглежда ми позната — започна Май, свали очилата си и се обърна. — Това Тифани ли е? Не бях се сещала за нея от години, но…
	— Да.
	Обхваната от любопитство, Май пристъпи по-близо и наклони глава.
	— Има лице и от задната страна?
	— Можеш да я вземеш. Завършена е.
	Май я вдигна и внимателно я обърна.
	— О. Виждам.
	— Едно от миналото и едно от настоящето. Трябваше да я прибера — осъзна тя. — Не искаме да ни разваля настроението.
	— Не, чакай. Защо? Защо Тифани?
	— Срещнах я случайно преди няколко седмици. — Симон сви рамене. — Сменили сме си местата. Някога напълно вярвах, че това момиче… — Тя млъкна и прокара пръст по челото без бръчки, по гладката буза. — Че това момиче ми е съсипало живота. Тя открадна момчето, което обичах, за което бях сигурна, че ще се омъжа и ще живея с него щастливо от тук до края на света. Обвинявах я за нещастието си. Мили боже, Май. Бяхме на шестнайсет.
	— Шестнайсет. — Май обви с ръка Симон през талията. — Но това момиче наистина беше зла и коварна мръсница.
	— Наистина беше такава.
	— За да сте си сменили местата, би трябвало тя да вярва, че ти си й съсипала живота? Да те обвинява? Как?
	— Аз се спасих без драскотина. — Симон прокара пръст по второто лице. — Тя не.
	— Вината е на Джей Джей Хобарт. Какво ти каза тя, Сим?
	— Виждаш ли това лице? Не само пораженията.
	— Имаш предвид гнева и горчивината? Разбира се, че ги виждам. Ти си гениална в това да показваш какво има вътре в тях. — Май отпи разсеяно от питието си и направи небрежен жест. — Значи още е зла и коварна мръсница?
	Симон се засмя и усети как лепкавите задушаващи пипала на стреса се отпускат.
	— Да, боже. Такава си е.
	— Трагедиите невинаги ни променят. Според мен те по-често изваждат наяве какви сме всъщност — или какви сме били. — Май нарочно обърна огорченото лице на другата страна. — Тифани винаги е била такава отвътре.
	После вдигна шеговито тост.
	— Може би не е толкова красива отвън, колкото би била иначе. Но е жива, а мнозина не са. Може би дори е жива заради теб. Аз също. Недей да клатиш глава на доктор Янг. С моята кръвозагуба? Още десет минути, най-много петнайсет, и нямаше да оцелея.
	— Да не говорим за това.
	— Не, напротив. Само още минута, защото имам нещо да казвам. Това, което си направила с Тифани? Как, по дяволите, й беше фамилията?
	— Брайс.
	— Ти помниш. Аз не. И това казва нещо. Това, което си направила с изкуството си? Това е здравословно.
	— Нима?
	— Абсолютно. Това не е тя, Сим, това си ти. Всички оцеляхме и станахме това, което сме в момента. А това, което е вътре в теб и я пресъздало от глина? Винаги е било там. Онова шестнайсетгодишно момиче, което си мислеше, че светът се е срутил заради някакъв разгонен гадняр, който не заслужаваше вниманието му — и да, може би ще горя в ада, че говоря лошо за мъртвите, но той наистина беше разгонен гадняр — можеше да реши да се валя в нещастието си, да отхвърли таланта си от огорчение. — Май се обърна пак към скулптурата. — Но в това лице виждам жена, която е отхвърлила дара на живота в обвинения и горчивина. Ние загубихме приятелка, Сим, и все още боли. Винаги ще боли. Но ти я съживи, почете живота, който бе живяла, дори и този, който можеше да изживее, в онази невероятна скулптура долу, както и в другите ти творби.
	— Не знам… — Симон пое неуверено въздух. — Не знам какво щях да правя без теб.
	— Никога няма да разбереш. А аз? Канализирах уменията си, предполагам, че можем да ги наречем и изкуство, в усилия да открия начини за облекчаване на болката и страданието, за подобряване на качеството на живот. Това не ни прави специални, но ни прави тези, които сме. По-добри сме от шибаната Тифани Брайс, Сим. Винаги е било така.
	Симон пое отново дъх и издиша бавно. И успя да каже само:
	— Леле.
	— Вярвам във всяка дума, включително и тези за гаднярите, живи или мъртви. И всеки път, когато погледнеш тези две лица, трябва да си го спомняш. Майната й на кучката, Симон.
	Симон се намръщи и огледа бюста за последен път.
	— Мога да изпитвам съжаление за това, което й се е случило, никой не го заслужава, но мога и да я мразя?
	— Да!
	— Не знам защо не се бях сетила за това. Дори когато оформях тези лица с ръцете си, не се сетих за това.
	— Затова са приятелите.
	— Е, най-добра приятелко, току-що отговори на въпроса, който не можех съвсем да осмисля. Да. Майната й на кучката. А сега да слезем долу и да пием още шампанско. Ще ми е необходимо, за да общувам с хората чак до зори.
	— Обичам партитата на Сиси. — Когато тръгнаха, Май се обърна с весела усмивка. — Купих си нова рокля специално за тази вечер. Убийствена е.
	— По дяволите. Сега тя ще ми пили на главата дори повече. Е, майната му и на това — реши Симон. — Отказвам се да бъда предпазлива. Сиси може да ми избере тоалета.
	Зарадвана, Май бутна Симон по рамото.
	— Ще бъде много забавно!


	Сиси вече бе избрала тоалета, беше го купила и окачила в своя дрешник с намерението да манипулира Симон да го облече.
	След много шампанско и клюки тя завлече момичетата в банята си за грим и прически. Разпореди стилът на Май да бъде лъскав и секси, след това извади машата за коса, за да направи на необичайно съпротивляващата се своя внучка множество къдрици.
	Одобри избора на Май — червена рокля с паднало рамо, флиртаджийска пола и прибрана талия, изчака Симон да се напъха в тъмносиния си тоалет.
	Дългите ръкави и дължината до коляното може и да предполагаха скромност, но дълбокото V-образно деколте на гърба и цепката на дясното бедро говореха точно за обратното — особено след като дрехата й пасна като втора кожа.
	— Значи затова ми даде синия лак за нокти вчера.
	— Отиват си — съгласи се Сиси и извади следващото си оръжие. — Особено с тези.
	Обувки до глезена с множество каишки в металическо синьо и тънки сребристи токчета.
	— Секси и бохемски — заяви Сиси.
	— Великолепни са. — Симон седна, обу ги и стана. — Може да куцам със седмици след това, но си струва.
	— Честита Коледа. — Сиси взе фотоапарата. — Позирайте, момичета.
	Докато те позираха за снимка, Сиси си мислеше, че ще ги нарисува като млади сирени.
	— По дяволите, това е кетърингът. Бижута. Май, деликатни. Симон, артистични и малко прекалени. Веднага!
	И тя изскочи навън с обутите си в боти с връзки крака, развяла богатата си пола и гривата от яркочервена коса.
	— Как го прави? — попита Май.
	— Не знам, но съм твърдо решена да изглеждам толкова добре, да се движа толкова бързо и да живея с такъв размах, когато стана на нейната възраст. Да си слагаме обеците и да слизаме долу да й помогнем.
	Вятърът блъскаше в прозорците, температурите падаха, а къщата на Сиси се пълнеше с хора. Целият остров бе дошъл заради Сиси, имаше и гости, които не бяха местни. Хора от света на изобразителното изкуство и музиката се смесваха с островитяните и се черпеха с миниролца от омар, скариди и шампанско.
	Някои бяха излезли на двора, където имаше преносими печки. От тонколоните се носеше музика, понякога талантливите взимаха китара, свиреха на кийборди и правеха джемсешъни.
	Сиси общуваше с всички, наслаждаваше се на всеки миг, без да изпуска от очи една специална личност. Когато го забеляза, тя си проправи път до Симон.
	— Скъпа, имаш ли нещо против да изтичаш до горе? Мисля, че съм оставила запалена коледна свещ в спалнята си. Не искам да опожаря къщата.
	— Разбира се. Страхотно парти, Сиси.
	— Аз други не правя.
	Докато прекрасното й момиче отиде на измислена мисия, Сиси тръгна право към Рийд. Той се усмихна широко, когато я видя.
	— Каза, че ще е купон на купоните. И не си излъгала. Честита Коледа. — Той й подаде пакет.
	— Колко си сладък. Ще го оставя под елхата. — Първо го целуна, след това погали ръкава на тъмносивото му сако. — И красив.
	— Трябваше да се направя на пич за купона на купоните. Изглеждаш ослепително. Защо след партито не избягаме и…
	Тя се усмихна, когато той млъкна, а флиртаджийското му изражение се смени с възхита. Нямаше нужда да се обръща, за да разбере, че Симон слиза по стълбите, точно както го бе планирала.
	Той я познаваше, разбира се, че познаваше лицето й. Беше го изучавал, както бе правил с толкова много лица от архива си. Познаваше я и от снимките, умело пръснати из къщата на Сиси, от картините, които бяха запалили тиха страст и пожар от възхищение у него.
	Но онова беше изкуство, бяха снимки, свидетелски показания, две телевизионни интервюта.
	Това бе жена от кръв и плът, която го остави без думи за цели десет секунди, през които през кънтенето в ушите си чуваше в главата си само едно възхитено: „Еха!“.
	Тя тръгна право към него и кънтенето се усили.
	— Всичко е наред — каза богинята.
	— Благодаря ти, миличка. Това е Рийд, който скоро ще стане началник на полицията на острова и е един от любимите ми хора в този и други животи. Рийд, най-ценното ми съкровище, Симон.
	— Рийд, разбира се. — Тези устни, тези великолепни устни, извити във великолепна усмивка. Гласът й беше като лека мъгла над вълшебно езеро. — Толкова се радвам най-накрая да се запознаем.
	Рийд пое протегнатата й ръка. Дали и тя го усещаше? Дали усещаше този прилив?
	— Аз също — успя да каже той.
	— Симон, защо не заведеш Рийд до някой от баровете и не го напиеш? Искаш бира, нали, Сладкиш?
	— А, да. Бира. Добре. Става. — Мили боже.
	— Сега ще те уредим.
	Симон направи жест с ръка и го поведе, а той се опитваше да се стегне. Помогна донякъде, че неколцина го поздравиха и потупаха по гърба, някой леко го удари с юмрук в рамото.
	Тя направи знак на бармана и се обърна към Рийд, за да поведе дежурен разговор, докато чакаха бирата.
	— Значи си купил къщата на Дорчет?
	— Да. Купих я, ще се преместя след Нова година.
	— Къщата е страхотна.
	— Била ли си в нея? Разбира се, че си била — добави той веднага. — Много си паднах по нея.
	— Не те виня. Има…
	— Тераса на покрива — казаха заедно.
	Тя се засмя със смеха на Сиси и каза:
	— Точно така. — И той усети как част от равновесието му се завръща.
	Взе бирата и рискува:
	— Сигурно си заета, но може ли за минута?
	— Разбира се.
	Той й проправи път през тълпата покрай бара към по-спокойно място в дъното на всекидневната.
	— Исках да кажа, че знам повече за изкуството, откакто прекарвам време със Сиси.
	— Тя наистина те харесва.
	— Аз съм влюбен в нея.
	Симон се усмихна.
	— Добре дошъл в клуба.
	— Тя ми отвори врата, през която не можех да мина. Както и да е, все още не знам много за изкуството, но онази скулптура там? — Той посочи към „Появяване“. — Ако можех да си позволя истинско изкуство и тя вече не принадлежеше на Сиси, щеше да е моя.
	Симон не каза нищо известно време, но се пресегна да си вземе чаша шампанско от преминаващия сервитьор.
	— Защо?
	— Ами красива е, но най-вече изглежда като потвърждение на живота. Странно е да я наричам така.
	— Не. Не е, всъщност е идеално.
	— Аз бях там онази вечер.
	Тя кимна бавно, без да отделя очи от скулптурата.
	— Не искам да говорим за това. На купон сме. Казвам го, защото не съм сигурен дали ми въздейства толкова дълбоко, защото съм бил там. Виждал съм и други твои работи, Сиси ме заведе в ателието ти, виждал съм и други неща тук и там. Всичко е вълшебно. Но тази скулптура ме стисна за гърлото и ме удари в сърцето. — Той отпи от бирата. — Както и да е.
	— Ти беше прострелян. — Тя го погледна право в очите. — Не онази вечер, а миналото лято. Но е свързано.
	— Да.
	— Как си?
	— Стоя тук с красива жена и пия бира. Бих казал, че съм много добре.
	— Би ли изчакал тук за минута?
	— Добре.
	— Просто изчакай. Ще се върна.
	Той я наблюдаваше как се отдалечава и си направи вътрешен преглед. Сърцето му като че ли отново биеше нормално, и мозъкът бе възстановил изцяло функциите си.
	Заключи, че това е било само някаква странна реакция. Просто необичайно разтърсване на системата, но всичко вече беше наред.
	После я видя да се връща и усети същото разтърсване, за втори път си каза: „Еха!“.
	Тя водеше за ръка красива жена с червена рокля. Той позна и нейното лице.
	— Май, това е Рийд.
	— Здравей, Рийд.
	— Май Хай Янг. Доктор Янг — добави Симон.
	— Май. — Май се усмихна приветливо и протегна ръка. — Радвам се да се запознаем.
	— Рийд е купил къщата на Дорчет, онази с терасата на покрива, с гръб към гората.
	— О, къщата е страхотна.
	— Ще бъде новият началник на полицията на острова. Бил е детектив в Портланд и предполагам, че още е.
	— Бях — каза той, след като се здрависа с Май.
	— Бил е там онази вечер. — Нямаше нужда Симон да уточнява коя вечер. Всички знаеха. — И тримата сме били там. Странно, нали? Всички сме били там. А сега всички сме тук. Рийд е станал полицай. Май е лекар, учен, биоинженер. А аз… — Тя погледна към скулптурата. — Заради онази вечер ли стана полицай?
	— Тя ме насочи в тази посока. И Еси. Еси Маквий.
	Симон го погледна настойчиво в очите.
	— Полицай Маквий. Тя ме намери. Тя се отзова първа. Познаваш я.
	— Да. Тя е добър приятел. Беше мой партньор през последните няколко години.
	— Сега си спомних — каза Май. — Ти грабна малкото момче и го изнесе на сигурно място. Тогава не си бил полицай.
	— Не. Колежанче. Работех в „Манджа“, ресторанта.
	— Не беше ранен онази вечер — спомняше си на глас Симон. — А по-късно. Май беше ранена. Полицай и учен. Май казва, че трагедиите изваждат наяве какви сме всъщност. Извинете.
	— Разстроих я — започна Рийд, докато Симон се отдалечаваше.
	— Не. — Май сложи ръка на рамото му и се загледа в приятелката си. — Не, наистина не си. Тя беше застинала, неподатлива. Мисли и се взира в нещо, което от дълго време отказваше да погледне. — Май се обърна към него с ведра усмивка. — Не знам какво си казал или направил, но сега се радвам дори повече, че се запознахме.


>>	16.

	Професионалното обучение на Рийд започна сериозно през януари. Той знаеше как да бъде полицай, как да разследва, как да разпитва заподозрени, свидетели и жертви. Как да събира доказателства. Познаваше изискванията и причините за процедурите и бумащината. Разбираше колко ценни са отношенията в общността и връзките.
	Не беше толкова уверен в уменията си на администратор, началник, нямаше самочувствие в политиката, особено в островната политика. И съвсем ясно разбираше, че започва тази работа като външен човек.
	Положи всички усилия да промени статуса си на аутсайдер. Разхождаше се пеша или с велосипед из селото всяка сутрин, пиеше кафе и опитваше менюто за закуска в кафене „Изгрев“, което бе отворено между 6 и 22 часа целогодишно. Разговаряше със сервитьорките и продавачите, купи си първата лопата за сняг от местната железария и когато през януари се натрупа метър сняг на острова, се върна и инвестира в гребло.
	По препоръка на Сиси нае Джаспър Минк да се занимава с необходимите ремонти по къщата.
	И доста се сприятели с този майстор — двойник на Уили Нелсън с тениска на „Деф Лепърд“ под бархетната си риза.
	Пазаруваше на местния пазар, топлеше един стол в „До дъно“ — единствения бар, който бе отворен през зимата — и се стараеше да бъде видим и достъпен.
	Научи ритъма на острова през зимата. Бавен, взрян в прогнозата за времето, самодостатъчен и горд от това. Постара се да разговаря с пожарникарите доброволци, местните лекари — и бе привикан на преглед.
	Същото проклето нещо се случи и със зъболекаря.
	Тъй като политиката играеше важна роля, Рийд участва в първото заседание на общинския съвет, изслуша оплакванията за проблемите с електрозахранването от южната страна по време на последната буря, загрижеността за ерозията от северния край. Проследи спора за задължителното рециклиране и научи кои редовно пренебрегват тази заповед, защото бяха назовани поименно.
	Бе очаквал само да слуша и да си води бележки, затова стомахът му се сви, когато кметът произнесе името му.
	— Стани, Рийд, за да могат хората да те видят. Повечето от вас знаят или би трябвало да знаят, че Рийд поема поста на полицейски началник, когато Сам Уикет се пенсионира след два месеца. Ела тук, Рийд, представи се. Разкажи малко за себе си и защо си тук.
	По дяволите, помисли си той. По дяволите, по дяволите, по дяволите. Забеляза блясъка в очите на Хилди. Тя беше мъдър кмет, познаваше хората, беше на „ти“ с политиката и не понасяше глупаци.
	Най-добре беше да не се прави на глупак в общината.
	Тръгна към предната част на залата и огледа лицата на десетината души, които си бяха направили труда да дойдат.
	— Аз съм Рийд Куотърмейн, бивш детектив от полицията в Портланд.
	— Защо бивш? — попита някой. — Да не са те уволнили?
	— Не, госпожо. Не мисля, че кмет Инц или общината биха ми предложили работата, ако беше така. Предполагам, най-добре е да обясня, че като много хора, които познавам в Портланд, прекарах известно време през лятото на острова. И тук ми хареса.
	— Лятото е едно — обади се друг. — Зимата е друга работа.
	— Разбрах вече — добави Рийд с усмивка. — Купих си гребло за сняг от Сайръс от островната железария и се научих как да го използвам. Купих къща на острова миналата есен, когато бях тук за две седмици, защото помнех тази сграда от детството си и когато я видях отново и влязох вътре, разбрах, че това е моят дом. Търсех свой дом от известно време и го открих на острова в тази къща.
	— Къщата на Дорчет е голяма за сам мъж. — Жена със стоманеносива коса, сплетена на плитка, го изгледа повече от подозрително, докато продължаваше да плете кълбо зелена вълна.
	— Да, госпожо. Работя по въпроса да намеря достатъчно мебели, за да не кънти вътре на кухо. Мнозина от вас не ме познават, но аз съм на разположение. Началник Уикет ме обучава и когато си тръгне, ще продължа неговата политика на отворените врати. Ще направя всичко по силите си за вас. Сега това е моят дом. Вие сте мои съседи. Като началник на полицията, ще положа клетва да ви служа и да ви пазя, вас и острова. Ето това ще направя.
	Той си тръгна обратно към мястото, но спря, когато набит мъж с посивяла брада стана на първия ред.
	— Сдушил си се със Сиси Ленън, нали?
	— Ако имате предвид в романтичен смисъл, мога само да кажа: ще ми се.
	Отговорът предизвика смях и даде на Рийд достатъчно време да прегледа натрупванията в паметта си и да идентифицира питащия. Спомни си, че това е Джон Прайър, живееше тук целогодишно, беше водопроводчик и заедно с брат си притежаваха няколко къщи, които през лятото даваха под наем.
	— Струва ми се, че нямаше да получиш тази работа, ако Сиси не бе натиснала за теб.
	— Чакай малко — намеси се Хилди, но Рийд вдигна ръка.
	— Няма нищо, госпожо кмет. Справедлив въпрос. Вярно е, че нямаше да знам за тази работа, нито че къщата се продава, ако Сиси не ми беше казала. Благодарен съм й, че го направи, защото така получих шанс и за двете.
	— Бил си прострелян в Портланд. Може би си решил, че като началник на полицията тук ще си живееш спокойно и безопасно.
	Надигна се ропот, а лицето на Прайър стана още по-сериозно.
	— Не е заради спокойствието и безопасността, Джон. А за да изпълня дълга си, за да осигуря безопасност за хората, които живеят тук, които идват през лятото и пълнят хотелите и пансионите. Ти и брат ти — Марк беше, нали? — притежавате един от тези пансиони. Мястото ви е хубаво — добави Рийд. — Ако имаш някакви проблеми след март, обади ми се. Междувременно, ако имате още въпроси към мен, можем да отидем в „До дъно“ след заседанието. Ще ви черпя бира.
	Прайър не се възползва от предложението за бира, но другите го направиха през целия януари, включително и неговите четирима целогодишно работещи подчинени полицаи, диспечерът и двама-трима временно заети, които работеха в участъка от юни до септември. Третият прекарваше шест седмици всяка зима на Санта Лусия.
	Единствената бира за него дойде от единствената жена полицай. Мати Стивънсън беше служила четири години в армията и три години в бостънската полиция, преди да се върне на острова, където беше родена. Осемнайсет месеца се бе грижила целодневно за майка си, вдовица, когато тя се бе разболяла от рак на гърдата, а след това бе станала първата жена полицай на пълен щат на острова. Работеше на тази позиция от девет години.
	Майка й бе излекувана вече от девет години и притежаваше и управляваше сезонен магазин за сувенири на острова.
	Мати седеше срещу него на маса за двама. Имаше къса, права платиненоруса коса, очите й бяха сини и строги. Носеше бархетна риза, вълнени панталони и кубинки.
	Той си бе написал домашното, освен че й бе прочел досието, беше говорил и с хората. И знаеше, че след гневен брак и развод тя се бе „хванала“ или бе „започнала да излиза“ със заклетия ерген Джон Прайър.
	Нямаше нужда да прави никакво проучване, за да схване, че тя не е особено доволна от новия си шеф.
	Реши да кара направо и да хване бика за рогата.
	— Ядосана си, че взимат мен за началник.
	— Вкараха те през задния вход. Близо десет години съм в полицията на острова. Никой дори не ме попита дали искам тази работа.
	— Аз те питам.
	— Вече няма абсолютно никакво значение.
	— Аз те питам — повтори той. — Още не съм ти началник.
	— Подписал си договор.
	— Да. И въпреки това те питам. Била си четири години в армията, дванайсет в полицията и отдавна си на острова. Вероятно си по-квалифицирана от мен.
	Тя се облегна назад и скръсти ръце на гърдите си.
	— По-квалифицирана съм.
	— А защо според теб не ти предложиха работата?
	— Ти си мъж. Получил си два куршума. Ти си един от героите от „Даунийст“.
	Той сви рамене.
	— Всичко това е така, освен че „герой“ е глупава дума за това, което се случи онази вечер. Ти си служила в Ирак. Имаш „Пурпурно сърце“. „Герой“ не е глупава дума за това. Мъж съм — повтори той. — Да не би да ми казваш, че са те подминали, защото ти не си?
	Тя отвори уста да каже нещо. Затвори я, взе бирата си и отпи.
	— Бих искала да кажа „да“. Иска ми се, защото изобщо не ни предупредиха. Началникът така и не ни каза, че смята да се пенсионира, докато работата не беше опечена. Отидох при Хилди заради това, право при нея отидох. Ходех с брат й, когато бяхме в гимназията, по дяволите. — Тя пак отпи. — Но не мога да кажа „да“, защото не съм лъжкиня.
	— Тогава защо?
	— Ти вече знаеш защо.
	— Не знам ти какво мислиш по въпроса.
	— Имам избухлив характер. Няколко пъти съм порицавана — в армията, в Бостън и тук също. Но не и през последните две години. Не и откакто се отървах от онзи задник, за когото имах глупостта да се омъжа. Сега медитирам всяка шибана сутрин.
	Той се удържа да се усмихне, само кимна.
	— Помага ли?
	Тя сви рамене.
	— В повечето случаи.
	— Радвам се да го чуя. Не ми пука какъв ти е характерът.
	Тя го погледна самодоволно.
	— Аз съм мъжко момиче.
	— Не ми пука. След началника, който си тръгва, ти имаш най-много стаж като ченге от всички останали. Аз трябва да разчитам на теб, а ти трябва да ми дадеш шанс, преди да ме отпишеш като тъп аутсайдер.
	— Ами ако стигна до този извод, след като ти дам шанс?
	— Тогава няма да изкарам дълго като началник.
	Тя се замисли.
	— Така е справедливо.
	— Добре. Още нещо? Ако имам нужда от водопроводчик и се обадя на Джон Прайър, той ще ме прецака ли?
	Тя изсумтя.
	— Не трябваше да ти дава жега на събранието.
	— Не беше чак толкова зле.
	— Въпреки това не трябваше. Така и двамата изглеждаме като тъпаци. А като намеси и Сиси, се направи на още по-голям тъпак. Отговорът е „не“. Той се гордее прекалено много с работата си.
	— Това също е хубаво да го знам.


	На следващия си свободен ден си мислеше за Сиси, докато шофираше към къщата й. Тя не отвори и той обиколи, както често правеше, и тръгна към ателието й.
	Видя през прозореца картините й, но не и нея.
	Почувства лека тревога, каза си, че това е, защото като полицай винаги си представя най-лошото, но се разходи до двора. Реши, че ще пробва бравата, ще влезе и ще я повика.
	След това забеляза жена, седнала на скалите на заснежения бряг.
	Тръгна надолу, наслаждавайки се на шума на вятъра, приплясването на вълните и гледката. Зимата беше толкова сурова, колкото бе синьо небето над главата му.
	Тя го чу и обърна глава. Какво лице, помисли си той. Сякаш някой внезапно го удари с юмрук в гърдите.
	Той се изкачи и седна до Симон.
	— Страхотна гледка — каза той.
	— Любимата ми.
	— Да, и на мен.
	Беше увила шал в пет-шест дръзки цвята около шията си и бе сложила шапка в яркосиньо върху косата си.
	Тя е живописна, помисли си Рийд, и направо невероятна.
	— Сиси я няма — каза му Симон. — Отиде на спа курорт за два дни с приятел. Внезапно го реши.
	— Почудих се, когато не ми отвори. Колата й я нямаше отпред. Твоята също.
	— Закарах я до ферибота тази сутрин. Той я взе от другата страна.
	— Той, значи? — Рийд се тупна по гърдите. — Разби ми сърцето.
	— Приятели са от десетилетия. И той е гей.
	— И отново се изпълних с надежда. — Рийд изчака малко, наслади се на усмивката й. — Да не ти преча тук?
	— Не. Чух за събранието миналата вечер. Очевидно си се справил добре.
	— Хората имат нужда да свикнат с мен, да преценят дали ще се проваля, или не.
	— Не мисля, че ще се провалиш.
	— Няма, но те имат нужда от възможност сами да решат.
	— Повечето островитяни те харесват. Така чух.
	— Аз съм приятен човек. — Той й се усмихна, за да го докаже. — Дори мога да мина за дружелюбен. Ами ти?
	Тя извърна очи обратно към водата.
	— Не мисля, че мога да мина за дружелюбна.
	— Не, аз. Да говорим за мен? Приятен ли съм?
	Тя отново обърна глава и го огледа с онези тигрови очи.
	— Вероятно. Наистина не знам.
	— Мога да те заведа на вечеря. В „Изгрев“ тази вечер сервират кюфтета, а може да отидем и в „Пицата на мама“.
	Симон поклати глава.
	— Сега си почивам, но смятам да работя довечера. — Пое дълбоко дъх под бушуващия вятър. — Става студено.
	Когато тя се размърда, той слезе и й подаде ръка.
	— Заради кюфтетата е, нали? — каза и я разсмя.
	— И те имат значение, но наистина смятам да работя. Имах нужда от малко свеж въздух преди това. Малко… проветряване на ума.
	— Но не и когато аз те поканя да излезем, това е проблемът.
	Този път тя наклони глава и вдигна поглед.
	— Не знам дали е, или не е, защото наистина не те познавам. И защото през последните месеци предпочитам да не излизам с представители на вашия пол.
	— Хей, аз също с представители на вашия. Обзалагам се, че вече ни е време.
	— Защо?
	— Защото — каза той, докато вървяха по неравната пътека в снега, която двамата бяха направили в преспите — понякога трябва да нарушиш постите.
	— Не, ти защо си на пости?
	— О. — Той реши, че една жена не е отхвърлила напълно един мъж, ако продължава да говори с него. — Ами простреляха ме, трябваше да страдам и да разсъждавам върху това известно време, дойдох тук, срещнах спиращата дъха Сиси, промених си живота. Нямах достатъчно време за кюфтета с жени тук. А ти?
	— Не съм съвсем сигурна. Липса на интерес. Може да е и заради МЗС.
	— МЗС?
	— Мрачната зона на Симон. Понякога живея в нея. Но основно е заради липса на интерес.
	— Мога да бъда интересен и дружелюбен. — Рийд тръгна по стъпалата с нея. — Мога да ги почистя.
	— Значи това е дружелюбната ти страна. Оценявам го, но и без това тази вечер ще натрупа още.
	— Имаш ли си всичко необходимо, в случай че мога да помогна? Храна, напитки… Извинявай — каза той, когато телефонът му издаде звук. — Трябва да мина през… — Млъкна и прочете съобщението. — Трябва да мина през пазара и без това, така че…
	— Какво има? Мога да разчитам изражения — каза Симон, когато стигнаха до двора. — Имаш лице на покерджия или може би на ченге, но за секунда маската ти падна. Семейството ти добре ли е?
	— Да. Не е това.
	— Мога да разчитам изражения — повтори Симон. — Трябва да влезеш, да пиеш кафе. — Тя прекоси двора и отвори вратата. — Сиси би настояла и би била разочарована от мен, ако не го направя.
	— Кафе ще ми дойде добре. — Той изтупа ботушите си и влезе в топлината на къщата.
	Тя първо разпали огъня, след това си свали палтото, шапката, шала и ръкавиците и отиде до кафемашината.
	— Чисто или с добавки?
	— Черно.
	— Мъжкар — подхвърли Симон. — Аз обикновено предпочитам лате. Работех в едно гадно кафене, когато заминах за Ню Йорк. Но правехме отлично лате.
	— Разстроих те във вечерта на купона. Приятелката ти каза, че не съм, но…
	— Май както обикновено е права. Не си. Мислех си за нещо и ти ме накара да се замисля още повече. Бях рязка, но това бе защото се бях затворила в мислите си.
	— В МЗС?
	Устните й се извиха, когато сви рамене.
	— Може просто в себе си.
	Докато правеше пяна в млякото за нейното лате, погледна през рамо. Той не си бе свалил палтото.
	— Телефонът. Има нещо общо с това. С „Даунийст“?
	— Да не би и ти като Сиси да си падаш малко ясновидка?
	— Не. Това е логично предположение. Трябва да ми кажеш. — Тя се обърна, за да довърши кафетата. — До не много отдавна бих се погрижила да не го правиш. Да не можеш да го направиш. Но сега искам да ми кажеш.
	Той си свали палтото, но не каза нищо, когато тя му поднесе кафето.
	— Да поседнем. — Симон посочи дивана с лице към камината. — Ти си първият човек, когото каня в тази къща и на когото правя кафе от… не мога да си спомня, от цяла вечност сигурно. Чудя се защо е така. Не мисля, че е заради прочутата ти дружелюбност.
	— Не искам да е заради общата ни травма.
	— Но донякъде трябва да е така, нали? Никой, който не е преживял това, което ние сме преживели, няма да разбере докрай за какво става въпрос. Години наред го потисках. Когато не гледаш към нещо, не го виждаш, когато не слушаш, не го чуваш. Искаш ли да знаеш защо отново започнах да гледам и слушам?
	— Да, искам.
	Симон се размърда и кръстоса крака върху дивана.
	— Срещнах случайно най-големия си враг от гимназията. Тя беше руса, красива и имаше гърди. Аз бях кестенява, непохватна и обикновена.
	— Никога не си била обикновена.
	— Това видях в огледалото онази вечер в тоалетната. Мислех си: „Защо не мога да съм красива като Тифани?“. Тя бе дошла в киносалона с момчето, което току-що ме бе зарязало заради нея, защото не бях готова да спя с него. Разбито сърце, унижение, и то толкова интензивни, каквито можеш да изпиташ само на тази възраст. Светът беше свършил. После се случи онова. Момчето, което ме заряза, беше мъртво. Тифани бе простреляна в младото си красиво лице. Сега, години по-късно, по ирония на съдбата тя се изправи пред мен в една друга тоалетна. Каза грозни неща и по някаква причина тези няколко гадни минути ме накараха отново да гледам и слушам. Не заради нея. Заради себе си.
	— Аз не можех да спра да гледам и да слушам — каза й Рийд. — Не мисля, че съм обсебен, но се чувствам като човек с мисия. Следях всяка новина, събирах архив. Той никога не ми се струваше достатъчен или пълен. Съмнявах се, че те са измислили всичко сами. Че зад това стои друг мозък. Защо онова момче не е отмъстило за момичето, което според него му е съсипало живота? Трябваше да има нещо друго и исках да разбера какво е.
	— И си се оказал прав — добави Симон. — „Нещото“ се оказа Патриша Хобарт.
	— Да. Когато ние, те — поправи се той — прегледаха онова, което бе оставила след себе си, за да се скрие, излезе някаква логика, макар и извратена. Тя е била на четиринайсет по времето на „Даунийст“. Вече е била психопат, и то доста умен — добави той. — Била е наистина интелигентна, дори на четиринайсет. Достатъчно, за да скрие природата си. Но преди да ме простреля, преди да открием тази извратена логика, следях всичко. Еси също. Знаеш ли един от начините, които използвахме? Получавахме съобщения всеки път, когато някой, който е бил там, умре. По каквато и да е причина.
	Сега вече Симон разбра значението на изражението, което се бе появило само за секунда върху лицето му.
	— Кой е умрял?
	— Един от охранителите на мола. Бил прострелян с няколко куршума онази вечер. Върнал се на работа, след като се възстановил. Наистина свестен тип.
	— Дали… дали тя го е убила?
	— Ще кажа „да“. Няма доказателства, поне засега. Много е добра — добави Рийд, като набираше скорост. — Дяволски добра е. Укрива се, откакто ме простреля. Не е оставила нито една проклета следа. А сега Робърт Кофакс е мъртъв, защото му е отровила питието на плажа на Бермудите.
	— Бермудите?
	— Не знам защо е бил там… но ще разбера. Току-що получих съобщението. Името му, причина за смъртта — обясни той и продължи: — Намерила е начин, защото това е мисията й.
	— Избива оцелелите? Това е нелогично.
	— Завършва започнатото, защото е оставила достатъчно доказателства, че тя го е започнала. Тя го е планирала, но не е довършила плановете си. Брат й е станал нетърпелив. Поне такава е моята хипотеза.
	Част от цвета, който студът бе върнал по бузите й, избледня.
	— Май е оцеляла. Майка ми и сестра ми. Аз. Ти.
	— За Май писаха малко във вестниците, но тя не е давала никакви интервюта. Същото важи и за теб. Семейството ти не получи много внимание. Мисля, че тя преследва тези, които са получили. Но аз и ти? Ние се свързахме с 911. Ти беше първа, аз — втори. Трябва да внимаваш и ми повярвай, че ще си отварям очите за нея.
	Стомахът й се сви от тревога.
	— Островът е претъпкан през лятото. Туристи, почиващи, летни работници.
	— Аз ще съм началник на полицията. Всеки полицай и диспечер ще има снимката й. Ще я поставя във всеки проклет магазин, ресторант и хотел. На ферибота. Не казвам, че няма да се опита да стигне дотук, но мисля, че засега преследва по-лесните цели. И ако се опита да се прибере, то ще е, за да очисти първо мен. Аз прострелях кучката.
	Вече не е дружелюбен, помисли си Симон. Беше суров, силен и много, много способен.
	— Мисля, че ми трябва нещо по-силно от кафе. — Тя стана. — А ти?
	— Не бих отказал.
	Тя предпочете ароматно червено вино, което наля щедро в чашите.
	— Сега не просто те разстроих, но и те уплаших.
	— Не мисля. Не знам точно как се чувствам. Разтърсена със сигурност. Не съм смела. И онази вечер не бях смела.
	— Грешиш за това. Не си побягнала с писъци и изобщо нямаше да е срамно, ако го бе направила. Постъпила си умно. Скрила си се и си повикала помощ. Чувал съм обаждането ти до 911. Не си се разпаднала. Това е смелост.
	— Не се чувствах смела тогава и след това. Но… Да се качим в ателието ми. Искам да ти покажа нещо.
	— Графики?
	Тя се усмихна, вече не беше толкова разтърсена.
	— Ни най-малко.
	— Все удрям греда с красивите художнички в тази къща. Трябва да опитам друга тактика. — Но тръгна с нея. — Мога да уредя една полицайка да остане при теб тази вечер, ако се тревожиш.
	— Не, но благодаря. Винаги съм се чувствала в безопасност в тази къща. Тя повече няма да ме превърне в жертва. Познавам жертвите й.
	В ателието той видя десетки скици, закачени на дъските.
	Той също ги познаваше.
	Познаваше тези лица, които тя бе пресъздала от глина.
	— Започнах с нея. Тифани. — Симон взе малкия бюст. — Направих я каквато беше преди. — Обърна бюста. — И сега. Мислех си, че ще е някакво пречистване за мен. Но не се оказа така. Ти си една от причините.
	Той я гледаше очарован.
	— Така ли?
	— Вечерта на купона говорих с Май тук, показах й тези две лица. Говорих с теб. Нещо повече, слушах те. И оттогава… Тя е оцеляла — каза Симон и остави бюста. — Но не е благодарна. И аз не бях, не наистина. Това ме порази. Бях жива и вместо да съм благодарна, предпочитах да се преструвам, че това никога не се е случило. Какво казва това за онези, които умряха? Да не би, че те никога не са съществували? — Тя отпи голяма глътка. — „Доказателство за живот“, така каза онази вечер ти за „Появяване“. За Тиш. Това ме порази, подсказа ми нещо. Така че аз, по свой си начин, давам на всички тях доказателство за живот.
	Сега той я погледна в лицето, но не само защото караше сърцето му да бие бързо и кръвта му да кипи. А защото изпитваше някакво страхопочитание и уважение.
	— Това е смелост.
	Тя затвори очи за миг.
	— Боже. Надявам се да е така.
	Той пристъпи към полицата и внимателно взе една от скулптурите.
	— Познавах я. Анджи, Анджела Патерсън. Беше дяволски красива. Наистина си падах по нея.
	— О, бил си влюбен в нея.
	— Не, но много я харесвах. — Спомни си магазина, кръвта, трупа. И погледна лицето — младо, красиво, с леко флиртаджийско изражение. — Говоря с майка й по два пъти в годината. Това? Това би означавало много за майката на Анджи.
	— Искам да направя мемориал с всички техни лица. Хората, които не бива да бъдат забравяни, не бива да бъде забравяно какво се случи с тях. Можеш да ми помогнеш.
	— Как?
	— Искам да включа и онези, които са умрели след това, заради онази вечер или заради Патриша Хобарт. Би могъл да ми помогнеш.
	— Бих могъл. — Той остави бюста. — Ще ти помогна. Какво ще направиш с тях, когато ги завършиш?
	— Ще минат месеци, дори повече. Ще ми трябва почивка, иначе няма да виждам и чувам ясно. Но се надявам, че баща ми може да ми помогне тук. Той е адвокат и има много връзки. И разбира се, Сиси. Искам да направя отливки от бронз, да ги поставя в парк.
	— Тук може би и аз ще ти помогна.
	— Как?
	— Във връзка съм с роднините и с оцелелите. Като майката на Анджи. Така че когато си готова, можем да помогнем да се задвижат нещата.
	Тя бавно кимна.
	— Апел от оцелелите и близките на загиналите? Трудно се отказва на такова нещо. Но някой може да не иска всичко това.
	— И ще сбърка. Така че…
	Рийд остави чашата си и пристъпи към нея. Взе лицето й в ръце, загледа се в прекрасните й очи и се замисли. Целуна я, нежно, бавно. Без да иска нищо, без да я притиска. И усети — надяваше се, че усети — че тя донякъде поддава, преди да се отдръпне от нея.
	— Смяна на тактиката — каза той.
	— Това беше интересно.
	— Казах ти. Тръгвам да ям кюфтета в самота и ще се видим по-нататък.
	— Аз не излизам много — каза тя, когато той тръгна.
	— Няма нищо. Аз излизам. — Той се спря на вратата и се обърна само за миг. — Трябва да кажа още нещо. Ти си най-красивата жена, която съм виждал в проклетия си живот.
	Тя се засмя, искрено развеселена.
	— Изобщо не съм.
	— Отново грешиш. Би трябвало да знам какво съм виждал в собствения си живот. Сиси ми има телефона. Ако имаш нужда от нещо, обади се.
	Тя се намръщи, когато той излезе, и се заслуша в стъпките му по стълбите. Наля си още вино, след това сипа и оставеното от него в своята чаша и пи още малко.
	Той наистина е интересен, помисли си Симон. Надяваше дружелюбната маска с лекота. Имаше чувството, че може да бъде опасен, и това го правеше даже още по-интересен.
	Освен това знаеше как да се целува така, че само да побутне вратата, да я открехне.
	Трябваше да си помисли за него.
	Най-вече защото бе разгледал работата й и бе видял това, което тя имаше нужда да й даде, което трябваше да вземе от нея.
	И бе разбрал.


>>	17.

	Еси Маквий стоеше на терасата на покрива и се наслаждаваше. Беше мразовит и мрачен февруарски ден, студът шибаше като камшик и въпреки това гледката бе истинско чудо.
	Морето и небето бяха тъмносиви, просторът им бе необозрим, а непрекъснато плискащата се в каменистия бряг ледена вода излъчваше мощ.
	Миришеше й на борове и сняг, вдишваше толкова студен и влажен въздух, че сякаш гълташе натрошен лед. Далече вдясно бяха боядисаните дървени постройки на селото, през побелелите дървета се виеше отъпкана пътека.
	Още по-далече се издигаше фарът и веселите му цветове изпъкваха на фона на упоритата зимна мрачност.
	Под къщата разбрицан кей с някои доста обезпокоителни процепи излизаше под ъгъл от пролука в скалите.
	— Имаш док.
	— Да, какъвто и да е той. Имам и навес за лодки. Нямам лодка. Госпожа Дорчет я е продала, след като съпругът й починал. Трябва да си взема. Лодка. Може би.
	— Лодка.
	— Може би. Вече имам навес и кей. Струва ми се, че трябва да имам и причина за тях.
	Тя вдигна поглед към него и си спомни нещастното момче на пейката в парка, младия полицай, който учеше професията, партньора, с когото бе преминала през много врати. Приятелят, който кървеше.
	А сега това. Мъжът, който гледаше от собствения си дом.
	— Това не е дупка, Рийд.
	Той се ухили.
	— Нуждае се от малко работа тук и там, но не, не е дупка.
	— Как е да си началник?
	— Ще ти кажа следващия месец. Напредвам, напипвам пътя си. През повечето време хората запазват за себе си мнението дали външен човек може да се справи.
	— Ще се справиш.
	— Да, ще се справя. През следващите два месеца ще е спокойно, така че ще имам достатъчно време да напипам пътя, да разбера кой кой е и кое какво е. И да поема контрола над участъка.
	— Някакви проблеми там?
	Той изсумтя небрежно.
	— Сегашният началник ми пази гърба и това помага. Полицаите и диспечерът знаят кое как е и по време на прехода нещата са в някакъв застой. Има си особености като навсякъде, но всичко изглежда достатъчно солидно. Най-готина от всички е една самотна вълчица.
	— Разкажи повече.
	— Умна и корава. Малко сприхава, но мога да се справя с това.
	— Пази се от любовни афери на работа.
	— Какво? О, не. — Рийд се засмя и отметна назад рошавата си коса. — Боже, не. Не е мой тип и ще й бъда шеф на всичкото отгоре. Шеф — ха-ха! Както и да е, тя е на около четиридесет, разведена и ходи с местния водопроводчик. Има и полицай на име Лион Уендъл. Бивш военен моряк, нисш чин. От седем години е в местната полиция. Обича да лови риба. Жена му, с която са от трийсет години, е учителка. Три деца, една внучка.
	— Седем години? И са предпочели теб пред нето?
	— Той не става за шеф — каза Рийд и поклати глава. — Не иска да бъде. Но ще ме държи под око. Гаранция. Имаме и Ник Мастерсън, на трийсет и три, току-що женен. Той е компетентен. Семейството му притежава кафене „Изгрев“. Майка му върти счетоводството. И завършваме личния състав на пълен щат със Сесил Бар. На двайсет и четири, общителен, но не глупав. Баща му е рибар, майка му е медицинска сестра, по-голямата му сестра учи за лекар, по-малкият му брат още е в гимназията. Накрая — Дона Мигинс, диспечер. На шейсет и четири, строга. Самата тя ме предупреди, че сам ще си купувам кафе, няма да ми върши услуги и не търпи никакви грубости. Харесвам я. Малко ме е страх от нея, но я харесвам.
	— Ти си щастлив.
	— Така е.
	— И си си върнал повечето от килограмите, които бе свалил.
	— Редовен клиент съм на кафене „Изгрев“. Повечето островитяни минават оттам в определено време от седмицата. А и без това не мога да готвя.
	— Трябва да се научиш, за да заслужиш тази кухня.
	— Ако не готвя — отбеляза той, — тя ще остане чиста.
	— Глупаво, но логично — съгласи се тя.
	— Да слизаме да пием кафе. Току-що си купих хубава машина.
	— Не разбирам защо — каза Еси, докато вървяха надолу по стълбите. — Ти го пиеш само черно.
	— Момичето на мечтите ми обича лате.
	— Художничката?
	Той сложи ръка на сърцето си.
	— Туп, туп.
	Тя спря и с привилегията на стара приятелка влезе в спалнята.
	— Наистина хубаво място, отново страхотни гледки. Но още нямаш легло.
	Той посочи към матрака.
	— Това е легло.
	— Леглото има основа, табла в горната част, вероятно и в долната. Някакъв стил. Никога няма да привлечеш момичето на мечтите си с това.
	— Подценяваш чара и сексапила ми.
	— Не, не ги подценявам.
	Тя се огледа и забеляза мечето с полицейска униформа върху нещо, което той погрешно наричаше скрин.
	— Нуждаеш се от истински скрин вместо тази грозна дървена кутия, която имаш от колежа. Може би и хубаво кресло. Малко маси, красиви лампи. Килим. И… — Тя млъкна, когато надникна в банята. — Мили боже, банята е разкошна.
	— Синът на предишната собственичка я е направил, също като кухнята. Край със слабата и студена струя под душа, скъпа!
	— Купи си нови хавлиени кърпи, намери малко картини и хубаво огледало за спалнята.
	— Здраво се пазариш, Еси.
	— Знам някои неща.
	Излезе и влезе в една празна стая.
	— Какво ще правиш с нея? Домашен офис?
	— Не, него вече го направих надолу по коридора. Смятах да е стая за гости. Ще имам две такива. Ти и семейството ти можете да отсядате понякога. Ще си купя огромен грил. И ще ти се реванширам за всичките похапвания и вечери у вас.
	— С удоволствие ще идваме.
	— През първия уикенд, в който може да се направи градинско парти, и двамата си взимаме почивни дни.
	— Договорихме се. Купи си голямо легло, имаш достатъчно пространство, проста кувертюра и пердета, малко бюро и стол, хубави лампи и странични маси, нищо в комплект, стар скрин, не скапан, а стар.
	— Ти да не си ми интериорен дизайнер? Да, да — каза Рийд, преди тя да отговори. — Знаеш някои неща.
	Еси продължи обиколката си и се натъкна на неремонтирана баня. Морскосини и черни плочки. Морскосини тоалетна, вана и душ. Морскосиня мивка в бял шкаф.
	— Харесва ми.
	— Така ли?
	— Ретро и кичозна, но има потенциал. Ще ти трябва нов шкаф и малко боя, забавни хавлии, завеса за душа. Ще стане много сладко.
	Продължи нататък, като подхвърляше толкова много идеи, че на него в един момент му се стори, че трябва да си води бележки. След това отвори вратата на кабинета му.
	— А — каза Еси. Той беше сложил голямото си грубо бюро от колежа в средата на стаята. Така можеше да вижда гледките, вратата и двете дъски, които бе опрял на стената.
	В центъра на първата дъска бе залепил снимката на Патриша Хобарт. Както и снимки на местопрестъпленията на нейните жертви, бе описал датите, бе добавил копия от новини.
	Плътни линии и пунктири тръгваха от средата навън и се пресичаха.
	На втората дъска бе залепил тримата стрелци от мола „Даунийст“, бе отбелязал развитието на действието по минути, имаше снимки на оръжията, снимки на убитите и техните имена и възраст. От тях с червена линия бяха отделени снимките, имената, възрастта, местонахождението и местоработата на оцелелите.
	В стаята имаше три сиви метални картотеки, няколко сгъваеми стола, облегнати на стената, която беше шпаклована, но не и боядисана, стария му малък хладилник, също от колежанските години, и грамаден кош за боклук, пълен с празни кенове от кока-кола и „Маунтин Дю“, бутилки от вода и пластмасови чаши за кафе.
	В отворения дрешник имаше канцеларски материали — хартия за принтера, скенер, папки, кутия с маркери, купчина тетрадки.
	На пода на дрешника бяха оставени кутия за бутилки минерална вода, кутия за кока-кола и още една за „Маунтин Дю“, всичките бяха отворени и изпразнени.
	Еси отиде до дъските и ги разгледа.
	— Добра и прецизна работа, Рийд.
	— Тук сега е спокойно и още не съм началник. Имах време. Тя обаче се е добрала до още един човек и пак се е укрила. Няма как да знаем кого ще набележи след това, нито къде и кога. Със същия успех можем да хвърлим листчета с имената в шапка и да изберем едно.
	— Тази извратена кучка си има своя логика. За нея всяка жертва досега е спечелила нещо от онази вечер. Малко слава, малко пари. Както и навици, които тя може да документира и да се възползва от тях. Всички се вписват в тази рамка, включително и Боб Кофакс.
	— Всичко е на страницата му във Фейсбук — съгласи се Рийд. — Къде отива, кога и защо. Още информация, след като стига там. Съчетала е работата с ваканция.
	— Да, така е. Федералните са я проследили до стая в същия курорт.
	Рийд рязко се извърна.
	— Сигурна ли си?
	— Знам как да не се набивам на очи и да си държа ушите отворени. Можеш да добавиш още едно име на дъската: Силвия Гътри. Тя никога повече няма да го използва, но с него е резервирала и платила стаята и разходите си. „Американ Експрес“. И е резервирала полета дотам и обратно, първа класа, директно от Ню Йорк. „Джетблу“ от летище „Кенеди“.
	— Чаз е в Ню Йорк. Получи повишение и се премести там.
	— Не смятат, че бърлогата й е там. Мислят като нас. Канада.
	— Тя няма да остане там.
	— Не е вероятно. Нося копия от снимките на паспорта и шофьорската книжка на Силвия Гътри в чантата си. На тях има нюйоркски адрес, но е фалшив. Можеш да ги вземеш за дъската си. Моята информация е, че е отлетяла за Бермудите в деня преди жертвата, отишла е на шибан масаж, поръчала е шампанско и изискана храна в стаята си. В сметката й има две безалкохолни дайкирита на плажа от третия ден. Тогава по същото време жертвата и семейството му направили добри сметки в бара, преди жертвата да се задъха, да припадне и да умре от цианида в коктейла си „Май Тай“.
	— За втори път използва този метод. Доктор У. — Рийд посочи към дъската. — Многолюден бал, цианид в питието. Мисля, че й харесва да стреля — добави той. — Мисля, че обича разкъсването, кръвта, но понякога с отрова е по-лесно.
	— На същото мнение съм — каза Еси. — Семейство Кофакс току-що били излезли от водата — продължи тя, докато крачеше из стаята. — Карали сърф, яздили, седнали на шезлонгите със сенници, които курортът предлага. Жертвата поръчва „Май Тай“, втори коктейл за следобеда, питие на съпругата си и лимонада за едно от внучетата, след това повлича жена си да влязат пак във водата с децата. Връща се, сяда, отпива от питието си. И умира на четиридесет и девет години, ден преди петдесетия си рожден ден. Тя е трябвало само да се изтегне, да види къде е седнал и какво пие. Да му сипе отровата, докато е бил във водата, и веднага да се разкара. И точно така е направила, върнала се е в спа комплекса на курорта и си е направила масаж на лицето. Предварително резервиран. Винаги е предвиждала отрова за тази жертва според мен. Ако не на плажа, тогава в бара край басейна или друго заведение на открито, някой от ресторантите. Видяла е своя шанс и се е възползвала.
	— Разпитвана ли е?
	— Натоварен сезон, но местните за кратко са говорили с нея. Казала, че е била на плажа по същото време, дори забелязала голямото щастливо семейство. Била тръгнала към спа комплекса и не била видяла никого край тях. Била потънала в книгата си. Докато федералните надушат случая, тя се изпарила.
	— Това е и късмет, освен интелигентност и планиране. — Рийд разглеждаше дъската, бръкнал в задните джобове на панталона си. — Много късмет.
	— Тя винаги изважда късмет. Доколкото знаем, той й е изневерил само с теб.
	— Да. — Рийд разсеяно потърка хълбока си с длан.
	— Как са хълбокът, рамото?
	— Добре съм. Все още практикувам йога.
	— Това искам да го видя.
	— Не, не би искала. Нека ти направя кафе.
	— Ще ти позволя да се упражниш как да правиш лате за момичето на мечтите ти, но нека го изпием тук. — Тя пак погледна към дъската. — Ще помисля върху това, да видим какво ще излезе.
	— Надявах се да го кажеш.
	Еси имаше два часа, преди да поеме обратно към ферибота. От съвместното им обсъждане не излезе кой знае какво, но двамата предположиха, че Хобарт може за известно време да се установи в по-топъл климат.
	Защо не?
	Като имаха предвид това, започнаха да търсят оцелели, които са се преместили на юг.
	— Наистина се радвам, че най-накрая успя да дойдеш. Следващия път — каза й той — ще има пържоли на грила за цялото семейство.
	— Имаш ли истински чинии?
	— Ами… почти.
	— Купи си чинии и легло. Оправи си гнезденцето, партньоре. Това е наистина страхотно гнездо.
	— Добре де, добре. Боже, майка ми каза същото и дори заплаши, че ще накара татко да донесе разни неща от тавана тук.
	— Купи си собствени. — Тя го смуши в ребрата. — Вече си голямо момче. — Понечи да го целуне по бузата, но се обърна, когато на вратата се почука.
	— Имаме компания.
	Той отиде до вратата и се усмихна широко, когато я отвори и видя Сиси.
	— Здравей, красавице. Точно навреме, за да се запознаеш с един от любимите ми хора. — Той я хвана за ръката и я въведе. — Сиси Ленън, Еси Маквий.
	— Ние се познаваме. — Сиси носеше зелена барета върху пуснатата си червена коса. Направи няколко крачки със старите си пухени боти и пое ръката на Еси. — Може и да не си спомняте.
	— Помня. Срещнах ви за кратко пред болничната стая на Май Хай Янг.
	— Не знаех — каза Рийд.
	— Искахте да видите как са тя и Симон — продължи Сиси. — Тогава останах с впечатление, че сте отдадена на професията си и загрижена жена. Никога не греша. Тук сте, за да прекарате известно време с Рийд?
	— Вече го прекарах. Невероятна къща. Ще стане още по-хубава, когато вътре се появят истински мебели.
	— Добре, мамо.
	— Трябва да тръгвам, за да хвана ферибота. Радвам се, че успях отново да ви видя, госпожице Ленън.
	— Сиси. Рийд, следващия път да доведеш Еси на гости у нас. Надявам се да вземеш съпруга и момченцето си.
	— Планирам го. Рийд. — Еси го прегърна и го целуна по бузата. — Гордея се с теб, началник.
	— Иди и изпрати Еси до колата — нареди Сиси. — В моята има пакет за теб. Можеш да го внесеш. — Тя разви яркозеления си шал, докато казваше това. — Аз ще си сипя чаша вино, ако имаш, Рийд.
	— Взех от бялото и червеното, които обичаш.
	— Ти си мой човек. Ела пак скоро, Еси.
	Сиси хвърли палтото, шала и шапката си на наистина противен диван. Еси е права за мебелите, помисли си тя и реши да пие от бялото вино, което Рийд изстудяваше в хладилника, както тя го обичаше.
	Наля две чаши. Знаеше, че той предпочита бира, но се надяваше новодомският й подарък да заслужава вино.
	Той се върна, натоварен с пакет.
	— Трябвало е да караш с отворен прозорец, за да побереш това. Студено е, Сиси.
	— Ние, островитяните, сме корави.
	— Това е картина. — И то голяма, напипваше рамката под дебелата кафява хартия, в която тя я беше увила. — Нарисувала си ми картина.
	— Да, и се надявам да я харесаш.
	— Няма нужда да я виждам, за да знам, че много ще ми хареса.
	— Ще е по-забавно, ако я видиш. Хайде, хайде, сваляй хартията. Имам категорично мнение къде трябва да отиде. Ще видим ти какво мислиш.
	Той трябваше да я остави на кухненския остров, за да отлепи тиксото и да издърпа защитния картон около ъглите на рамката. Обърна я и махна картона отпред.
	И се взря в нея поразен, благодарен, развълнуван.
	— Мамка му, Сиси.
	— Приемам го като одобрение.
	— Дори не знам какво да кажа. Невероятна е.
	Брегът, скалите, пясъчната ивица, всички цветове бяха толкова ярки и силни. Над водата летяха птици, бяла лодка се носеше към хоризонта. Най-синьото от всички сини небета се простираше над всичко, а един тънък бял облак имаше формата на дракон, като онези, които охраняваха стаята й за гости.
	Няколко изключително детайлно изрисувани миди бяха пръснати по пясъка като скъпоценности.
	Две фигури седяха на скалите, склонили глава един към друг, и гледаха към морето.
	— Това сме ние — промърмори той. — Това сме ти и аз.
	— Не те рисувам за последен път, но това е добро начало.
	— Не знам какво да кажа. — Той я погледна. — Честно, не знам как да ти благодаря. Вълшебна е. Също като теб.
	— Отлично казано. Изглеждаме добре, нали? Сродни души, които са се събрали.
	— Наистина те обичам, Сиси.
	— И аз наистина те обичам. Къде би искал да я окачиш?
	— Трябва да отиде над камината. Трябва да е на място, където може да се вижда отвсякъде.
	— Напълно прав си. Кога, ако не сега. Имам кукички. — Тя бръкна в джоба си. — И бормашина в колата, ако ти нямаш.
	— Да, имам.
	— И рулетка. Да го направим, и то както трябва.
	Сиси се оказа много капризна относно точността на измерванията и го порази с математическите си познания. С нейното суетене, изчисления и помощ той окачи първото си произведение на изкуството в новия си дом.
	— Имам оригинал на Сиси Ленън. Боже, аз съм част от оригинал на Сиси Ленън. И той е невероятен.
	Тя му подаде чашата и почука по своята.
	— За теб и твоя щастлив дом.
	Рийд отпи заедно с нея и я придърпа към себе си.
	— Къде ли щях да бъда сега, ако не беше слязла онази сутрин?
	— Писано ти е било да бъдеш тук и ето те тук.
	— Със сигурност така го чувствам. — Той я целуна по темето. — Май ще трябва сериозно да се заема с мебелите. Тук нищо не е достойно за картината.
	— Прав си. Като начало се отърви от този грозен диван.
	Рийд усети леко присвиване под лъжичката заради спомените от този грозен диван. Дремките и спортните състезания, които бе гледал на него, момичетата, които бе събличал.
	После погледна към картината и се замисли за спомените, които предстояха.


	На острова нямаше магазин за мебели, но имаше пазар втора ръка за антики. Той откри някои неща там, както и в единствения работещ целогодишно магазин за сувенири, който харесваше. За останалото използва интернет.
	Опита се да не мисли прекалено за зейналите рани в кредитната си карта.
	Но пък пазаруването на острова имаше и допълнителната функция на връзки с обществеността. Даде шест бири на Сесил, за да му помогне в носенето, сглобяването и подреждането на мебелите, и така получи възможност да опознае по-добре подчинения си.
	Научи например, че Сесил е опитен с инструментите. Не беше бърз, но беше неуморим.
	Двамата се отдалечиха и огледаха леглото — първата покупка на Рийд, защото определено искаше момичето на мечтите си в него. Дори си купи нов матрак.
	— Хубаво легло, шефе.
	— Мислиш ли? Да, става.
	Семпло, но не толкова, че да изглежда все едно не му пука. Харесваше вертикалните летви и ниската долна табла, която нямаше да му пречи, състарения черен цвят.
	— Искаш ли да му сложим чаршафи?
	— Ще се оправям с това по-късно. Да донесем и останалото. Благодаря ти, Сесил.
	— О, нямам нищо против. Обичам да сглобявам неща. И къщата е хубава.
	До момента, в който даде бирата на Сесил, вече разполагаше с обзаведена спалня, нов диван, второ легло с големи размери, както му бе наредено, в стаята за гости и нови нощни шкафчета и лампи. Надяваше се да не е прекалил.
	Изтощен се отпусна на новото си легло, на което още нямаше чаршафи. Замисли се и се подруса малко.
	Как, по дяволите, беше спал на онзи скапан стар матрак през цялото това време? Помисли си да се пресегне за бирата на новото си нощно шкафче — върху подложка, не беше глупак. Помисли си го пак.
	И се унесе.
	Присъниха му се дрелки и чукове, винтове и отвертки. Не беше толкова изненадващо, че сънува и някакъв невероятен сексуален сън със Симон в главната роля.
	В този сън новата горна табла на леглото му се блъскаше в стената, докато Симон бе обвила крака около кръста му.
	Събуди се твърд като желязо и малко задъхан. И осъзна, че блъскането не спира.
	— Мамка му, по дяволите. — Рийд скочи и положи всички усилия да се оправи. — Долу, момче — промърмори той и тръгна надолу по стълбите.
	Едрият куриер беше идвал и преди.
	— Съжалявам, бях горе.
	— Нова пратка. — Шофьорът подаде таблета си на Рийд, за да се подпише.
	— Нали знаете, че ако не отговарям или не съм тук, можете просто да оставите нещата.
	— Трябва да е заявено предварително, писмено.
	— Добре. Ще го направя.
	Шофьорът влезе в камиона си и остави Рийд с голям, абсурдно тежък кашон на прага.
	Той го издърпа вътре и извади джобното си ножче, за да разреже опаковката.
	— Чинии. Еха, купих си чинии.
	Спомни си, че са бели, защото, когато започна да търси, от множеството цветове и шарки го заболя главата. С бялото беше лесно.
	Само че сега трябваше да ги разопакова и вероятно да ги измие. Което означаваше да зареди миялната машина, а след това да ги извади оттам и да ги прибере.
	От тази мисъл пак му се приспа.
	Освен това още не бе сложил чаршафи на леглото и не бе разопаковал новите хавлиени кърпи. И тях ли трябваше да пере?
	Откъде, по дяволите, би могъл да знае?
	Нямаше смисъл да се обажда на майка си, за да я пита, защото тя веднага щеше да му каже, че трябва. Просто го знаеше.
	— Може да почака — реши Рийд и се върна горе, за да си вземе бирата. Каза си, че не се е затоплила прекалено, и я взе в банята.
	Но чиниите, хавлиените кърпи и всички останали неща се взираха в него, докато той не се предаде.
	Облече се, зареди чиниите в миялната машина, а хавлиените кърпи — в пералнята. Напомни си, че скоро ще пристигне и плазмата. Всъщност щяха да са две, бе поръчал една и за спалнята. Телевизорът на долния етаж нямаше да е върху камината, както си беше представял, защото там беше вълшебната картина. Но имаше и други стени.
	Оставаше му цяла седмица, преди да поеме работата като началник.
	Щеше да се справи.
	Качи се да сложи чаршафи на леглото — също нови (да не си бе изгубил ума?). Майка му без съмнение би заявила, че и те трябва да се изперат, но майната му. Не можеше да свърши всичко.
	Беше си взел завивка в цвят, наречен индиго — най-вече защото на рекламата леглото беше с такава и му се стори достатъчно добра. Към нея имаше и възглавници, с които му се стори, че ще му е трудно да се справи, но въпреки това се зае и с тях.
	Не му се излизаше за храна, затова избра надеждната замразена пица.
	Мина от бира на кока-кола и занесе вечерята си в кабинета.
	Седна и започна да яде пица, като се взираше в дъските.
	— Къде си, Патриша, садистична кучко. Обзалагам се, че си на някое топло място.
	Премести поглед към дъската с потенциалните жертви, към групата, която бе отделил. Един в Савана, друг в Атланта, един във Форт Лодърдейл, друг в Корал Гейбълс.
	Да не забравя и момчето, което бе постъпило във флота и в момента бе пратено в Сан Диего, и жената, която се бе преместила във Финикс със съпруга и дъщеря си.
	— Кой от всички? Къде се криеш сега?


	Патриша, понастоящем Елин Бостуик, имаше чудесна малка лятна вила в Корал Гейбълс.
	Всеки ден излизаше с фотоапарат, широкопола шапка и раница. Дегизираше се, водеше дружелюбни разговори със съседите. Каза им, че е фотограф на свободна практика и е дошла в този регион за три месеца, за да направи албум.
	С радост снима лигавите деца от съседната къща по молба на майка им идиотка. Разпечата ги, дори ги сложи в рамка.
	Каза на съседите си, че наскоро се е развела и иска да остане за малко сама, далеч от студа и тълпите на Чикаго.
	Емили Девлън (с моминско име Франк) беше на осемнайсет по време на касапницата в „Даунийст“. Връщаше се от лятната си работа в „Ориндж Джулиъс“, когато бе открит огънят.
	Разпознаваше изстрелите от другите шумове — баща й беше полицай — и затича с всички сили в обратна посока. Но тогава те започнаха да се чуват и от двете страни.
	Знаеше какво да направи, въпреки че бе обзета от паника. Намираш дупка и се скриваш. Пое към най-близкия магазин, като разбута потока от хора. Пред нея една жена падна; за малко да се спъне в нея. Емили бързо сграбчи жената под мишниците — тя беше възрастна, немощна и стенеше — и я повлече към магазина.
	Стъклото се пръсна; и двете бяха порязани, но Емили успя да издърпа жената зад витрината с летни блузи и пуловери. Покрай нея изтича продавачката със стрелкащи се очи. Наум Емили крещеше: „Недей, недей“.
	Затвори очи, когато чу писъка, последва тупване на тялото.
	Прегърна възрастната жена, която щеше да живее още осем години, преди да почине от естествена смърт. Тя остави на Емили 100 хиляди долара в завещанието си.
	Сега Емили беше съпруга и майка и бе използвала част от наследството си, за да купи къща в хубав квартал, далеч от зимите на Мейн и лошите спомени.
	Щеше да живее по-дълго от жената, която бе спасила, но времето й изтичаше.


>>	18.

	Рийд се облече за първия си ден като началник. Имаше униформа — бежова риза и бежови панталони, дори и шапка — но избра джинси и светлосиня риза. Щеше да слага униформата за специални случаи, но се довери на думите на баба си и реши, че трябва да започне така, както иска да продължи.
	Обу си ботите, които не бяха нови, но не и прекалено износени, и тъй като през март духаше студен вятър, сложи и коженото яке, което имаше от около десетилетие.
	Прикрепи служебното си оръжие към колана си.
	Предпочете да извърви пеша разстоянието от един километър до селото. Да намали въглеродния си отпечатък, а и като началник в участъка имаше кола за него.
	Разходката му даде време да се успокои. Не че беше притеснен. Живееше на острова от близо три месеца и вече бе напипал пулса му. Много от неговите 1863 жители на възраст от седем месеца до осемдесет и осем години не вярваха, че ще издържи зимата.
	Но той бе издържал.
	Някои от тях смятаха, че няма да изкара лятото като началник.
	Но той щеше да го изкара.
	Не просто харесваше живота си тук, това място беше неговият живот.
	Имаше и друга мисия и щеше да работи по случая „Хобарт“, докато откачената кучка чуе как се затръшва вратата на килията й; но от днес негов приоритет трябваше да бъде островът.
	Забеляза два елена в участъка от гората, който смяташе за свой, и прие това като положителен знак. Топящият се сняг бе разкалял почвата под краката му и в нея се бяха образували локви и островчета. Но зимата още не бе свършила, поне според старците, които следобед висяха в „Изгрев“, пиеха кафе, играеха карти и се шегуваха.
	Всички те бяха постигнали консенсус, че ще трябва още един североизточен вятър, за да издуха зимата и да донесе пролетта.
	Не смяташе да им противоречи.
	Подмина някои от ваканционните вили, които щяха да останат затворени до лятото. Вандализмът, дори и от хлапета аматьори, беше рядко явление. Всеки познаваше всекиго и всеки знаеше, че островната икономика до голяма степен зависи от летовниците.
	Още няколко къщи на местни. Рийд си бе набелязал да се запознае макар и само повърхностно с всички, които живееха тук целогодишно.
	Художници, фотографи, магазинери, готвачи, градинари, пенсионери, занаятчии. Двама адвокати, няколко медицински работници, механици, майстори (и майсторки) и т.н.
	Всички те движеха живота на острова.
	Сега и той беше част от тях.
	Загледа се във ферибота, който се плъзгаше към континента. Някои имаха бизнес тук и се хващаха на работа извън сезона. Малка група пращаше децата си в частни училища. Четиридесетминутното пътуване не беше толкова дълго, поне така му се струваше. Нямаше задръствания все пак.
	Мина покрай фериботното пристанище, където си спомняше как колите се редяха на опашка, за да се приберат след летен ден на Острова на спокойствието.
	Влезе в селото. Също като летните вили, повечето магазини и ресторанти бяха затворени до летния сезон. Някои щяха да бъдат освежени с нова боя, когато настъпи пролетта, и избелелите им дъски щяха да станат ярки, за да привличат посетители и техните пари.
	Оттам марината и плажът предлагаха всичко, което летовниците биха могли да поискат: слънце, пясък, вода и водни спортове.
	Стигна до „Изгрев“, влезе и го посрещна миризма на бекон и кафе.
	Барманката Вал с яркорусата коса и розовата престилка му се усмихна весело.
	— Добро утро, началник.
	— Добро утро, Вал.
	— Нервно ли ти е първия ден, а?
	— Не чак толкова. Ще ми трябват шест големи кафета за навън. Две черни, едно само със сметана, едно със сметана и захар, едно със сметана и двойна доза захар и едно с ваниловия ви крем и тройна доза захар.
	Тя му кимна и отиде да вземе каната.
	— Черпиш участъка?
	— Струва ми се подходящо в първия ден.
	— Правилно. Ще отбележа какво има в тях, за да знаеш. Може би ще вземеш и кейк с тях.
	— Дал съм поръчка за дузина понички от пекарната. Ченгета, понички. При нас е така.
	Докато Вал изпълняваше поръчката, Рийд поздрави някои от редовните посетители за закуска: двама посивели мъже с толкова силен акцент от Нова Англия, че трябваше да си пренастрои ушите, за да разбере какво казват; управителят на сезонния пансион за домашни любимци; блогър, който пишеше за птици, с фотоапарата си, очила за поход и тетрадка; банковият мениджър; местният библиотекар.
	— Благодаря, Вал.
	— Успех днес, началник.
	Рийд понесе таблата с кафетата към пекарната, взе дузина понички и поговори набързо с жената, управляваща „Ваканционни имоти под наем“, която чакаше за кифлички за брейнсторминг събрание.
	Продължи, зави надясно и тръгна към избелялата едноетажна сграда с тясна покрита веранда. На табелата на тревистата ивица между тротоара и верандата пишеше: „Полицейски участък — Остров на спокойствието“.
	Като крепеше с усилие кафетата и поничките, Рийд изрови ключовете, които предшественикът му бе дал предната вечер на бира за сдаване на поста. Той отключи вратата, пое дълбоко дъх и влезе в новия си дом точно в седем и двайсет.
	Сиси, която твърдеше, че е самотна вещица, освен че си падаше малко ясновидка, бе настояла за някакъв ритуал. Пречистване, отваряне, нещо подобно. Не виждаше нищо лошо да й позволи да запали няколко свещи, да размаха китка градински чай и да попее.
	Огледа се из помещението, което с очите на градско ченге виждаше като хамбар. Бюрата на подчинените му — четири, на двойки срещуположни места, и още две за летните кадри. Диспечерската станция беше до дясната стена. Столовете за посетителите бяха строени покрай лявата. Имаше окачена карта на острова и растение с много жалък вид в саксия в ъгъла.
	Желязната врата водеше към три килии в дъното. Друга — към малка стая за оръжия. Една тоалетна, унисекс, миниатюрна стая за почивка с котлон за кафе, малък хладилник и микровълнова печка. Маса, покрита с издраскан линолеум, която се надяваше да смени, стига да намери средства в бюджета си.
	Той имаше бюджет. Това не беше ли ритник в задника?
	Тръгна из хамбара към тесния коридор, който в единия си край водеше към стаята за почивка, а в другия — към тоалетната и неговия кабинет. Влезе в кабинета си, остави кафетата и поничките, свали си якето и го окачи на закачалката до вратата. Бюрото му бе обърнато към вратата на основното помещение и щеше да го остави така. Имаше приличен стол, компютър, бяла дъска за графиците, коркова дъска, шкафове и един-единствен прозорец, през който влизаше слънчева светлина.
	Имаше си собствен котлон и след време смяташе да го смени с истинска кафемашина.
	— Така — каза на глас.
	Отиде зад бюрото си, включи компютъра и въведе паролата. Предната вечер, по време на магическия ритуал на Сиси, беше създал документ, който сега отвори, прегледа и изпрати.
	Когато чу вратата на участъка да се отваря, стана, взе кафетата и поничките и отиде в основното помещение.
	Не се изненада, че Мати Стивънсън е дошла първа.
	— Шефе — каза тя малко хладно и малко троснато.
	— Благодаря, че дойде толкова рано. Черно кафе. — Извади чаша от подноса.
	Тя се намръщи.
	— Благодаря.
	— Понички. — Отвори капака на кутията. — Първа си, така че избирай.
	Тя продължи да се мръщи и той сложи кутията на най-близкото бюро.
	— Когато извикам всички половин час по-рано, най-малкото, което мога да направя, е да донеса кафе и понички.
	Докато тя се чудеше коя да избере, влязоха Лион и Ник.
	— Началник Куотърмейн — каза Лион дружелюбно, но официално.
	— Кафе — каза Рийд и подаде чашите. — Понички. — Размаха пръст към кутията.
	Влезе Сесил.
	— Здравейте. Закъснях ли?
	— Точно навреме — каза му Рийд и му подаде кафето.
	— Еха, благодаря, шефе. Хей, точно както го обичам.
	— Вземи си поничка и сядай.
	— Проклетото куче! — Дона се втурна вътре. — Не знам защо оставих Лен да ме убеди да си взема куче. Какво е това? — попита тя, докато сваляше пухкавото си яке и издърпваше приличащия на боа шал. — Да няма купон, това не е ли полицейски участък?
	— Събрание. — Рийд й подаде последното кафе. — Вземи си поничка.
	— Понички. Накрая ще свършим като шайка дебели ченгета. — Но си взе.
	— Оценявам, че всички дойдохте по-рано. Снощи пих бира с началник Уикет и той пожела да ви кажа, че ви благодари за работата, която сте свършили под негово ръководство. Няма да променям много неща тук.
	— Много неща? — изсумтя Дона и захапа една пълна с желе поничка.
	— Точно така. Ще си поиграя малко с бюджета, да видим дали мога да взема нова маса в стаята за почивка. Ще запазя политиката на отворената врата на началник Уикет. Ако вратата ми е затворена, значи има причина за това. Иначе е винаги отворена. Ако Дона все още не е раздала на всички мобилния ми телефон, вземете го от нея. И ще ми трябват вашите. Искам да държите телефоните си заредени и у вас през цялото време. И когато сте дежурни, и когато не сте. Знам, че началник Уикет е използвал бялата дъска за графиците. Аз ще използвам компютъра. Направил съм графика за следващия месец. Ще бъде на компютрите ви. Ако някой има нужда да се размени или иска почивка, можете да се разберете помежду си. Просто искам да знам. Ако не можете да се разберете, ще измислим начин.
	— И твоят график ли е там? — поиска да знае Мати.
	— Да. Докато сме тук, може ли някой да ми каже какво, по дяволите, е това нещо?
	Всички погледнаха към болнавото растение.
	— Много грозно — каза Дона. — Съпругата на началника му го даде по незнайна причина. Трябва да го избавим от мъките му.
	— Виж, Дона… — започна Сесил.
	— Началникът зачерняше всички растения. Не се обиждай, Сесил.
	Сесил, единственият чернокож в стаята, се ухили.
	— Аз също. Но не можем просто да го изхвърлим. Не е редно.
	— Някой да се оправя добре с растенията? — попита Рийд. — За себе си не знам. Никога не съм се опитвал да отглеждам нещо.
	Всички като един се извърнаха към Лион.
	— Добре, Лион, ти отговаряш за това нещо там. Ако умре, ще му направим прилично погребение. И преди да започне цъфтежът, може би ще ми кажеш нещо за лупините и всичко друго, което ще порасне в двора ми.
	— Ще ти помогна.
	— Страхотно. Още нещо лично. Мисля, че ще ми трябва някой, който да чисти дома ми веднъж или два пъти в месеца. Нямам предвид вас. — Нямаше как да не се засмее, защото лицата им бяха в диапазона от каменни до отвратени. — Питам за предложения.
	— Кейли Майкъл и Хестър Дарби отговарят за „Ваканционни имоти под наем“ — каза му Дона. — Наемат допълнителна работна ръка през летния сезон, но Кейли и Хестър са местни.
	— Запознах се с Хестър.
	— Тъй като си сам мъж без домакински умения в голяма къща, ще е по-разумно да наемеш и двете. Ще свършват по-бързо и са добър екип.
	— Благодаря. Ще говоря с тях. Ако някой има въпроси, коментари, ехидни забележки, сега е моментът. Ако са по-лични въпроси, коментари и ехидни забележки, можем да се видим в кабинета ми.
	— Ще бъдем ли порицавани за ехидни забележки?
	Той погледна Мати право в очите.
	— Май предстои да разберем. Не съм много строг, но не съм и мекушав. Ще трябва да ми намерите слабото място. Вижте си графиците. Аз ще съм в кабинета си.
	Взе си поничка, докато излизаше.
	След по-малко от десет минути на вратата му се почука.
	— Влез, Ник.
	— Сложил си ме дежурен следващата събота вечер. Тогава празнувам шест месеца от сватбата и обещах на Тара, съпругата ми, да я заведа в Портланд в хубаво заведение. Сесил каза, че може да се смени с мен.
	— Ще го оправя. Как се запозна с Тара?
	— Беше се хванала с приятелка на работа през лятото на острова преди две години. Спасителка. Извади от водата един тип, който после се оказа, че получил инфаркт и за малко да се удави. Извади го, направи му изкуствено дишане, върна го към живот. Аз патрулирах на плажа, така че говорих с нея, взех й показания и т.н. И това беше.
	Той се усмихна с блеснали очи.
	— Както и да е. Благодаря, шефе.
	Минути по-късно влезе Мати, седна и скръсти ръце.
	— Да не би да следва ехидна забележка?
	— Зависи. Започва като коментар и въпрос. Дали ще има ехидна забележка, зависи от отговора ти.
	Той се облегна.
	— Давай.
	— Началник Уикет беше добро ченге, добър шеф и добър полицейски началник, но имаше един пропуск. Имаме само една тоалетна.
	— Така е и не виждам как мога да разтегля бюджета, за да добавя още една.
	— Не ми пука за това. Пука ми, че пропускът на шефа беше, че очакваше аз и Дона да се редуваме да чистим тоалетната. Защото имаме яйчници, така мислеше той.
	— Не споделям този начин на мислене. Освен ако не успея да разтегля бюджета и да наема някой да идва веднъж седмично…
	— Мъжете са миризливи и мърляви. Веднъж седмично не стига.
	— Добре тогава, два пъти седмично, ако успея да намеря пари за външен човек. Ако не, всекидневно почистване, пълна ротация. Включително и за тези с яйчници. Ще изпратя заповед за това.
	— Ти включен ли си в ротацията?
	Той й се усмихна.
	— Аз съм началник на полицията. Това означава, че не чистя тоалетни. Но ще се постарая да не съм миризлив и мърляв.
	— Тоалетната хартия трябва да е на поставката, а не на проклетата мивка.
	— Ще добавя и това.
	— Седалката на чинията се сваля.
	— Мили боже. — Рийд се почеса по врата. — Какво ще кажеш капакът и всичко останало да се свалят след всяко ползване? Само седалката? Това значи, че имам любимци.
	— Така е справедливо. — Мати се поколеба.
	— Още ли има?
	— Само полицаите трябва да се редуват да чистят тоалетната.
	— Защо не и Дона? Тя не я ли ползва?
	— Трябва да клекнеш, за да измиеш чинията. Тя е във форма и е гъвкава, но знам, че я болят коленете.
	— Добре, само полицаите. Благодаря ти, че ми каза.
	Тя кимна и стана.
	— Защо си ме сложил да патрулирам с Ник и Сесил, а не с Лион?
	— Защото и двамата имат нужда от обучение, а ти и Лион — нямате.
	— Преди…
	— Вече не е преди. Зарадвай се на тоалетната си победа, полицай. — Той чу телефона в общото помещение да звъни. — Ако това е повикване, вие с Ник сте първи. Да действаме безопасно.
	До края на първия ден Рийд свърши още неща — направи компромиси, но в повечето случаи удържаше позицията си. Пое няколко обаждания, за да е в течение на нещата.
	В края на първата седмица заключи участъка, чувствайки се доволен и стабилен. Остави колата си пред полицията, предпочете да върви пеша. Ако имаше обаждания след работно време, щеше да вземе личния си автомобил. Купи някои неща на пазара и тръгна към дома си, а въздухът миришеше на буря.
	Синоптиците от „Изгрев“ казаха, че североизточният вятър настъпва. И тъй като официалната метеорологична станция потвърди това, той смяташе да затвори капаците на прозорците, за да е готов, в случай че се получи съобщение за поражения от буря, нещастни случаи или паднали дървета.
	Дърветата му се люлееха под свистящия вятър, но те и преди бяха оцелявали в бури. Пое към задната страна на къщата, към кухнята.
	Забеляза колата на Симон, паркирана до неговата, и си помисли: „О, да. Най-накрая!“.
	Не я видя, затова заобиколи откъм страната на къщата с лице към водата. И тя беше там, стоеше срещу вятъра, а косата й се развяваше. Сега бе в цвета на любимия махагонов бюфет на баба й.
	Сърцето му затупа: туп, туп, туп. Почуди се дали винаги ще става така.
	— Здравей — извика той. — Хубав бриз, а?
	Тя се обърна, очите блестяха, лицето й грееше.
	— Няма нищо по-хубаво от настъпваща буря. — Приближи се към него. — Как мина първата седмица?
	— Не беше зле. Искаш ли да влезеш?
	— Да.
	Симон тръгна с него, наблюдаваше го, докато отваряше плъзгащата се стъклена врата към кухнята.
	— Не заключваш ли?
	— Ако някой иска да влезе, просто ще счупи стъклото. — Той остави покупките на плота. — Искаш ли питие?
	— Какво предлагаш?
	— От виното на Сиси. — Имаше по бутилка бяло и червено. Вдигна ги във въздуха.
	— Ще пия каберне. — Симон се разходи. — Хубав диван. Имаш нужда от малко възглавнички.
	— Жените имат нужда от възглавнички. Аз съм мъж.
	— Мъж, който вероятно иска жени да сядат на дивана му.
	— Имаш право. Значи — възглавнички. Не знам нищо за тях обаче. — Отвори кабернето.
	— Ще се справиш. — Тя отиде до картината. — А това е прекрасно.
	— Най-хубавият ми подарък. — Взе бира за себе си и й занесе виното. — Искаш ли да те разведа?
	— Да, след минута. Добре си започнал тук долу. Имаш нужда от още произведения на изкуството, няколко стола, още една-две маси, включително и тук, за да има къде да седнеш, когато поканиш някого на вечеря.
	— Не мога да готвя. Е, само бъркани яйца и ПСБ.
	— ПСБ?
	— Печено сирене и бекон. Специалитетът на заведението заедно със замразената пица. Гладна ли си?
	— По-скоро любопитна. — Седна на облегалката за ръце на дивана и отпи от виното. — Последния път, когато те видях, а това беше преди повече от две седмици, ти ме целуна и ми каза, че съм най-красивата жена, която си виждал някога.
	— Така е.
	— Но не направи нищо повече.
	Той вдигна тост с бирата и отпи.
	— Но ти си тук, нали?
	Тя вдигна вежди и една от тях изчезна под махагонов кичур.
	— Това може би те прави умен, стратег или късметлия. Чудя се кое от трите е?
	— По малко и от трите. Реших, че притискането ще е грешка.
	— И си прав. И също така реши, че като изчакаш, аз сама ще дойда?
	— Надявах се. Но трябва да ти кажа, че можех да издържа само още два дни, преди да тръгна към теб. Обмислях как да го направя елегантно.
	— Добре тогава. — Тя стана. — Имам нещо за теб в колата. Не бях сигурна дали да ти го дам. На първо място, не бях сигурна, че ще подхожда на дома ти. Мисля, че ще подхожда. — Подаде му чашата си. — Защо не ми налееш още, докато го донеса?
	— Разбира се.
	Той й доля вино и се почуди как да разбира поведението й. Тя не точно флиртуваше, по-скоро разговаряше. Помисли си, че би се удавил в странната си зелена вана, ако тя реши да си останат само приятели.
	Симон се върна, подаде му кутия и взе чашата.
	Рийд разряза връзките с джобното си ножче и започна да къса опаковката. Извади скулптура на жена, не по-голяма от ръката му. Беше изключителна, кацнала върху нещо като стъбло с напъпил цвят, самата тя бе като цвете с посипана по раменете коса, която стигаше до крилете й.
	Беше вдигнала ръка към косата си, сякаш да я отметне от лицето си, устните й бяха извити в усмивка, а очите й с дълги мигли показваха, че се забавлява.
	— Феята на твоята къща — каза му Симон. — За късмет.
	— Мили боже, първо оригинал на Ленън, а сега оригинал на Симон Нокс.
	— Някои мъже могат да решат, че феята е прекалено момичешка.
	— Аз мисля, че е прекрасна. — Той я постави на полицата над камината до ъгъла на картината, най-близо до мястото, на което бяха нарисувани двамата със Сиси. — Тук става ли?
	— Да, става. Трябва ти свещник от другата страна. Нещо интересно и нещо не чак толкова…
	Той се приближи и я целуна малко по-настойчиво от първия път.
	— Благодаря.
	— За нищо. — Този път тя отстъпи назад. — Какво ще кажеш да ме разведеш?
	— Много подходящ момент. Наех екип за почистване два пъти месечно. Идваха днес.
	— Кейли и Хестър. Чух.
	Той я разведе из основното ниво. И тя като Еси и Сиси даде свои предложения.
	Спря пред затворена врата.
	— Кабинет — каза той и постави ръка върху бравата, за да остане вратата затворена. Със сигурност не искаше тя да види дъските му. — За него се грижа сам, така че вътре е доста разхвърляно. Имам стая за гости ей там.
	— Наистина е хубава, гостоприемна.
	— Партньорката ми имаше идеи, така че се опитах да ги следвам. Надявам се, че със съпруга й ще я използват това лято. Имат дете, но имам и втора стая за гости, или ще имам след време. И родителите ми. Сестра ми и семейството й. Брат ми и неговото.
	— Банята е хубава. Тя ли е основната?
	— Не, основната е в другия край.
	По пътя Симон се спря до това, което той наричаше ретро зелено.
	— Това е… просто очарователно. Всеки друг би изкъртил всичко тук, но ти си я оставил и е страхотна.
	— И сега трябва да си призная, че първата ми мисъл беше да я изкъртя. Еси, партньорката ми, беше на друго мнение. И ми прати завесата за душ на морски кончета, хавлиите и дори огледалото над мивката с рамка с мидички. Единственото, което съм купил аз, е шкафът под мивката. О, и накарах Джон Прайър да смени крановете. Бяха доста ужасни.
	— Но си запазил стария стил. От средата на века. Трябва ти русалка — реши Симон. — Намери си хубав плакат със секси русалка, сложи го в бяла рамка в стил шаби шик като шкафа под мивката и го окачи на стената.
	— Русалка.
	— Секси русалка.
	Тя излезе и го последва към спалнята.
	— Я да видим. — Влезе и се завъртя. — И това ли са идеи на партньорката ти?
	— Някои. Тя настоя да си купя легло.
	— Щом си нямал, на какво си спял?
	— Беше легло. Нещо като легло с матрак върху дървена рамка с пружини върху пода. В Портланд живях в един апартамент, истинска дупка. Нанесох се там след колежа и останах, защото исках да си купя свой дом. А за това трябва да пестиш, да намериш подходящото място. Не беше от апартаментите, в които се замисляш за мебели.
	— Тук си се замислил. Цветовете са хубави, силни, но отпускащи. Харесва ми, че не си взел нов скрин. Ти ли го боядиса в тъмносиньо?
	— Намерих го на вехтошарския пазар — взех някои неща оттам. Чекмеджетата имаха нужда от малко поправка, но вече беше боядисан. Видях го и си помислих: „Имаме сделка“.
	— Няма пердета на френския прозорец към терасата. Никога не бих сложила пердета на тази гледка. Ако искаш да спиш до късно, завий се през глава. — Тя се обърна към него. — Случва ли ти се сутрин да се събудиш и да си помислиш: „Всичко това мое ли е?“.
	Той се огледа и закима.
	— Общо взето, всеки ден.
	Тя отвори вратата и остави вятъра да влезе.
	— Боже, усещаш ли как преминава през теб? Цялата тази сила и красота. Енергията.
	Косата й се развя на диви вълни. Кожата й сякаш искреше на фона на разгневеното бурно небе. В далечината той видя първата светкавица.
	— Да.
	Тя затвори плавно вратата, обърна се, косата й беше разрошена и секси, лицето й блестеше. Отиде до нощното шкафче и остави чашата си.
	— Подложка.
	— Ако оставя чаша или бутилка без подложка, ще чуя гласа на майка ми, а тя може да говори много нервно и хладно: „Рийд Дъглас Куотърмейн, не съм те учила така“. Така че… подложки, защото понякога на човек му се иска да се излегне с бира.
	— Така е. — Симон се приближи към него и впила очи в неговите, започна да разкопчава ризата му.
	Той като насън я сграбчи лудо, взе това, което толкова отчаяно искаше.
	За своя изненада, както и за нейна, хвана заетите й ръце със своята свободна.
	— Ще забавя малко нещата — каза.
	Тя пак вдигна вежди.
	— О?
	Рийд трябваше да си поеме дъх и да се отдръпне. Тъй като имаше само една подложка подръка, сложи бирата си на чинията, в която всяка вечер изсипваше монети.
	— Да не би грешно да съм разчела сигналите?
	— Не. Отличен 6 по разчитане и осмисляне. Искам те от първата секунда, в която те видях да слизаш по стълбите на купона на Сиси. Не, излъгах — поправи се той. — Искам те, откакто видях онази картина, която Сиси нарича „Изкушение“.
	— Оттам и името — каза тя, без да откъсва поглед от него.
	— Да, добро заглавие. Но на купона те видях. Видях те да слизаш по стълбите и всичко се преобърна. Всичко спря, след това отново тръгна. Беше невероятен миг, Симон.
	— И преди си имал такива.
	Когато тя понечи да се извърне и да посегне към чашата си, той сложи длан на рамото й.
	— Не и такъв. Нека да изясним нещо. Това пак е невероятен момент. Просто искам да го забавя.
	— Не искаш ли да правиш секс с мен тази вечер?
	— Казах, че искам да го забавя малко. Не съм казвал, че съм си изгубил разсъдъка. Искам те тази вечер. Ще те имам тази вечер, стига да не си тръгнеш. Просто искам да забавя нещата.
	Той я притегли и я целуна по устата.
	Целуна я дълго и бавно, в контраст с бурята, която започваше от другата страна на стъклото. Нежно, меко, замечтано.
	— Не си тръгвай — прошепна той.
	В отговор тя го прегърна през шията и направи целувката още по-дълбока.
	— Колко бавно? — попита тя.
	— Много бавно, поне в началото. — Той свали якето от раменете й. — Сънувал съм доста горещи сънища с теб в това легло. Можем да стигнем и до тях.
	Върна се на устата й, а вятърът навън напираше. Падаха светкавици, а след тях трещяха гръмотевици.
	Тя го бе подценявала, сега вече го знаеше. Беше толкова сигурна, че няма да се задълбочат, че ще се отърве от тази проклета тръпка, която бе посял в нея.
	Но Рийд я бе примамил да иска повече, да дава повече, да чувства повече.
	Когато той я вдигна от пода, тя усети как сърцето й подскочи, чу как дъхът й спря. След това той пак намери устата й. Боже, беше добър в това. Когато я постави на леглото, тя го притегли към себе си и пое цялата му тежест и форма, преди да се претърколи отгоре.
	— Мога да съм бавна. — Стрелна устни към неговите, докосна ги леко, колкото да го подразни. — Но го искам.
	Като се взря отново в него, довърши разкопчаването на ризата му и изрита обувките си. Легна върху него и захапа брадичката му.
	— Харесвам лицето ти. Издължено, ъгловато, очите ти са кротко зелени, макар че никак не са кротки. Правих скици на лицето ти.
	— Така ли?
	— Опитвах се да реша какво да те правя. — Тя отметна коса и му се усмихна. — Реших това. — Прокара ръце по тялото му, но се спря стресната. — Имаш пистолет.
	— Извинявай. Извинявай. — Той я претърколи по гръб и седна. — Бях забравил. — Разкопча оръжието и го пъхна в чекмеджето на нощното шкафче.
	— Забравил си, че го носиш, защото е част от теб.
	— От работата ми.
	— И от теб.
	Той се обърна и я видя на колене зад него.
	— Всичко е наред — каза му тя. — Просто ме стресна за миг. Но кой разпознава по-добре добрите от лошите от теб и мен? Сега вече наистина искам да ме съблечеш.
	— Мога да го направя.
	— Но първо трябва да си свалиш обувките, за да мога да направя същото с теб.
	— Добра идея. — Той се наведе, задърпа връзките.
	— Откога не си го правил?
	— От… — За малко да каже: отпреди прострелването. — От миналата есен, по една или друга причина.
	— Дълго време. И за мен беше дълго. По една или друга причина. Може би можем да забързаме нещата. Съвсем малко.
	— Също така добра идея. — Той се обърна, коленичи пред нея и свали пуловера й. Тя носеше черен изрязан сутиен. — Боже. Извинявай, но ще ми трябва един момент.
	Когато я прегърна, тя отпусна глава назад.
	— Имаш един момент. Или два. Добър си с ръцете, Рийд. Силни са, уверени.
	— Отдавна искам да те докосна с тях. Ето така.
	— Никога не ме притисна.
	— Струваше си да почакам.
	Тя вдигна глава и отвори очи.
	— Чакането свърши.
	Отметна ризата му, притисна се към него и се отдаде на следващата целувка. Вече по-жадна. По-страстна. Дръпна колана му, когато желанието я заля.
	В стаята край тях избухна светлина от светкавиците, бурята отвърна с рев. Дъждът плющеше, блъскан от виещия вятър.
	Той я бутна назад и издърпа джинсите й, после тя издърпа неговите.
	— Ще го караме по-бавно после — успя да каже Симон.
	— Най-добрата идея досега. Позволи ми…
	Устата му бе навсякъде по нея. Имаше толкова много да вкуси, толкова много да усети. Когато ръцете му я намериха, гореща, влажна, готова, тя се изви към него с дрезгав стон.
	— Не се бави, не се бави.
	— Не мога.
	Той я съблече докрай и влезе в нея.
	Светът се разтресе най-накрая, най-накрая той се остави да получи нещо. Хвана ръцете й, сякаш искаше да ги върже за леглото. Краката й се сключиха около него, бедрата й горяха, тя искаше още и още.
	Стисна го здраво и настойчиво като юмрук, но той се държеше, едвам се държеше, за да удължи мига, дори след като тя извика.
	Тя отново се възбуди, стенеше все по-силно, издигаше се и се спускаше с него.
	Този път, когато стигна до кулминацията, каза името му. И потънал в нея, той също свърши.


>>	19.

	Двамата останаха преплетени, потни и задъхани, докато вятърът превръщаше дъжда в лед, който удряше по прозорците и издаваше звук като цвъртяща мазнина. Ако зависеше от него, Рийд би останал така, горд и задоволен, с момичето на мечтите си, до пролетта.
	Наистина съм горд, помисли си той, докато ръцете на Симон се плъзгаха нагоре и надолу по гърба му. След това пръстите й проследиха белега от изходната рана на рамото му.
	Той се размърда, подпря се на лакът и се загледа в нея.
	— Имаш най-невероятните очи.
	— Кафяви са.
	— Ама и ти си една художничка, щом най-доброто, което можеш да кажеш за тях, е, че са кафяви. Те са като на тигър. Като тъмни кехлибари. Добре ли си така?
	— Ама и ти си един полицейски началник, щом при всички налични доказателства питаш дали съм добре.
	— Опитвах се да съм скромен. Наистина трябва да останеш. Навън времето е лошо — продължи той, преди тя да се съгласи или да откаже. — Наистина лошо. Признавам, че ако беше топла юнска вечер, щях да поискам да останеш завинаги. Освен ако Сиси не се предаде, тогава ще трябва да те изритам.
	— Говориш за свалки с баба ми, докато лежа гола в леглото ти.
	— Фактите са си факти. Но сериозно, трябва да останеш. Имам вино, замразена пица и още секс.
	Тя му отправи палав поглед и лека усмивка.
	— Каква замразена пица?
	— Наденица и пеперони. — Преобърна се и взе чашата й за вино. — Имам и сладолед на клечка.
	— Сладоледът на клечка реши нещата. — Тя седна и взе виното. — Но ще настоявам и за още секс.
	— Преди или след пицата?
	— След. Гладна съм. Трябва да пратя съобщение на Сиси. Знаеше къде отивам и ще се досети какво е станало, но навън времето е лошо и искам да е спокойна, че съм прибрана на сигурно място.
	Той стана и отиде до прозореца.
	— Времето наистина е лошо. Кажи й да ти върне съобщение. Да сме сигурни, че и тя е добре.
	— Сиси е преживяла повече бури от теб и мен взети заедно. И има генератор. Затова прави обичайното си събиране за пристигането на североизточния вятър. Няколко приятели, много храна и алкохол. Всички ще останат при нея, докато бурята свърши. Ти беше поканен — каза му тя. — Но аз имах други идеи.
	Той разпали огъня и усили трепкащата светлина на пламъка.
	— Имаш добри идеи.
	— Радвам се, че мислиш така. Защото знаеш ли каква друга идея имам? Искам да направя твоя скулптура. Пазител. Закрилник — разсъждаваше тя на глас. — Не с огнестрелно оръжие, не ги обичам. Мисля си за меч. Може би в момента на замахване. Може би…
	Той се обърна към нея.
	— Все едно съм в доспехи?
	Тя се засмя и се измести назад, за да се подпре на възглавницата и да отпие.
	— Не, Рийд. Ще носиш меч.
	— Не мисля, че…
	— Ти си в добра форма, имаш привлекателно тяло. Слабо, но не кльощаво. На купона на Сиси беше на границата на кльощав, но си върнал формата си.
	— Още съм няколко килограма под нормата. — Рийд не беше от срамежливите, но посегна към захвърлените си боксерки. — Не мога да ги кача.
	— Изглеждаш добре. Познавам човешката анатомия, мъжкото тяло. Изглеждаш силен и във форма, въпреки че си слаб. — Тя стана и отиде при него, прокара пръсти по белега на рамото му и на хълбока. — И тези.
	— По-добре да ги няма в скулптурата.
	— Не. Те са част от теб, част от закрилника. Бил си ранен, но пак си вдигнал меча. Това е достойно за възхищение.
	— Това е работа.
	— Това си ти. Момчето, което спря, грабна ужасеното дете насред един кошмар и го защити. Възхищавам се на това. Сигурно щях да дойда при теб и ако не се възхищавах… Постите ми бяха дълги. Но нямаше да остана. — Тя се вдигна на пръсти и докосна устните му със своите. — Имам нужда да направя твоя скулптура. Вече мога и по памет, но предпочитам да ти направя скици.
	— Опитваш се да ме принудиш със секс.
	— О. — С много бавно разтягаща се усмивка тя плъзна ръка по гърдите и по корема му. — Така ще направя.
	— Ще се наложи да поискам да го докажеш.
	Той я придърпа към себе си, искаше да покрие с целувки тази усмивка. И телефонът му звънна.
	— По дяволите. Мамка му! Извинявай. — Клекна до джинсите си и извади телефона от джоба. — Куотърмейн. Добре, по-бавно. Къде? Добре, тръгвам. Запази спокойствие. Трябва да вървя — каза той на Симон, докато си навличаше джинсите. — Тази вечер съм на повикване.
	— Какво има?
	— Катастрофа, паднало дърво, много истерия.
	— Мога да дойда с теб.
	— Абсолютно не. — Той си облече ризата. — Остани. Затопли си пица във фурната. Яж. Ще ти пратя съобщение. — Той взе оръжието си от чекмеджето и го закопча на колана.
	— Ще ти трябва дъждобран.
	— Имам всичко необходимо за дъжда на долния етаж. — Седна и си завърза обувките. — Фенерчето е тук в чекмеджето, ако токът угасне.
	— Внимавай, началник. Времето навън наистина е лошо.
	— Де да ми беше подръка мечът. — Той стана, прегърна я и я целуна. — Пицата и сладоледът са във фризера. Ще се върна веднага щом мога.
	Значи това се случва, когато спиш с ченге, помисли си тя, докато стоеше в празната стая.
	Той не се бе поколебал, не беше мрънкал. Просто се облече и тръгна в бурята.
	Отиде в дрешника му и й се стори забавно, че използва само четвърт, дори по-малко от наличното място. Провери банята. Очевидно кльощавото ченге с белезите не притежаваше халат. Върна се в дрешника и взе назаем една от неговите ризи.
	Прати съобщение на Сиси, написа й просто, че ще изчака бурята у Рийд.
	Две минути по-късно Сиси отговори: „Юхуу!“.
	Замисли се за пицата, но реши да изчака малко. Може би той щеше да се върне бързо. Запита се дали да не погледа телевизия, но се отказа. Книги. Имаше книги в спалнята, беше видяла и на долния етаж.
	„Параграф 22“, трилъри, „Нещо зло се задава“ на Бредбъри.
	Точно тази книга й харесваше, но реши, че няма да е най-добрият избор в тъмната и бурна нощ, докато е сама в непозната къща.
	Защо скицникът й не беше с нея…
	Търсейки тетрадка или бележник, отвори чекмеджетата на нощните шкафчета. Там беше фенерчето, както й бе казано, намери и айпад, с който се управляваха телевизорът, музикалната система, камината.
	Значи полицейският началник си падаше по технологиите. Нещо ново, което да добави към неговото опознаване.
	Спомни си, че има кабинет. В един кабинет би трябвало да има хартия и молив. Тръгна из къщата, спря се с усмивка пред ретро банята. Може да му нарисува секси русалка. Не беше Сиси Ленън с четката и боите, но можеше да се справи с една забавна секси русалка.
	Ще убие времето, докато той се върне, като прави скици на русалката и няколко на „Закрилника“.
	Ракурс отстрани — от дясната страна, защото искаше да хване белезите — най-вече гръб и ханш, главата, обърната надясно, мечът, вдигнат с две ръце, които замахват надолу.
	Ще трябва да го помоли да не се подстригва известно време. Искаше косата му да е леко дълга и рошава.
	Когато отвори вратата на кабинета, отново грейна светкавица и тя си помисли за него, че той е навън, защото някой се нуждае от помощ. Беше дошла заради секса, признаваше си, основно заради секса. Но остана и да го чака, защото бе започнала да го преоткрива.
	Светна лампата и разбра, че не я е излъгал за бъркотията. Купища папки върху семплото старо бюро и мече с пистолет и значка. Сгъваеми столове, опрени до стената, отворена кофа за боклук, пълна с бутилки и кенчета. Карти, закачени направо върху недовършените стени.
	Но слава богу, и пакет хартия, която щеше да свърши работа, в дрешника, който нямаше врата.
	Тя влезе, взе си хартия, обърна се към бюрото и затърси моливи.
	И видя дъските, видя какво имаше на тях.
	— Боже. О, боже. — Стиснала облегалката на стола до бюрото, Симон задиша тежко.
	Познаваше тези лица, толкова много лица. Вече бе изваяла част от тях с ръцете си.
	Ето момчето, което си мислеше, че обича. Тук бе и най-добрата й приятелка. А ето там — Анджи на Рийд.
	Той имаше снимки не само на лица, но и на трупове, кръв, счупени стъкла, оръжия. Даде си сметка, че с едно от тези оръжия бе убита Тиш и простреляна Май.
	Загледа се в лицата на убийците — момчета, просто момчета. Хобарт, Уайтхол, Полсън.
	На втората дъска беше Патриша Хобарт — нейна снимка и скица. На скицата изглеждаше различно, но Симон я позна.
	И осъзна, че това лице е видял Рийд, когато тя се бе опитала да го убие.
	Други лица, други имена, други тела. Часове и дати, градове и селца.
	Даде си сметка, че той вижда това всеки ден. Гледа, изучава, опитва се да намери отговори.
	— Моето лице — промърмори тя и докосна снимката на момичето, което някога бе била, жената, която бе станала. — Моето лице на неговата дъска. Неговото лице и моето. Той не извръща очи. Никога не го прави.
	Седна зад бюрото и не откъсна очи.
	Когато Рийд се прибра измокрен до кости малко преди два през нощта, завари Симон в една от неговите ризи, седнала до огъня да пие кока-кола и да чете Бредбъри.
	— Хей, нямаше нужда да ме чакаш.
	— Не можах да заспя. — Тя стана. — Мокър си до кости.
	— Да. Мисля, че бурята започва малко да утихва, но вероятно ще продължи още два часа. — Той свали черния дъждобран със светлоотразителен надпис „Полиция“ отпред и отзад. — Отивам до пералното помещение — каза и посочи накъде поема, а след това изчезна.
	Когато се върна, беше бос, а тя стоеше до хладилника и вадеше кутия с яйца.
	— Прекалено късно е за пица.
	— Никога не е прекалено късно за пица — отвърна той. — Не си ли яла?
	— Не още. И аз мога да правя бъркани яйца. Какво се е случило? Колко зле беше?
	— Познаваш ли семейство Уагман?
	— Присила, всички й викат Приси, и Рик. Живеят до училището.
	— Скарали се. Очевидно имат брачни проблеми.
	— Той имаше и вероятно още има извънбрачна връзка с жената, която работи в ресторанта, където сервират омари. Тя е от Уестбрук. Два пъти развеждана.
	— Значи знаеш предисторията. Искаш ли лате?
	— Прекалено късно е за лате.
	— Пиеш кока-кола.
	— Нелогично, нали? Ще пия лате. Само да се отклоня от темата за миг — каза тя, докато слагаше в тигана масло, за да се разтопи, и започна да чупи яйцата в купа. — Можеш да си купиш и други подправки освен сол, черен пипер и лют червен.
	— Напиши ми какви, ще ги купя.
	— Какво стана с Приси и Рик?
	— Голям скандал очевидно, защото, да, той все още се вижда с жената от Уестбрук. Приси избрала тази вечер, по време на бурята, да каже на Рик — на пияния Рик — че ще си наеме адвокат и ще подаде молба за развод.
	— Не можеш да я виниш.
	— Не, не мога — съгласи се той. — Намерила касова бележка от някакъв магазин за бельо в Уестбрук в джоба му, което доказва, че освен кръшкач е и глупак. И то точно когато имали проблем с парите и след като се бил заклел, че е приключил аферата с получателката на секси бельото. Приси започнала да му вади дрехите от гардероба и заплашила да ги запали, счупила му трофея за най-полезен играч на отбора по софтбол в гимназията. Той твърди, че го запратила по него. Тя казва, че го хвърлила към стената. Ще повярвам на нея, защото не мисля, че не би го улучила, а и той беше прекалено пиян, за да се предпази. Както и да е. — Рийд сложи латето й на плота за закуска, докато Симон бъркаше яйцата. — Той излетял навън в бурята, пиян и ядосан. Изгубил контрол над колата и се ударил в дърво. По-голямата част от него паднала върху пикапа на Кърт Сийболд. Сийболд изскочил, и той самият малко пиян, и двамата се сбили, но Сийболд имал предимство, защото бил само малко пиян и не бил ранен от сблъсъка с проклетото дърво. Жената на Сийболд, Алис, също изскочила навън, видяла Уагман на земята и съпруга си, който се олюлявал с окървавен нос, и се обадила на 911.
	— Поне някой е действал разумно.
	— Да, така е. Трябваше да арестувам и двамата и да завлека нещастните им задници в спешната клиника. Сийболд вече си е вкъщи, поставих го под домашен арест, докато решим проблема. Уагман е в клиниката със счупено ребро. Знам, че не е забавно, но има и леко сътресение, спукана устна, ударено коляно и т.н. Приси, у която няма и грам съчувствие, предложи да му кажа да се обади на курвата си, което аз отказах да направя.
	— Мъдро. — Симон препече няколко филии от хляба, който той беше купил от пазара, и сложи чиния първо за него, а после и за себе си. — Това ще забавлява острова със седмици. Надявам се, че тя няма да го прибере обратно.
	— Изглеждаше доста решителна.
	— Прибирала го е поне веднъж, доколкото знам — пак някаква лятна работничка. Женени са само от три или четири години. Той никога няма да й бъде верен, нито на курвата си. Миналата седмица ме сваляше.
	— Нима?
	— По идиотски начин. — Тя отпи от латето. — Добро лате.
	— Упражнявах се. Яйцата са страхотни.
	— Ще са още по-хубави с малко мащерка.
	— Мащерката вече е в списъка. — Той се потупа по слепоочието. — Е, как прекара вечерта?
	Тя остави латето и го погледна в очите.
	— Трябва да направя признание.
	— Поне ме остави първо малко да те разпитам. Вече виждам, че си ми откраднала ризата. Ще има последствия.
	Тя сложи длан върху неговата.
	— Първо ще се извиня. Бях груба и нахална.
	— Да не си ми намерила порното?
	— Имаш порно?
	Той се взираше в нея, като нарочно не издаваше никаква емоция.
	— Какво?
	Тя се засмя.
	— Боже, много си сладък. Бях неспокойна, когато ти излезе. Ще кажа и нещо друго, което ми хрумна. С всеки друг бих се прибрала у дома. Щях да си кажа: „Е, това беше забавно“. Щях да ти оставя закачлива бележка и да си тръгна. И да отида на партито на Сиси. Но не го направих и наистина трябва да си помисля за това. Изобщо не ми хрумна да си тръгна.
	— Аз те помолих да останеш.
	— Това не би имало значение — настоя тя. — С всеки друг нямаше да има значение. В колежа специалността ми беше секс за една вечер.
	— Минало е много време, Симон.
	— Да, но трябва да си помисля защо когато бях неспокойна и сама в чужда къща, дори не си помислих да си тръгна. И тъй като бях неспокойна, реших, че мога да направя няколко скици. На теб, може би на русалката за банята ти. Само че нямах скицник у себе си. И влязох в кабинета ти да търся хартия.
	— О. — Интересните му зелени очи станаха непроницаеми. — Добре.
	— Ти затвори вратата.
	— Не я заключих — отбеляза той. — Не казах: „Не влизай там, ако си знаеш интереса“.
	— Господи, толкова си стабилен, толкова солиден. — Тя обаче не се чувстваше толкова стабилна и прокара ръце през косата си. — Видях хартията в дрешника, на него нямаше врата.
	— Само трябва да я отварям и затварям. Какъв е смисълът?
	— Тогава видях работата ти. Онези дъски. Осъзнах, че част от нещата на тях са служебна информация. Какво? Снимки от местопрестъпленията, доклади.
	— Да. Тъй като не си заподозряна, от мен да мине. Но съжалявам, че си го видяла.
	— Става въпрос за това, което ти виждаш. Убити и унищожени хора, трупове, убийци. Взираш се в тях, защото все някой трябва да го направи. Не е ли така? Не ми казвай, че това е част от работата ти, Рийд. — Тя стисна ръката му. — Не ми го казвай.
	— Това е част от работата ми, работата, която съм избрал. Част от живота ми. То е нещо като… мисия, ако не ти звучи прекалено тъпо.
	— Никак даже.
	— Няма да спра, докато не я хвана. Ако федералните ме изпреварят, чудесно. И в двата случая всичко приключва. Но когато това стане — той се пресегна и отметна косата от лицето й, — ще махна дъските. Ще архивирам всичко.
	— Можеш ли?
	Той се облегна с кафе в ръка.
	— Случилото се онази вечер е част от нас и винаги ще бъде. Но това не означава, че ще ни определя, не може да ни определя. Нито теб и мен, нито това, което с теб ще бъдем заедно. Обаче имаме нужда от финал, колкото и банална да е тази дума. И от шибана справедливост.
	— Да. — Тя въздъхна. — Никой от нас не е получил нито едното, нито другото.
	— Ще положа всички усилия, за да получим и двете. След това ще си представям Патриша Хобарт в килия до края на живота й и ще бъда спокоен. Даже повече от спокоен.
	— Ти си създаден такъв. За теб нещата стоят така. Добрите гонят лошите.
	— Така трябва да бъде. А ти какво правиш, Симон? Създаваш мемориал. Работиш от сърце и душа, почиташ мъртвите, успокояваш близките им. Това също е работа, но не само. Това е твоята мисия.
	— Доста късно стигнах до нея.
	— И какво от това?
	— Много си добър с мен — отбеляза тя. — Това ме плаши до смърт.
	— Ще ставам дори още по-добър, така че или свиквай, или живей в страх. — Той взе чиниите им и ги занесе до мивката.
	— Ще поговориш ли с мен за работата си? Например как стигна до извода, че Патриша Хобарт се кани да убие някого от оцелелите, който се е преместил на юг. Двамата във Флорида са на първите места в списъка ти.
	— Така си мисля, това е преди всичко предчувствие. Проблемът е, че оцелелите са стотици. Тя има много, от които да избира. Ще говоря с теб за това, а ти ще говориш с мен за твоята работа. Но не тази вечер. Провери ли как е Сиси?
	— Да. Имаш „юхуу!“ от нея.
	— Е, сега сигурно никога няма да прави с мен страстна сладка любов. — Той се обърна. — Предполагам, че ще трябва да се задоволя с теб.
	Тя наклони глава.
	— Във Флоренция има разкошен италиански виолончелист на име Данте, с когото правих страстна сладка любов много пъти. И бих могла пак. Но тъй като не съм във Флоренция, предполагам, че ще трябва да се задоволя с теб.
	— Това е сериозен контраудар. А аз наистина ти обещах още секс.
	— Така е.
	— Държа на думата си.
	Той подаде ръка. Тя я прие.


	Рийд успя да поспи два часа, преди да настъпи яркото ветровито утро. Каза на Симон да остане и да спи колкото иска, преди да излезе с чаша кафе и характерната ведра походка на човек, който е правил много секс.
	Тръгна пеша въпреки заледените участъци и замръзналата кал, защото искаше да огледа щетите. Видя много паднали клони, но освен дървото на Кърт другите бяха имали късмет.
	Имаше нужда от почистване. Реши, че ще си купи електрическа резачка и ще внимава да не убие някого или себе си с нея. Водата бе яркосиня, но бушуваше с известна ярост и из нея препускаха белите гриви на вълните.
	Забеляза трима души, които оглеждаха щетите на вилите под наем, и спря да види какво става.
	Тук-там имаше по някоя издухана керемида, бурята бе довлякла много боклуци и един от мъжете му каза, че навсякъде имало кал, тъй като след сланата пак валял дъжд.
	Намери смачкан велосипед на пътя, но нямаше кръв, нито следа от колоездача. Вдигна го и го взе със себе си. В една локва лежеше нечие розово знаме с бял кон на него, измачкано и подгизнало. Него остави, където си беше.
	Някои вече разчистваха дворовете си и спираха, за да го поздравят, да го питат как е изкарал първата си североизточна буря на острова.
	Не каза, че повечето време бе прекарал в леглото с красива жена. Но си го помисли.
	Остави смачкания велосипед пред „Изгрев“ и влезе вътре, за да си вземе още кафе и да се осведоми за новините.
	Паднали клони, срутен кей, няколко дребни наводнения. Но голямата новина беше инцидентът с Уагман и Сийболд. Притискаха го за подробности, но Рийд увърташе.
	Клюки за арести в кафенето задаваха лош тон.
	Закара велосипеда до участъка, където намери Дона и Лион да клюкарстват.
	— Къде намери велосипеда на Куентин Хобс? — попита Дона.
	— На около километър и половина извън селото. Откъде знаеш, че това е велосипедът на Куентин Хобс?
	— Имам очи. И майка му, която е глупава като пияна танцьорка на кан-кан, току-що се обади и каза, че някой е откраднал велосипеда на сина й по време на бурята.
	— Пияна танцьорка на кан-кан?
	— Виждал ли си такава?
	— Нито пияна, нито трезва.
	— Повярвай ми. А аз й отговорих: „Синът ти заключил ли е велосипеда в навеса, вързал ли го е с верига?“. Не го е направил, защото се е метнал на майка си и никога не го прави. Колелото само е отлетяло, ето какво се е случило.
	— И аз мисля като Дона — каза Лион. — Никой не би откраднал велосипеда на хлапето. И никой не би излязъл в разгара на бурята, за да го краде, това е сигурно.
	— Сега вече е боклук. Можеш да й кажеш, че сме го намерили.
	— Вероятно ще поиска да му свалим отпечатъци от пръсти и да започнем разследване.
	— Ще бъде разочарована. Лион, ще съм ти благодарен, ако отидеш до клиниката, където Рик Уагман е окован с белезници за леглото, за да провериш в какво състояние е. Ако го изпишат, доведи го тук и го заключи. Вече е обвинен и са му прочетени правата.
	— Чух нещо за това. Наистина ли е пребил Приси?
	— Не, не е, иначе щеше да получи обвинение и за това. Обвинен е в каране в нетрезво състояние, опасно шофиране, нападение над Кърт Сийболд, унищожаване на частна собственост и съпротива при арест, защото се опита да ми се нахвърли, когато отидох там.
	— Замахнал е към теб? — попита Дона с присвити очи.
	— Слабо. Беше пиян, със сътресение и оглупял. Обвиних Кърт в нападение, тъй като и двамата се смилаха от бой. Оставих го у дома и не виждам никаква причина да го заключвам.
	Лион се намръщи и потърка брадичката си.
	— Струва ми се, че Кърт се е защитавал.
	— Той е нанесъл първия удар, Лион, сам си призна. Беше пил няколко питиета, но не шофираше и по всичко личи, че никога повече няма да може да кара пикапа си. Предполагам, че накрая ще свалим обвиненията от него, но засега трябва да останат. Как би реагирал той, ако помоля Сесил да отиде там с резачка и да му помогне да отреже дървото?
	— Бих казал, че ще реагира добре.
	— Тогава точно така ще направим. Ник и Мати са втора смяна, но ще ги повикам, ако имаме нужда от тях. Искам Уагман в килията веднага щом е медицински възможно, Лион. Снощи написах документацията за него. Може да си наеме адвокат, да се опита да излезе под гаранция, но трябва да е или в ареста, или прикован с белезници за леглото си в клиниката. Не позволявам на никого да кара пиян на острова.
	— Тъй вярно, началник.
	— Изглеждаш ми много пъргав и ведър за човек, който не е спал половината нощ, за да се разправя с пияници.
	Рийд се усмихна на Дона.
	— Така ли? Може би е заради ведрия ми характер. Ще бъда в кабинета си. Прати ми Сесил там, когато дойде. И ако не е тук до десет минути, Дона, му се обади и му кажи да се размърда.
	Влезе, седна и пусна компютъра. След това се свърза с прокурора, който обслужваше острова, когато имаше нужда.


>>	20.

	Рики Уагман бе осъден на шейсет дни, отнемане на шофьорската книжка (това не беше първото му пияно родео) и задължително лечение. Тъй като прелюбодейството не беше престъпление, Рийд реши, че това е подходящо наказание за пиян глупак.
	Април дойде с двудневен сняг. Снегорините разчистваха, лопатите работеха, а началото на пролетта върна острова в средата на зимата. След това слънцето избухна и вдигна температурите до над 10 градуса. Бързото топене на снега предизвика шумни потоци, изрови дупки в асфалта и заля плажовете.
	Рийд прекара по-голямата част от първите три седмици на новата си работа в разправии със свързани с времето инциденти. В свободното си време се стараеше да е забележим в селото, разхождаше се и караше велосипед из острова, често придружен от Сиси, Симон или и двете. Винаги, когато имаше възможност, прекарваше нощите си в леглото със Симон.
	И посвещаваше поне час всяка вечер на Патриша Хобарт.
	В почивния си ден в средата на април той замина с ферибота за Портланд. Не успя да убеди Симон да го придружи. Вероятно не биваше да споменава, че ще се среща с родителите си, както по-късно си даде сметка.
	Слезе с колата от ферибота, спря да купи цветя и избра храст от яркосини хортензии. Размисли и купи три.
	Родителите му не бяха единствените, на които смяташе да гостува в тази пролетна неделя.
	Отиде на късна закуска със семейството си, поигра си с децата, пошегува се с брат си, подразни сестра си, помогна малко на баща си да засади нежеланите хортензии.
	И отнесе огромен пакет с остатъците от храната.
	На следващата си спирка завари Летиша Джонсън седнала на предната си веранда да сади теменужки. Тя свали градинарските си ръкавици, когато той спря колата.
	Стори му се удивително, че изглежда точно същата като в нощта, в която се бе запознал с нея.
	Хвърли поглед от другата страна на улицата, но за това място не можеше да се каже същото.
	Собственикът наистина бе продал парцела. Новите притежатели бяха изринали остатъците от къщата и бяха построили приятен малък дом, който в момента бе боядисан в светлосиньо с бели орнаменти. Бяха добавили и веранда, бетонна алея, малко антре с черен покрив, няколко растения.
	Съседната къща на Роб и Клои отдавна беше ремонтирана и сега представляваше двуетажна постройка в бледозелено с новопостроен гараж от едната страна и допълнителна стая над него.
	Той знаеше, че имат още едно дете.
	Извади хортензиите от колата и тръгна към гостоприемната усмивка на Летиша.
	— Каква прекрасна гледка си в този слънчев ден.
	— Не колкото теб. — Той се наведе и я целуна по бузата. — Надявам се, че харесваш хортензии.
	— Със сигурност.
	— Тогава им избери място и ми кажи къде да намеря лопата.
	Тя ги искаше точно отпред, където ще може да ги вижда, когато седи на верандата. Докато той копаеше, Летиша влезе в къщата и се върна с пластмасова кана.
	— Утайка от кафе и портокалови кори, които още не съм отнесла в компостера. Зарови ги в корените, момче. Те ще запазят синия цвят на цветовете.
	— И ти като баща ми. Току-що им занесох и на тях такъв храст и той каза абсолютно същото. Какво знаеш за лупините?
	Говориха си за градинарство, макар през повечето време да му звучеше като чужд език.
	След това поседяха на верандата, пиха студен чай и ядоха курабийки.
	— Изглеждаш здрав и щастлив. Островът ти се отразява добре.
	Той не бе забравил, че тя бе дошла да го види в болницата — два пъти.
	— Наистина е така. Надявам се да дойдеш някой път, да ме оставиш да те разведа. Можем да поседнем на моята веранда.
	— Трябва хубава млада жена да седи до теб.
	— Работя по въпроса.
	— Е, дай боже.
	Тя погледна през улицата, той също.
	— Клои и Роб и двете им момиченца са добре. Мило семейство. Имаме и нови съседи от другата страна, в къщата на онази нещастна жена.
	— О, така ли?
	— Семейството, което построи тази хубава къща там, стана прекалено голямо за нея. Сега там има млада двойка, която очаква първото си дете през есента. Много са мили. Занесох им ябълков пай за „добре дошли“ и те веднага ме поканиха, разведоха ме из дома си. А вечерта преди да съберат боклука, той и Роб се редуват да идват и да ми изнасят контейнерите до тротоара.
	— Радвам се да го чуя.
	— Ти още мислиш за случилото се.
	— Тя още е на свобода.
	Летиша поклати глава и потри кръстчето, което носеше на шията си.
	— Човек, който е убил собствената си майка, баба си и дядо си, не е никакъв човек. Той е нещо друго, което дори си няма име.
	— Имам много имена за нея. Знам, че не си говорила много с нея, госпожо Летиша, но си я виждала. Да влиза и да излиза. Търся някакви модели и пролуки в тях.
	— Както вече ти казах, носеше продукти, оставаше малко. Идваше на Деня на майката, на Коледа, винаги носеше нещо. Никога не изглеждаше щастлива.
	— Някога променяла ли е външния си вид, като например косата, стила на обличане?
	— Нищо значително. Но сега се сещам, че веднъж я видях в един от тези екипи, с които момичетата спортуват. Като ходят на фитнес или правят крос. Беше обичайната сутрин, в която идваше, и изглеждаше много раздразнена. Честно казано, имаше по-хубава фигура, отколкото бях предполагала.
	— Тичала е почти всяка сутрин. Проверил съм го. Интересно.
	— Сега като се замисля, това бе по времето, когато майка й се разболя.
	— Възможно е Марша Хобарт да се е обадила на Патриша, да я е изнудила да намине и Патриша да не си е направила труда да се преоблече след сутрешния си крос.
	— Ти ме подсещаш за още нещо. — Летиша почука с пръст по коляното си. — Тя не изглеждаше по-различна в онзи ден, нито се държеше по-особено, но може би това е пролука в модела, както ти каза. — Заклати се със затворени очи и се опита да си припомни. — Зимата, не мога да кажа точно кога. Но децата ми правеха снежен човек ето тук отпред и по тяхната възраст смятам, че трябва да е било преди пет или шест години. Внукът ми, полицаят, нали се сещаш, ринеше снега по стъпалата и алеята и носеше шала, който го бях накарала да си сложи и който му бях подарила за Коледа, значи е било след това. Бях навън да надзиравам работата, занесох на децата морков за носа на снежния човек и точно тогава тя пристигна с колата. — Летиша отвори очи и кимна към Рийд. — Личеше си, че е много ядосана, защото пътеката там не беше почистена. Извиках й, попитах я дали не иска някое от моите деца да й изрине снега, защото момичето, което обикновено го правеше пред тяхната къща, се бе разболяло от грип. — Летиша се полюля за малко и пак кимна. — Сега си спомням. Струва ми се, че вървях натам, докато говорех, и тя бе навела глава както обикновено. И аз хванах бика за рогата и казах на внука ми да отиде и да почисти пътеката на жената, казах на най-големия от по-малките да внесе продуктите в къщата.
	— Тя как реагира?
	— Беше като вцепенена. Имаше нужда от помощ и помощта вече вървеше към нея. Казах й, че й личи, че се е пекла на слънце, доколкото си спомням. И тя отвърна, че е ходила за кратко на почивка. Моето момче й ринеше пътеката, малкият носеше две торби с продукти към малката веранда, а тя е вцепенена и очевидно ядосана. Каза, че мрази зимата и й се иска всички зими да прекарва във Флорида.
	— Специално спомена Флорида?
	— Да. Там имало слънце, палми и плувни басейни, а тук сме имали само сняг, лед и студ. Мисля, че откакто се познаваме, това е най-дългият разговор, който сме водили. Аз казах, че се радвам, задето си е починала добре. Питах я къде във Флорида е била. Тя смотолеви нещо, че трябва да влиза при майка си, и тръгна. После наистина се отби и предложи да плати на внука ми, който още ринеше, но той отказа да вземе парите. Възпитан е добре.
	— Убила е жена в Тампа през февруари 2011 година.
	— Мили боже. Тенът й още не беше избледнял, така че няма да е било много след това. Хванала е тен, докато е отнемала живот, стоеше там и мрънкаше за снега. Мислиш ли, че след като те простреля, пак е отишла във Флорида?
	— Не, мисля, че е отишла в Канада. Раних я, беше оставила кървава следа и трябваше да действа бързо.
	— Имала е време да убие баба си и дядо си. — Пръстите на Летиша пак се пресегнаха към кръстчето. — Мир на душите им.
	— Мразила ги е така, както е мразила и майка си. И сигурно е изпитвала болка. Защо да не си го изкара на тях? Наистина е изпитвала болка и не виждам как е щяла да кара до Флорида с огнестрелна рана. Канада е по-близо. Нови лични документи, преминава границата, окопава се и се скрива. Смятаме, че е имала много пари в брой, както и кредитни карти с чужда самоличност. Но мисля, че сега е във Флорида. Има добри спомени от там. — Той хвърли поглед към Летиша. — И мисля, че две от набелязаните й жертви живеят там сега.
	— Трябва да ги предупредиш, Рийд. Не ми казвай, че ФБР отговаря за случая. Тези хора трябва да получат възможност да вземат мерки, да се защитят.
	След като той я целуна за довиждане, Летиша го наблюдаваше как се отдалечава с колата. Тревожеше се за това момче. Човекът, който не беше човек, а нещо толкова лошо, че тя нямаше дума в речника си за това, вече се бе опитал да го убие веднъж. Със сигурност той знаеше, че ще опита пак. Трябваше да се моли и Летиша щеше да го направи, той бе достатъчно умен и достатъчно добър полицай, за да я открие, преди тя да открие него.


	Еси изглеждаше поразена, когато Рийд й подаде хортензиите.
	— Трябва да ги посадиш с утайка от кафе в корените по незнайни за мен причини. Ще ти дам цветето срещу бира.
	— Хубаво цвете. Ханк! — извика тя. — Рийд ни е донесъл растение.
	Първи дотичаха Дилън и Пък.
	— Мой човек. — Рийд посрещна дланта на момчето във въздуха, наведе се и погали кучето, което махаше с опашка.
	— Ще ходим ли на острова? Може ли да тръгнем веднага?
	— Задръж малко.
	— О! Аз и Пък искаме да отидем.
	Рийд го вдигна.
	— Не след дълго. Добре дошъл си, ще направя теб и Пък полицаи за един ден.
	— Със значки?
	— Не може да си полицай без значка. Здравей, Ханк.
	— Рийд. Хубави хортензии. Сини. Трябва им кисела почва, за да останат такива.
	— Значи ги давам на човека, който разбира.
	Той пи бира с Ханк, порадва се на фигурките от „Пауър Рейнджърс“ и динозаврите на Дилън. Ханк усети негласния сигнал между съпругата му и бившия й партньор.
	— Хей, Дилън, хайде да изкопаем дупка. Избрал съм точното място.
	— Още една бира? — попита Еси, след като момчетата й излязоха да копаят.
	— Не, благодаря. Трябва да хвана ферибота и нямам много време. Отбих се да поговоря с Летиша Джонсън — започна той и й разказа новата информация.
	— Винаги сме знаели, че е ходила до Флорида, Рийд.
	— Точно така. Но мисля, че там се е случило нещо. Говорила е за това място, а обикновено внимава да не казва почти нищо. Споменала го е. А жената в пекарната, където се е отбивала сутрин? Тя каза, че Хобарт споделила, че отива за няколко дни на спа курорт в планината.
	— Тя е лъжкиня, което вече също знаем. Но имаш право. Изпуснала се е. Била е ядосана — реши Еси. — Току-що се е била върнала от място със слънце и палми в студа и снега и никой не бил изринал проклетата пътека.
	— Госпожа Летиша я е сварила неподготвена за минута и тя се е изпуснала, помрънкала е.
	— Защо да има значение какво е казала на някаква любопитна възрастна жена в квартала на майка си? Била е подразнена от снега, подразнена, че хлапето не го е изринало, току-що е убила човек. Да — кимна Еси. — Изпуснала се е.
	— Тя е във Флорида, Еси. Сигурен съм.
	— Рийд, нямаме следа, която да води там.
	— Две потенциални жертви, а и зимата беше студена. — Той стана и закрачи. — Какво си помисли, когато видя тази къща, когато я купи?
	— Че това е моят дом.
	— Да, аз почувствах същото с моята. Тя е живяла с баба си и дядо си и ги е мразела. Преди това с майка си — същото. Избила ги е всички. Там никога не се е чувствала у дома си и се обзалагам, че Флорида е домът й според нея. Идва от Канада, където федералните смятат, че се е скрила, и удря на Бермудите. Знаеш ли какво си мисля?
	Еси кимна и изду бузи.
	— Това й е напомнило, че обича слънцето и палмите.
	— Точно така. Установихме, че е на юг, и аз клонях към Флорида. Вече съм сигурен в това. Знам, че е интуиция, Еси, но всичко се връзва.
	— Мога да предам това на специалния агент, който ръководи разследването.
	— Не и ако това ще ти създаде неприятности.
	— Стигнали ли са дотам? Не, не са. И тя добави нов труп към сметката. Ще мина през каналите. Виж, Слуп знае, че поддържаш контакт с баба му, и може да провери. Наминал си да се видиш с нея…
	— Занесох й хортензии, посадих ги.
	— Още по-добре. И тя ти разказва за този нов разговор. Ти го предаваш на мен. Аз го предавам нататък по веригата. Толкова е просто.
	— Добре. Като човек, предал информацията, и като началник на полицията, който се е заклел да служи и пази, ще се свържа с двете вероятни потенциални жертви.
	— Рийд…
	— На федералните ще им трябва време, докато обработят информацията, която ще им предадеш, и дори тогава няма как да знаем какви действия могат да предприемат. Ще се свържа с тях, Еси. Какво могат да ми направят?
	— Нищо кой знае какво.
	— Не могат да те накажат, ако аз се свържа с тях.
	— Контактът може да има повече тежест, ако дойде от мен, детектив от полицията в Портланд.
	— Детектив, началник на полицията. — Той й се ухили. — Я стига.
	— Умник.
	— Казвам ти, защото никога не сме се лъгали и не искам да го чуеш при свършен факт. Трябва да вървя.
	Той отиде до прозореца и погледна навън.
	— Мъж, момче и куче. Хубава картинка.
	— Любимата ми. Бременна съм.
	— Ха? — Той се извърна рязко. — Сериозно ли? Защо не каза веднага? Това е хубаво, нали?
	— Повече от хубаво. В осмата седмица съм, а не бива да се казва, преди да вляза в дванайсетата. Но… — Тя погледна тревожно през прозореца. — Ще имам две деца. Ханк намери агент, който ще предлага книгата му и вече е започнал нова. Той е щастлив, когато пише и си стои у дома. Аз съм щастлива. Дилън е повече от щастлив. Искам кучката да бъде заловена, Рийд. Рано или късно тя ще набележи и мен. Аз убих брат й.
	— Ще я заловим, Еси.
	— Тя не набелязва семейства. Те не я интересуват. Но сега нося дете.
	— Обяви го, Еси. Не чакай до дванайсетата седмица. Виж, мисля, че си на челно място в списъка й — нали не се лъжем? Така че за нея е прекалено рано да те набележи. Но ако знае, че си бременна, това може да я забави, ако е решила да забърза нещата с теб.
	— Това е добра идея. — Еси разтри гърба си под късата опашка, защото усети, че се е стегнал. — Мога да пусна новината. Тя се опита да те убие, а ти беше вторият човек, обадил се на 911.
	— Вторият няма значение. Не аз доведох полицията там. Симон го направи. Симон — добави той, — в която съм лудо влюбен.
	— Ти… — Еси прибра увисналата си долна челюст. — Сега е мой ред. Сериозно ли?
	— По-сериозно не може да бъде. Или ти, или Симон сте на първо място в списъка й. Няма начин да стигне до която и да е от вас.
	— Тя влюбена ли е в теб?
	— Работя по въпроса. Трябва да тръгвам.
	— Но току-що стана интересно. Как работиш по въпроса?
	— Ела на острова и виж сама — каза той, когато тя го последва до вратата. — Не мога да изпусна ферибота. Аз съм началник на полицията.


	На ферибота Рийд се обади по телефона. Говори с Макс Лоуен във Форт Лодърдейл, представи се и каза, че по време на свързано разследване е получил информация, която го е навела на мисълта, че Патриша Хобарт може да е във Флорида.
	След като уплаши Лоуен до смърт, Рийд му каза какви основни предохранителни мерки да вземе, зададе му въпроси, даде му мобилния си телефон и му предложи да съобщи тази информация на местната полиция и да се свърже със специалния агент от ФБР, който отговаря за случая. Той с удоволствие ще говори с него и ще потвърди.
	Когато набра Емили Девлън, му отговори телефонен секретар, той остави номера и името си и помоли тя да се свърже с него колкото е възможно по-скоро, за да й предаде информация, свързана с Патриша Хобарт.
	След това слезе от колата и се загледа в плавно появяващия се пред погледа му остров.
	Моят дом, помисли си той. Там, където е сърцето.
	Извади телефона си отново и написа съобщение на Симон.
C>
	На ферибота съм, на пет минути от острова. Мисля да взема пица и да гледам залеза от двора с две красиви жени.
C$
	Тя му отговори:
C>
	Сиси приготвя нещо, което нарича Зеленчуковата супа на всички времена. И ме изманипулира да омеся хляб, така че няма нужда от пица. Прекалено студено е за залез на двора. Вместо това ще седнем край камината.
C$
C>
	Имаме сделка. Почти у дома съм.
C$
	Прибра телефона обратно в джоба си. Щеше пак да звънне на Емили Девлън сутринта, ако не му върнеше обаждане. Но засега спираше да мисли за това.


	Емили чу телефона да звъни, когато затваряше вратата на кухнята зад себе си. Поколеба се за миг, почти се върна, за да вдигне, но след това продължи. Не си направи труда, защото съпругът и децата й вече бяха на плажа на разходка и пица. Ако Кен имаше нужда от нея, щеше да й се обади на мобилния.
	Имаха наземна линия, защото Кен я бе поискал заради клиентите и оставянето на съобщения. Така че трябваше да е клиент или поредното досадно политическо или рекламно обаждане.
	Освен това днес беше нейната вечер. Излизането й с момичетата, маскирано като литературен клуб, всяка първа и трета неделя от месеца — бе организирала една сбирка и просто участваше във втората. А днес тя отговаряше за всичко.
	Влезе в гаража, който съпругът й никога не използваше, защото бе така претъпкан със спортно оборудване, инструменти и машини за моравата, че почти не оставаше място за колата й.
	Чу звук, усети парещия прилив на болка.
	След това вече не чуваше и не усещаше нищо.
	Патриша отвори чантата на Емили, прегледа контактите й и попадна на едно от имената от клуба. И изпрати съобщение:
C>
	Няма да успея да дойда. Бум!
C$
	В случай че някой съсед погледнеше, Патриша намести перуката си — със същата прическа и същия цвят като на Емили. Взе ключовете й, влезе в минивана и натисна бутона за вратата на гаража.
	Мина с колата през квартала, излезе от него, пое право към открития търговски център, който се намираше на удобно разстояние от два километра, паркира.
	Прибра перуката в огромната си чанта при оръжието и оправи косата си. Майната й на ДНК, тя искаше те да знаят, че пак е спечелила.
	Мина през търговския център, наслаждавайки се на приятната пролетна вечер. Боже, обичаше Флорида! Разгледа витрините, избра си няколко неща и се върна при собствената си кола, която бе паркирала там, преди да измине двата километра, за да убие Емили.
	Чантите й вече бяха в товарната зона.
	Въздъхна. Никак не й се тръгваше от Флорида, щеше й се да може да остане и просто да се наслаждава известно време. Но имаше места, които трябваше да посети, хора, които трябваше да убие.
	— Тръгваме на пътешествие! — каза тя през смях. Отвори пакет подлютен чипс и диетична кола, които бе взела за из път. Включи сателитното радио.
	Докато караше, си помисли, че Емили Девлън беше най-лесното й убийство досега.
	Късметът й се бе върнал.
	Късметът й продължи да работи. Съпругът на Емили не провери гаража, когато се прибра. Нямаше причина да го прави. Децата, пълни с енергия от пицата и сладоледа, с който той бе достатъчно слаб да ги поглези след това, поглъщаха всичките му сили и внимание. Не очакваше жена му да се прибере преди десет.
	Остави децата да подивеят във ваната, защото го разсмиваха, дори това да означаваше, че ще се наложи да бърше навсякъде, преди мама да се прибере.
	Прочете им приказка, зави ги, изчисти и си наля заслужена водка с тоник. Не провери телефонния секретар, дори не се сети, преди да заспи на шестия ининг от бейзболния мач по телевизора в спалнята.
	Събуди се малко след полунощ, дезориентиран, а след това озадачен и раздразнен, когато откри, че е сам в леглото.
	Изключи телевизора и отиде в банята да пикае. Прозя се, провери децата и надникна в стаята за гости, където понякога Емили спеше, когато той хъркаше.
	Слезе долу и я повика.
	Раздразнението му надделя над озадачението. Правилата и за двамата бяха ясни, помисли си той, ако ще закъсняваш, се обаждаш.
	Посегна към телефона си и си спомни, че го бе сложил да се зарежда до леглото. Отиде в кабинета си до всекидневната, за да използва наземната линия, и видя мигащата лампичка.
	Натисна бутона и се намръщи. Защо, по дяволите, някакъв полицейски началник от остров до Портланд… Чу името на Хобарт и усети как кръвта му замръзна.
	Позвъни на мобилния й телефон и му стана лошо, когато чу веселото съобщение на гласовата й поща.
	— Обади ми се. Обади ми се, Емили. Веднага.
	Крачеше напред-назад и си казваше, че тя е добре.
	Просто е пийнала повече чаши пино, това е всичко. Тя беше добре.
	Но излезе, провери басейна и джакузито.
	Въздъхна разтреперано с облекчение.
	Дори не помисли за гаража или колата й поне още десет минути. Беше разкъсан между облекчението и тревогата, когато не видя колата й.
	Тогава я намери.


	Полицаят от отдел „Убийства“ се обади на Рийд чак в три през нощта. Той грабна телефона и седна на леглото, за което си спомни, че е на Симон, не неговото.
	— Куотърмейн.
	— Началник Куотърмейн от Острова на спокойствието, Мейн?
	— Да. Кой се обажда?
	— Детектив Силвио от полицията в Корал Гейбълс. Взех името и телефона ви от съобщение на телефонния секретар на…
	— Емили Девлън. — За десет секунди се бе вкопчил в надеждата. — Тя обади ли ви се?
	— Не, началник Куотърмейн.
	— От отдел „Убийства“ ли сте?
	— Точно така.
	— По дяволите, по дяволите. Кога? Как?
	— Работим по случая. Имам няколко въпроса.
	— Задайте ги. — Рийд отвори вратата и излезе на дългата тераса с изглед към водата. Имаше нужда от въздух.
	Симон светна лампата. Усети как в стаята мощно нахлу поток студен въздух. Стана, облече халат и отиде до отворената врата. Видя Рийд да стои гол под лунната светлина и да отговаря рязко в телефона си.
	Тя осъзна, че той не усеща студа. Не и при целия гняв, който гореше в него. Никога не го беше виждала ядосан, дори не бе сигурна, че е способен на това. Да побеснее.
	Все още не беснееше, но бесът бе вътре в него.
	Тя се заслуша, защото след резките отговори той започна да задава резки въпроси. Очевидно отговорите не го задоволяваха.
	— Я стига, детектив. Не ме баламосвайте. Тя можеше да е жива, ако се бях обадил по-рано, ако се бях свързал с нея. Защото става въпрос за Хобарт, по дяволите. Тя следи жертвите си лично, в социалните мрежи. Сигурно квартирата й е — или е била — наблизо. Познавала е навиците на Емили Девлън. Къде пазарува, къде е банката й, къде излиза на питие, къде се храни. Документирала е всичко до последната подробност. Девлън излизала ли е редовно в неделя вечер? — Рийд прокара пръсти през косата си и закрачи. — Мамка му, обадете се на ФБР. Специалният агент, който ръководи разследването, се казва Андрю Хавиер. Но точно в момента стоите пред трупа на майка на две деца. Бях с нея в мола „Даунийст“. Не я познавах, но и аз бях там. И аз… Мили боже, защо се държите като гадняр? Тогава ми кажете часа на смъртта и ще ви кажа къде съм бил. Бях в дома на бившата ми партньорка и семейството й. Детектив Еси Маквий. — Той изрецитира телефона и адреса й. — Тя ще потвърди. Оставих я там и се върнах с колата на острова. Обадих се на Емили Девлън и оставих съобщение, докато бях на ферибота. Преди това се свързах с Мак Лоуен във Форт Лодърдейл, защото смятах, че Хобарт е във Флорида. Съобщението има час на подаване, по дяволите, много добре знаете дали съм се обадил преди или след часа на смъртта.
	Той се заслуша. И — о, да, тя виждаше беса във всяко очертание и мускулче по тялото му.
	— Направете го. Направете го, мамка му. Знаете къде да ме намерите.
	Обърна се и дивият гняв по лицето му накара Симон да отстъпи назад. Той се овладя.
	— Трябва ми минутка.
	Но когато посегна към вратата, за да я затвори между тях двамата, тя пристъпи напред.
	— Не го прави. Не ме изолирай. Чух достатъчно, за да разбера, че тя е убила още някого. Някой, когото си се опитал да предупредиш. Хайде, Рийд, облечи се. Не го усещаш, но замръзваш.
	— Никаква полза от това. Тя не вдигна телефона. Може би вече е била мъртва. Прекалено късно беше. — Той хвърли телефона си на леглото и грабна панталоните си. — И този задник от „Убийства“ ме разпитва защо съм оставил съобщението, защо съм напуснал полицията в Портланд, откъде знам толкова много, къде съм бил във въпросния час. Шибан чекиджия. — Той пак се овладя. — Извинявай. Трябва да вървя.
	— Защо? За да пробиеш стена с юмрук някъде другаде? Когато шибаният чекиджия провери някои неща, ще разбере, че е шибан чекиджия.
	— От това Емили Девлън няма да стане по-малко мъртва. Имала е две малки деца. Обадих се прекалено късно.
	Тя пристъпи към него и го прегърна.
	— По дяволите, Симон. Обадих се прекалено късно. Тя ми се изплъзна.
	— Ти? — Тя го стисна силно и отпусна хватката. — Защо ти и само ти?
	— Аз съм единственият, когото тя се опита да убие, но който я погледна в очите и оцеля.
	— Значи няма да спреш. Точно сега ти се струва, че това не е кой знае какво, но не е така. Предричам, че полицаят от Флорида ще ти се обади, за да ти се извини и да помоли за помощта ти.
	— Не искам никакво шибано извинение.
	— Въпреки това най-вероятно ще го получиш. Но сега ще се разходим по брега.
	— Студено е, посред нощ е. Трябва да вървя — настоя той. — Ти си лягай.
	Странно, помисли си тя, той обикновено успяваше да запази спокойствие. Сега, когато то му убягваше, тя държеше своето под контрол.
	— Ще изчакаш, докато се облека, след това отиваме на разходка. На мен ми помага, поне понякога, когато съм наистина ядосана. Да видим дали ще помогне и на теб.
	Отиде до скрина си за блуза и панталон.
	— Като те видях така напълно побеснял, осъзнах какъв късмет има островът с теб.
	— Да, нищо не може да се сравни с побеснял началник на полицията.
	— Имаш право да си бесен и вече се успокояваш. Вижда се само тъгата ти. Знаех, че си умно и добро ченге. Знаех, че уважаваш работата си и искаш да я вършиш добре. И знаех, че ти пука за хората, но тази вечер видях колко много ти пука. — Тя взе шал и го уви около шията си. — Имаме късмет с теб, началник. Долу имам яке. Ще го вземем, ще вземем и твоето и ще излезем.
	— Влюбен съм в теб. Мили боже, не позволявай на това да те прогони.
	Тя остана без дъх за миг и трябваше да положи усилия да се овладее.
	— Плаши ме. Не ме прогонва, но ми трябва малко време, за да си събера мислите и да съм сигурна какво ще правим. Никога не съм изпитвала към друг това, което изпитвам към теб. Просто имам нужда да го проумея.
	— Това ми върши работа. И вече съм по-малко ядосан.
	— Да излезем на разходка. Ти си първият мъж, който ми казва това и на когото вярвам. Мисля, че и двамата имаме нужда от разходка по брега.
	Това помогна и макар че той не се върна в къщата и обратно в леглото й, тя знаеше, че се е овладял. Рийд я целуна и потегли с колата, след като я изчака да се прибере.
	И тя не се върна в леглото си. Направи си голяма чаша кафе и отиде в ателието си.
	Там намери скицата на Емили Девлън, която бе нарисувала от снимка на дъската на Рийд. Взе си инструментите и започна да прави, което можеше, за да почете мъртвите.


>	Трета част
>	Доказателство за живот


E>
P>
	Виж на живота прелестта!
	Не гробът цел е на земята
	и думите „Прах от прахта“
	не се отнасят за душата.
@	Хенри Уодсуърт Лонгфелоу
P$
E$


>>	21.

	Рийд наистина получи извинение — резервирано и очевидно по заповед — от детектива във Флорида. И последващо обаждане от лейтенанта на детектива, чиято глава май не беше завряна в задника.
	Размениха си информация и си обещаха да се държат в течение.
	Дона почука на вратата му.
	— Имаме обаждане от Айда Букър от „Тайдъл Лейн“ и е побесняла.
	— За какво?
	— Някакво куче влязло в компостера й, изровило цветната й леха с напъпилите нарциси и гонило котката й, която се покачила на дърво.
	— Чие е кучето?
	— Ничие, това е другият проблем. Тя казва, че за втори път гони котката й, и разпитала дали някой не е виждал това куче преди. Всички смятат, че е изхвърлено. Някой е дошъл с ферибота с него и си е тръгнал без него.
	— Имаме ли проблем с бездомните кучета на острова, за който не знам?
	— Нямаме, но по всичко личи, че сега се е появил. Айда казва, че ако види кучето отново, ще го застреля в главата. Тя обича котката си.
	— Никой няма стреля по кучето.
	— Тогава по-добре го намери преди нея. Кръвта й е кипнала.
	— Ще се заема. — Малко разсейване щеше да му дойде добре.
	Отиде с колата до „Тайдъл Лейн“, хубав квартал с осем целогодишно населени къщи, чиито обитатели се гордееха с градините си и бяха образували нещо като неофициална комуна от занаятчии.
	Айда, яка жена на около петдесет, тъчеше текстил, бе отгледала двама сина и обичаше котката си.
	— То подплаши Бианка и бог знае какво щеше да стори, ако тя не се бе покачила на дървото. И погледни какво е направило! Изровило ми е луковиците, разпиляло ми е компоста навсякъде. И когато излязох, избяга като истински страхливец.
	Рийд си помисли, че предпочита да си има работа със страхливо вместо с агресивно куче.
	— Имаше ли нашийник?
	— Не видях такъв. Според мен е бясно.
	— Е, това не го знаем. Дай ми описание.
	— Някакъв кафяв помияр, мръсен. Бърз. Първия път, когато дойде и подгони Бианка, бях ето тук, приготвях онази леха за засаждане. Изправих се, извиках и той побягна. Същото се случи и днес. Чух лая и бъркотията. Бианка обича да дремва на верандата. Излязох и той изчезна.
	— Накъде?
	Тя посочи.
	— С подвита опашка. Имаше късмет, че пушката ми не беше наблизо.
	— Госпожо Букър, не ви съветвам да стреляте с пушка.
	— Котката е моя, имотът е мой.
	— Да, госпожо, но стрелянето с огнестрелно оръжие в жилищна зона е в нарушение на закона.
	— Това е самоотбрана — заинати се тя.
	— Да видим дали ще успея да намеря кучето. Казахте, че е избягало, значи не ви е нападнало?
	— То подгони Бианка.
	— Разбирам това, но не е било агресивно срещу вас, нали?
	— Избяга в мига, в който ме видя. Страхливец.
	Значи не е агресивно към хора. Вероятно.
	— Добре. Ще го потърся. Ако не го намеря, ще пратя двама полицаи да огледат. Ще го хванем. Съжалявам за нарцисите.
	Той огледа из квартала, намери хора, които са забелязали кучето, обикновено след като им бе обърнало кофата за боклук и избягало.
	Обикаля известно време, чудеше се къде би отишъл, ако беше куче, което обича да гони котки и да изравя нарциси. Даде си сметка, че това го успокоява. Проста задача — издирване на бездомно куче, заради която кръстосваше острова с колата си и пеша.
	Накрая почти се отказа и реши да прати Сесил да го търси, когато чу лай.
	Забеляза кучето на брега, гонеше птици на фона на вълните. Извади примката и хамбургера, който бе купил по-рано, приближи се бавно и внимателно, като преценяваше животното.
	Не му се струваше бясно, ако съдеше по начина, по който тичаше и газеше във водата, а и бе съвсем малко. Беше кльощаво, ребрата му се брояха, така че вероятно храната щеше да свърши работа.
	Седна, разопакова бургера и остави половината от него до себе си.
	Кучето вирна нос, подуши, след това извърна глава. В мига, в който забеляза Рийд, замръзна.
	Рийд седеше и чакаше, бе оставил бриза да занесе съблазнителния мирис на месото. Кучето се сниши и допълзя по-близо. Рийд забеляза дългите му крака, клепналите уши и да, подвитата опашка.
	Колкото повече се приближаваше кучето, толкова повече се снишаваше, докато накрая запълзя по корем като войник в бой. Като не откъсваше очи от Рийд, грабна хамбургера и побягна към вълните. Погълна го.
	Рийд остави втората половина и приготви примката.
	Кучето отново допълзя по корем, но този път Рийд сложи примката около шията му, когато то посегна към месото.
	Кучето се опита да се измъкне с разширени от ужас очи.
	— Опа, няма да стане. Арестуван си. И няма да хапеш.
	Като чу гласа му, кучето замръзна и после започна да трепери.
	— Бих казал, че някой се е държал лошо с теб. — Рийд взе бургера и движението му накара кучето да се свие. — Много лошо. — Като се стараеше да се движи бавно, той предложи на животното останалата част от бургера. Гладът надделя над страха. Подвитата опашка махна веднъж колебливо.
	— Ще трябва да те прибера. Опит за нападение над котка, рушене на частна собственост. Законът си е закон.
	Много бавно Рийд постави ръка върху главата на кучето, поглади го и усети белезите по врата му.
	— И аз имам такива.
	Гали го няколко минути и бе възнаграден с внимателно лизване по опакото на дланта.
	Кучето отново се сви, когато Рийд се изправи, след това вдигна поглед нагоре, но ударът, който очакваше, не се стовари върху него. Рийд бързо разбра, че животното не харесва каишката. Дърпаше се, извиваше се и замръзваше всеки път, когато той спираше и поглеждаше надолу към него. Така стигнаха до колата.
	Опашката му се размаха с повече ентусиазъм.
	— Обичаш да се возиш в кола, а? Е, днес извади късмет. — Понечи да го прибере вътре, но кучето го погледна с тъжни очи, в които се зараждаше надежда.
	— Не повръщай бургера в служебния ми автомобил.
	В мига, в който отвори вратата, кучето скочи вътре, седна на предната седалка и удари муцуна в прозореца.
	Рийд реши, че и кучетата могат да изглеждат изненадани. Свали прозореца и клепналите уши на арестанта му се вирнаха и останаха така по целия път до участъка.
	— Трябва да те запиша и да видя дали ще мога да накарам ветеринаря да дойде да те погледне. След това ще измислим останалото.
	Забеляза черния джип на паркинга и разбра, че има федерален гост. В общото помещение Дона приемаше ново обаждане, Сесил и Мати бяха зад бюрата си, а агент Хавиер седеше на стол за посетители с чаша кафе и преглеждаше телефона си.
	Гледката, миризмата и звуците от толкова много хора на едно място накараха кучето да затрепери, да подвие опашка и да наведе глава.
	— О, намерил си кучето. — Сесил понечи да стане.
	Рийд вдигна ръка, за да го спре.
	— Плаши се от хора.
	— Не изглежда уплашено от теб — отбеляза Мати.
	— Все още малко се плаши, но се спогодихме покрай един бургер, който му дадох. Дона, обади се на ветеринаря.
	— Той работи само в сряда и събота, освен когато има спешни случаи.
	— Знам това. Обади му се у дома, кажи му каква е ситуацията. Искам да прегледа кучето и да се увери, че не е болно. Сесил, защо не го заведеш…
	Когато вдигна каишката към полицая, кучето заскимтя, притисна се в крака на Рийд и затрепери.
	— Остави. Изчакай малко. — Поведе кучето към стаята за почивка, намери купа и бутилка вода.
	— Специален агент Хавиер — каза той, когато се върна, — защо не влезем в кабинета ми?
	— Водите кучето обратно?
	— То е под мое попечителство.
	В кабинета Рийд му посочи стол, след това седна зад бюрото си. Кучето веднага изпълзя под бюрото. Рийд му наля вода и я сложи на земята.
	— Е, какво мога да направя за вас? — започна той под звуците на бързото мокро лочене.
	— Мислех, че една лична среща ще даде много ясно да се разбере, че нито аз, нито Бюрото харесваме намесата ви в нашето текущо разследване.
	— Е, нямаше нужда да хващате ферибота заради това, но може би трябва да дефинирате намесата ми.
	— Детектив, свързали сте се с двама души, доколкото знаем, и сте заявили, че смятате, че Патриша Хобарт възнамерява да ги убие.
	— Първо, съм началник. И очевидно личните ми предположения са се превърнали във факт, когато Хобарт е убила Емили Девлън.
	Хавиер притисна дланите си една в друга и сви всички пръсти, с изключение на показалците си.
	— Засега нямаме доказателства, че Хобарт е отговорна за смъртта на Емили Девлън.
	Рийд само кимна.
	— Имате ли нещо против да затворите вратата? Ако стана да го направя, това куче ще ме последва дотам и обратно, а по всичко личи, че най-накрая се е успокоило. — Рийд чакаше, докато Хавиер изпълняваше молбата му. — Помолих ви да затворите вратата, защото предпочитам полицаите ми да не чуват как агент от ФБР ме нарича задник.
	— Може би трябва да бъдете по-внимателен, началник.
	— О, не мисля. Мисля, че трябва да съм откровен. Може да нямате физически доказателства засега или удобни свидетели, но имате всичко останало. Девлън пасва идеално в модела на Хобарт. Тя е оцеляла след случилото се в „Даунийст“ и също така е спасила живот. Получила е поздравления… Не, сега сте в моя кабинет — каза той, когато Хавиер понечи да го прекъсне. — Получила е поздравления тогава, имало е статии за нея и т.н. Нещо повече, облагодетелствала се е финансово, когато жената, която спасила, починала от естествена смърт години по-късно и оставила на Девлън сто хиляди долара в завещанието си. Всички жертви на Хобарт засега са получили медийно внимание и са се облагодетелствали по някакъв начин.
	— Беше ви специално наредено да не се месите в разследването.
	— Вече не работя в полицията на Портланд. Не се меся в нищо и силно се надявам ФБР да я хване, и то бързо. И докато не го направите, аз ще върша това.
	— Като обработвате потенциални жертви…
	— Обработване — друг път! Свързах се с Лоуен и му казах всичко, защото имах информация, която ме караше да вярвам, че Хобарт се е предислоцирала във Флорида.
	— И не сте споделили тази информация с властите?
	— Събрах информацията в неделя следобед и възнамерявах да я предам в понеделник сутринта. И посъветвах Лоуен да се свърже с вас. Дадох му вашето име и телефон. Бих направил същото и за Девлън, стига да се бях свързал с нея. И ако се бях свързал с нея, можеше да е жива. Така че не идвайте в участъка ми, агент Хавиер, за да се опитвате да ми хвърляте прах в очите. Вие отговаряте за разследването на Хобарт, но аз съм свързан с това, буквално.
	— И точно затова ви отстраниха от разследването.
	— Отново ви казвам, че не работя в полицията на Портланд. Работя за жителите и посетителите на този остров. И доколкото знам, няма закон или разпоредба, която да казва, че като такъв или като обикновен гражданин не мога да събирам информация и да се свързвам с хора, за които смятам, че са в опасност.
	Хавиер само го погледна над острия си нос.
	— Нека бъда ясен. ФБР няма нужда от съмнителната помощ на някакъв вманиачен служител на реда, който се прави на голяма работа на някакъв затънтен остров и прекарва времето си, като лови кучета.
	Рийд погледна надолу към кучето, което вече хъркаше в краката му.
	— Не отне много време. Ще ви кажа това, после ще се връщаме на работа: не искам да ви преча, и двамата знаем, че не съм ви пречил. Ядосан сте, защото вече официално е записано, че някакъв вманиачен служител на реда на затънтен остров се е свързал със следващата жертва на Хобарт — или поне се е опитал. А вие, специален агент, с всичката мощ на ФБР зад вас, не сте. И аз на ваше място бих бил ядосан. Но Емили Девлън е все така мъртва и има хора, на които държа и които се вписват в модела на Хобарт. Така че си губите времето, като се опитвате да ме сплашите.
	— Предупреждавам ви. Бюрото има контрол над разследването.
	— И предупреждението ви няма да свърши никаква работа. Надявам се да я заловите. Надявам се от все сърце да я заловите, преди да убие още някого от списъка си. И когато го направите? Тогава ще ви пратя каса от питие по ваш избор. Дотогава мисля, че и двамата знаем какво е мнението ни по въпроса.
	— Ще преминете границата. — Хавиер стана. — И когато го направите, ще се погрижа да загубите сладката си работа тук, както и всеки шанс да носите значка някъде другаде.
	— Ще го имам предвид. Знаете ли, не ме попитахте как разбрах, че Хобарт е била във Флорида и ще се опита да убие един от хората, с които се свързах. Не ме попитахте — продължи Рийд, — защото сте ядосан. Ще ви пратя тази информация и се надявам да я погледнете, когато се успокоите. Важна е, защото, ако още не сте потвърдили, че Хобарт е отговорна за Девлън, ще го направите. Тя е оставила някаква следа, тъй като иска да си припише заслугата.
	— Просто не ми се пречкайте.
	— Летният сезон все още не е настъпил — каза Рийд, докато Хавиер вървеше към вратата. — Така че имате два часа до следващия ферибот за Портланд. Кафето и паят в „Изгрев“ са дяволски добри.
	Хавиер излезе и остави вратата да се люлее след него.
	Рийд погледна пак надолу към хъркащото куче.
	— Това, приятелю, беше човек, който успява едновременно да е задник и предник.
	Вдигна очи, когато Дона се появи на вратата.
	— Посетителят ти не изглеждаше много доволен, когато си тръгваше. Освен това е и груб, тресна вратата. Решихме, че си загазил за нещо пред федералните, но не изглеждаш притеснен.
	— Не съм, защото съм вманиачен служител на реда, който се прави на голяма клечка на някакъв затънтен остров. И това ме устройва напълно.
	— Голяма клечка. — Тя изсумтя.
	— Хей, аз съм началник на полицията. Това ме прави голяма клечка.
	— Той наистина ли нарече острова „затънтен“?
	— Да, но нас това не ни ядосва, защото знаем по-добре как стоят нещата.
	— Сложи ли този задник на мястото му?
	— Не беше доволен на тръгване, нали?
	Тя кимна отривисто в знак на одобрение.
	— Доктор Дорси каза, че може да заведеш кучето.
	Рийд се почуди дали да не остави животното да се наспи. Но когато помръдна няколко сантиметра на стола си, кучето вдигна рязко глава. Очите му се взряха в Рийд със страх и копнеж.
	— Е, предполагам, че така ще направя.
	Предпочете да походи пеша с надеждата, че кучето ще спре да се разтреперва всеки път, щом види някой, който не е арестувалият го полицай. Но при всяка среща то се притискаше в крака му и започваше да трепери.
	Кабинетът на ветеринаря бе прилепен до дома му и беше на по-малко от 400 метра от самото село. Той живееше в голяма яркожълта къща със съпругата и най-малкия им син, който вече завършваше гимназия.
	Доктор Дорси — дори жена му го наричаше доктор — приемаше два дни в седмицата, а сутринта на третия бе запазена за операции. Но бе винаги отворен за спешни случаи, дори когато беше на риба или се трудеше около трите си кошера.
	Когато Рийд влезе, съпругата на ветеринаря седеше зад бюро в приемната. Беше нещо като помещение за животни със сбирщина от най-различни столове и винилов под.
	— Госпожо Дорси, оценявам, че сте отворили заради мен.
	— О, няма проблем. — Тя махна с ръка. Беше жена с дълга кестенява опашка и красиво, силно гримирано лице. — Значи това е нашето бездомно куче. Горкото изгубено бебе.
	Тя скочи. Кучето се сви и се скри зад краката на Рийд.
	— Хората го плашат.
	— Но не и ти.
	— Е, дадох му хамбургер и го возих в колата.
	— Това ви е сближило. — Тя махна с пръст пред Рийд, след това клекна на нивото на кучето. — Обзалагам се, че си гладен. Определено е недохранен. Какво сладко личице има. Нуждае се от хубава баня. Мисля, че под кафявото има и червена козина, но е много мръсно куче. Носиш ли проба от изпражненията?
	— Ами… не сме стигнали дотам.
	— Е, ще ни трябва. Заведи го отзад. Много кучета са пишкали и акали там. Миризмата може да го подтикне да го направи. Кога изяде хамбургера?
	— Преди около час.
	— Тогава може да имаш късмет. Вземи това. — Тя извади лекарска ръкавица и пластмасово шишенце с широко гърло от чекмеджето. — Ще кажа на доктора, че си тук.
	Рийд се примири и излезе, но преди да отведе кучето отзад, то клекна и свърши работата на бетонната пътека.
	— Да му се не види.
	Рийд сложи ръкавицата и направи каквото трябва.
	— Това беше бързо — каза госпожа Дорси, когато той се върна.
	— Изходи се на пътеката, преди да се усетя… Извинявайте. — Подаде й пробата, която бе взел, ругаейки. — Взех почти всичко.
	— Не се тревожи, не е за първи път. Заведи го отзад. Пред този вход, първата врата вляво. — Подаде му обратно пробата. — Ще трябва да дадеш това на доктора, но мога да ти кажа, че горкото бебче има глисти.
	— Забавно.
	Той отиде до кабинета, където имаше плотове, дълга повдигната тапицирана маса и везни.
	Кучето отново се разтрепери, когато видя доктора. Ветеринарят имаше дълга кестенява опашка също като съпругата си, но в нея се виждаха сиви нишки. Носеше очила като на Джон Ленън, имаше красива усмивка и бе облечен с тениска на „Грейтфул Дед“ и джинси.
	— Кого си ни довел?
	— Не ми каза името си, но имам ето това. — Рийд с радост му предаде пробата.
	— Хм — каза докторът и също като съпругата си клекна. — По всичко личи, че не е хранен редовно. Плаши се от хора, нали?
	— Много трепери. Напипах белези по гърба и шията.
	Красивата усмивка изчезна и очите зад очилата станаха сурови.
	— Ще го прегледам. Не е приключил с растежа, бих казал. Виж дали можеш да го качиш на кантара.
	Отне му известно време да убеди животното, защото когато Рийд клякаше до него, то се запъваше, треперейки.
	Докторът записа теглото му и каза на Рийд да го вдигне и да го сложи на масата.
	— Стой пред него, за да те вижда. И му говори. И се старай гласът ти е да е спокоен.
	— Никой няма да те нарани, но трябва да те прегледаме. — Рийд не сваляше очи от кучето и му говореше тихо, докато докторът внимателно прокарваше ръце по него. — Хората съобщиха за бездомно куче вчера. Подгонило котката на Айда Букър вчера и отново тази сутрин. Разровило й градината и избягало, когато я видяло. Намерих го да гони птици на плажа надолу по пътя. Примамих го с бургер. Трябваше да изчакам известно време.
	Докато говореше със спокойния и внимателен тон, който използваше с жертви на насилие, той гледаше кучето в очите.
	— Хареса му да се вози в колата. Държеше главата си навън през цялото време. Ако направиш рязко движение или вдигнеш ръка, се свива.
	— Класически признаци на насилие.
	— Знам. Почти същото е при хората.
	— Тези белези? Вероятно са от дисциплиниращ нашийник. Дърпан е многократно, докато металът го е прорязал.
	— Гадняр. Извинявай.
	— Няма нужда да се извиняваш. Само гадняри правят такива неща с едно животно. Трябва да му прегледам зъбите, ушите и т.н.
	Рийд не спираше да говори. Кучето се тресеше по-силно, но докато Рийд го държеше, докторът прегледа зъбите, очите и ушите му.
	— Има инфекция и в двете уши. Зъбите са добре. Предполагам, че е на възраст между осем и девет месеца, което означава, че става въпрос за гадняр на квадрат.
	Докторът извади гранули за кучета от джоба си. Остави първата на масата, изчака кучето, което погледна към лакомството, после към Рийд и пак към лакомството и след това го излапа.
	Следващото лакомство му подаде. Кучето погледна отново към Рийд.
	— Кажи му, че всичко е наред.
	— Не бъди идиот — каза Рийд на кучето. — Когато някой ти предлага лакомство, трябва да го вземеш.
	Кучето го взе, гледайки към доктора.
	— Мога да направя тестове, за да видя дали е ваксинирано. Обзалагам се, че не е. Все още има топки и това трябва да се промени. Ще погледна пробата. Просто го дръж на масата. — Докторът отиде към малка ниша. — Можем да го задържим тук — каза той. — Да го лекуваме тук, но ти си неговият човек. Ако можеш да се справиш, ще е по-добре да остане при теб, докато оздравее. Не можем да го върнем на предишния му собственик, който и да е бил той. Ако разбереш кой е, той трябва да бъде обвинен в насилие и занемаряване.
	— Тъй като по цял ден не съм си вкъщи, не трябва ли…
	Кучето облиза опакото на дланта на Рийд, вдигна към него очи, в които се четеше все същата смес от копнеж и страх.
	— Ще решаваме ден за ден.
	— Има глисти. Ще му дам лекарство за това и ще ни трябва последваща проба от изпражненията. Ще му дам мехлем за ушите и антибиотик. Ще ти напишем указания. Препоръчвам да го храниш с качествена кучешка храна. Три пъти дневно, докато стигне нормалното си тегло. Ще трябва да му взема кръв, така че му отвлечи вниманието.
	Рийд отвличаше вниманието и на двама им. Би предпочел юмрук в лицето пред игла.
	— Какъв мислиш, че е? Имам предвид каква порода?
	— Мисля, че има примес от кунхаунд. — Докторът щипна малко кожа на хълбока на кучето и плъзна иглата в плътта му. — Може да има примес и от лабрадор, от много породи. Не е напълно пораснал. Ще ти дам един шампоан и той ще се погрижи за бълхите. Имаш нужда от баня, момче.
	Докторът заобиколи масата, като галеше кучето. То вече не трепереше толкова много; но наблюдаваше ветеринаря, сякаш очакваше нежната му ръка да стане зла.
	— Някой го е тормозил здравата — каза докторът. — С времето и с търпение може да го преодолее. Някои успяват, други не. Ще ти приготвя лекарството, а Сюзана ще ти напише указания за всичко. Полицейският участък ли ще плати?
	Рийд се замисли за бюджета.
	— Не, аз ще платя.
	Усмивката се върна.
	— В такъв случай ще ти взема пари за лекарството, а прегледа ще го сметнем за общественополезна дейност.
	— Оценявам го. Много.
	Докторът предложи на кучето още едно лакомство. То само погледна Рийд, прецени, че му е позволено, и го взе.
	— Ако не можеш да го задържиш, ще му намерим дом. Точно сега то се доверява само на теб и е достатъчно травмирано за краткия си живот.
	Вече бяха минали на ти и Сюзана направи списък с основни неща за грижа за кучето, които Рийд трябваше да вземе, и му обясни как да прилага мехлема, даде му торбичка с кучешки лакомства и примамващи опаковки за хапчетата с най-различни вкусове.
	Той се върна в участъка с кучето и торбата от ветеринаря.
	— Сесил и Мати тъкмо тръгнаха към гимназията. Има малко произшествие до училищния двор. Две момчета са се сбили. За момиче.
	— Дона.
	Тя присви очи, когато чу тона му.
	— Шефе.
	— Знам правилата за личните услуги, но не мога да заведа това куче на пазара, а то се е лепнало за мен като велкро. Сюзана Дорси ми даде списък с неща, които трябва да взема за него.
	— И очакваш да напусна поста си, да отида до пазара и да купя разни неща за едно бездомно куче?
	— Има белези по гърба и врата от някой, който е дърпал дисциплиниращ нашийник толкова силно и често, че му е прорязал кожата. Има инфекция и в двете уши и се е лепнало за мен, защото всички други в живота му досега са го наранявали. Докторът каза, че е само на около осем месеца.
	Тя така високо вирна брадичка, че долната й устна почти изчезна.
	— Докторът ли каза това за дисциплиниращия нашийник?
	— Да.
	— Дай ми проклетия списък.
	— Благодаря. От сърце.
	— Не ти правя лична услуга. Правя я на кучето. А сега ми дай кредитната си карта, защото не знаеш колко ще струва.
	Той й я подаде и реши, че по-късно ще мисли за личния си бюджет.
	Когато най-накрая заключи участъка за вечерта, реши да не мъчи себе си и кучето и се прибра със служебната кола.
	— Под гаранция си — каза му Рийд, когато го въвеждаше в къщата си. — Акането и пишкането в къщата, както и дъвченето на нещо различно от това, което ти давам, е в нарушение на гаранцията. Приеми това съвсем сериозно.
	Кучето подуши малко в спалнята, без да сваля едното си око от Рийд, докато той се преобличаше в най-опърпания си анцуг и надяваше маратонки, които така и не се бе наканил да изхвърли.
	Защото от тях двамата само Рийд знаеше, че ще последва бъркотия.
	Изведе кучето пак навън, взе маркуча и шампоана. И през първите десет минути от проекта се бори с мокро куче, което виеше и трепереше и се опитваше да избяга от кошмара на сапуна и водата.
	Най-накрая то се предаде, само се взираше в Рийд с очи, в които се четеше болката от предателството.
	И двамата бяха мокри до кости и не особено доволни един от друг, когато пристигна Симон.
	— По-добре стой настрана. Тук е голяма бъркотия.
	— Сюзана Дорси казала на Хилди, която казала на Сиси, че си взел бездомно куче. Виждам, че клюките отново се оказват верни.
	— Той е под гаранция. — Рийд безмилостно насочи маркуча към кучето, за да отмие сапуна и мъртвите бълхи. — И в момента е на ръба да я наруши.
	— Има сладко личице.
	— Да, всички така казват. Освен това е нахапан от бълхи и има глисти.
	— Сюзана каза, че е бито.
	— Да, това също.
	Симон седна на едно стъпало, защото кучето я гледаше така, сякаш може всеки момент да запрати камък към главата му.
	— От мен се очаква да го снимам и да пратя снимката на Сиси.
	— Трябва да почакаш, докато стане по-представителен.
	— Има хубав цвят, като на кафяв кон.
	— Очевидно има примес от кунхаунд, каквото и да е това.
	— Обичаш ли кучета?
	— Разбира се. Имахме куче, като бях малък. Сестра ми я кръсти Фриски, преди аз и брат ми да упражним правото си на вето. Тя беше добро куче. Изгубихме я точно преди да отида в колежа. — Той погледна към нея. — А ти?
	— Ние не можехме да имаме куче или котка. Майка ми е алергична. Или поне така казва. Никога не съм й вярвала. Но — да, харесвам кучета. Ще го запазиш ли?
	— Не знам. Не съм тук през по-голямата част от времето. Докторът каза, че ще му намерят дом. Вероятно ще е по-добре, когато свикне да е около хора, които не го бият.
	Той пусна кучето и взе една стара хавлиена кърпа, която също не се бе наканил да изхвърли, а кучето се възползва от възможността да се отърси от водата. Капките се разлетяха и поляха Рийд.
	Симон се разсмя, а той си избърса лицето с хавлиената кърпа.
	— Сега вече имам нужда от душ.
	— Май вече мина под душа.
	— Ха! — Той започна да бърше кучето с кърпата. — Харесва ли ти? — Животното отвърна с размахване на опашката и близване по лицето на Рийд. — Разбира се, разбира се, сега сме приятели.
	Симон го гледаше как бърше кучето и се усмихна широко, когато то размаха опашка и го близна по лицето.
	Макар да знаеше, че вече се е запътила натам, точно в този момент, при тази гледка, тя се влюби.


>>	22.

	Когато Патриша реши, че иска да документира историята си професионално, можа да се сети само за един човек, който бе в състояние да свърши работата. Селийна Макмълън е била в „Даунийст“ тогава и се беше качила на гребена на вълната с видеозаписите, които бе направила на онзи идиот Полсън.
	Кой би бил по-добър? Освен това на Патриша й се струваше, че Селийна се бе отнесла към нея с известно уважение, когато направи интервюто за годишнината от събитията. Дори й бе харесал начинът, по който изглеждаше и звучеше; макар, разбира се, да си беше сложила онази нещастна, срамежлива физиономия от типа „горката аз“.
	Това щеше да е различно. Това щеше да е истинско. И когато се появеше в кабелните телевизии и в интернет, хората най-накрая щяха да разберат кой притежава проклет интелект и е дяволски недоволен.
	Патриша дори написа нещо като сценарий и започна да репетира. И докато го правеше, беше толкова впечатлена от собствените си способности, че реши, когато се установи в прекрасната Флорида, да напише сценарий за собствения си живот.
	Когато всичко бе готово, когато всяко нещо си бе на мястото, когато се убеди, че всичко е идеално, тя установи контакт.
	— Селийна на телефона.
	— Не затваряй — прошепна Патриша с разтреперан глас. — Не се обаждай на полицията.
	— Кой се обажда?
	— Моля те, трябва да поговоря с някого. Толкова съм уплашена!
	— Ако искаш да говориш с мен, ще ми трябва име.
	— Аз… аз съм Патриша. Патриша Хобарт. Моля те, не се обаждай на полицията!
	— Патриша Хобарт? — Появи се съмнение. — Докажи го.
	— Ти влезе в това, което наричаше зелена стая, преди да излезеш с мен, за да направиш репортаж за годишнината миналия юли. Седя с мен и каза, ако някога си спомня нещо за брат си, колкото и дребно да е, което не съм казала на полицията, да се обадя на този номер. Мога да ти разкажа.
	— Тук съм, Патриша. — Сега вече вълнението много личеше на Селийна. — Радвам се, че се обади на мен.
	Патриша чу шумоленето и си представи как Макмълън грабва касетофон и бележник. И се усмихна.
	— Не знам какво да правя!
	— Кажи ми къде си. ФБР те търси. Както и много ченгета.
	— Не е вярно това, което казват, нищо не е вярно, нищо не е вярно. Не знам какво се случва и не разбирам. Бягам, но през цялото време се страхувам. Ще се предам, но първо трябва да говоря с някого. Имам нужда да поговоря с някой, който ще ме изслуша, за да кажа истината. — Добави няколко сподавени стона. — Ти не знаеш, не знаеш какво направиха с мен.
	— Кой?
	— Баба ми и дядо ми. О, боже, имам нужда да споделя с някого. Не мога да продължавам да бягам, но никой не ми вярва.
	— Можеш да кажеш на мен. Аз ти вярвам. Какво ти сториха?
	— Не, не така. Лично. Искам да запишеш всичко, за да е официално. Не бива да казваш на никого, иначе ще ме убият. Знам го. Може би трябва просто да се самоубия и да се свърши.
	— Не искаш това, Патриша. Трябва да разкажеш своята история. Аз ще ти помогна.
	Патриша се усмихна, остави гласа си да потрепери от надежда.
	— Ти… Ти ще ми помогнеш?
	— Ще ти помогна. Защо не ми кажеш къде си?
	— Аз… Ти ще се обадиш на полицията!
	— Не, не, няма. Ти каза, че ще се предадеш. Но искаш преди това да разкажеш своята история. Няма да се обадя на полицията.
	Патриша извади слаб глас със съвсем лек нюанс на отчаяна надежда.
	— Заклеваш ли се?
	— Патриша, аз съм журналист. Искам само истината. Искам само твоята история. Никога няма да те предам. Всъщност, когато си готова, познавам адвокат, който ще ти помогне. Ще уредим как да се предадеш, така че никой да не те нарани.
	Патриша се взря в шишето скоч, от което бе отпила, докато Макмълън говореше.
	— Ще го направиш ли?
	— Кажи ми къде си и ще дойда да се срещна с теб. Ще поговорим.
	— Ако кажеш на полицията и те дойдат, ще се самоубия. Аз… имам хапчета.
	— Не взимай никакви хапчета. Няма да го направя. Къде си? Ще дойда веднага.
	— Веднага?
	— Да, веднага.
	— Аз съм в мотел „Травълърс Рест“ на магистрала 98, точно преди изхода за Брансуик. Моля те, помогни ми, госпожице Макмълън. Няма кой друг.
	— Стой там, Патриша. Ще съм при теб след четиридесет минути.
	— Някой трябва да ме изслуша. — Патриша пак изхлипа. — Ти си единствената.
	Затвори, вдигна тост към образа си в огледалото със скоча, към който бе развила вкус напоследък.
	Селийна се втурна да се преоблече в подходящ за пред камерата костюм. Ако всичко минеше добре, щеше да вкара откачената в студиото си до часове. Най-ексклузивният материал от всички, и просто й падна в ръчичките.
	След като го пусне, щеше да се обади на ФБР. Първо — най-ексклузивният материал на всички времена, а после щеше да се направи на безстрашната репортерка, спряла Патриша Джейн Хобарт.
	Провери колко е часът, докато си взимаше лаптопа. Щеше да започне с дигитална връзка от разстояние. Беше почти полунощ. Ако побързаше, щеше да стигне до четиридесет минути.
	Взе си касетофона, в случай че Патриша отначало се окаже срамежлива, камера, телефона си, хвърли гримове в чантата си, провери глока си с красива розова дръжка и след пет минути беше в гаража си.
	Емили Девлън можеше да я предупреди за уменията на Патриша с гаражните врати, но мъртвите жени не говорят.
	Селийна седна зад волана.
	Очите й се уголемиха в огледалото за обратно виждане, когато Патриша се изправи на задната седалка. Докато посягаше към чантата и пистолета, спринцовката се заби в шията й.
	— Лека нощ — каза Патриша.
	Когато Селийна се строполи, Патриша слезе и отвори багажника. Измъкна тялото й навън, сложи свински опашки на китките и глезените й и й запуши устата, в случай че се свести от седатива и започне да вдига шум.
	С известни усилия я завлече до багажника, вдигна я и я претърколи вътре.
	— Дремни си малко — каза й Патриша. — Чака ни дълъг път.
	И затвори багажника.


	Симон не му каза; не беше готова. А и във всеки случай моментът не изглеждаше подходящ за признания в любов.
	Знаеше, че ще задържи кучето. Ако още не се беше влюбил в него, той също като нея се плъзгаше в тази посока.
	Тъй като бе свършил много добро дело този ден, тя реши да направи същото и приготви паста за вечеря. Не спомена, че е научила рецептата от един италиански виолончелист.
	Докато Рийд обясняваше колко лесно кучето се плаши от хора и защо, Симон стратегически не му обръщаше внимание.
	Рийд нахрани кучето, което ядеше така, все едно бе гладувало със седмици. Сърцето я болеше, докато се чудеше дали наистина е било така.
	Докато приготви вечерята, кучето вече бе спряло да се крие зад Рийд, беше се свило под масата и спеше до празната си купа.
	— Има нужда от име.
	Рийд поклати глава, докато сядаха да се хранят на сгъваемата дървена маса, която бе купил от приятел на Сиси.
	— Ако отиде някъде другаде, ще го прекръстят и това само ще го обърка още повече. Боже, страхотна е — каза той, след като опита пастата. — И си го крила от мен. Можеш да готвиш?
	Тя поклати глава.
	— Мога да правя няколко неща добре, още няколко стават за ядене. Това е по-скоро оцеляване, отколкото готвене.
	— По моите критерии е готвене. Благодаря. Как мина денят ти?
	— Добре, но осъзнах, че имам нужда да си почина от моята… мисия. Смяна на скоростта. Трябва да ти направя скици.
	— Какво ще кажеш за препаска на слабините? Мога да си сложа.
	— Имаш ли?
	— Не, но мога да си направя. Голотата…
	— Виждала съм те гол.
	— Различно е да ме видиш гол и да ме изучаваш гол, да ме рисуваш гол. Ти си от другата страна на барикадата.
	— Била съм и от двете страни.
	— Какво? — Той спря да се храни.
	— Допълвах си дохода в Ню Йорк, като позирах.
	— Гола?
	— Етюди. — Беше развеселена, но не и изненадана от реакцията му. Хапна от пастата. — Това е изкуство, Рийд, не воайорство.
	— Гарантирам ти, че някои от мъжете, а вероятно и някои от момичетата, са воайорствали.
	Тя се засмя.
	— Във всеки случай ми плащаха. Така че тази вечер е идеална. Донесла съм си скицника. Можеш да го сметнеш за отплата за вечерята и за това, което ще ти дам после.
	— Подкупваш ме със сексуални услуги? Това… напълно става.
	— И аз така си помислих. Не спомена, че си имал посещение от ФБР днес.
	— Клюките — каза той.
	— Много са сочни. Да не би да не го спомена, защото си мислиш, че ще ме разстрои?
	— Не беше кой знае какво.
	Тя беше чула друго, но искаше да чуе неговата версия.
	— Кажи ми как мина и имай ми доверие, ще го понеса.
	Той взе чашата с вино, което тя бе настоявала, че върви по-добре от бирата с тази паста. Не би могъл да отрече, че е била права.
	— Не става въпрос дали ще го понесеш. По-скоро не искам да си нося работа у дома.
	Тя вдигна вежди, изви се и погледна демонстративно към кучето под масата.
	— Добре, тук ме хвана — призна Рийд.
	— Което доказва, че работата ти не свършва с работния ден, също като моята. Е?
	— На специален агент Задник не му харесва, че някакво Се Ре със сладка работа на затънтен остров му стъпва по чувствителните пръсти.
	— Нарекъл те е така?
	— А… о. Не. — Докато се смееше, Рийд хапна още паста. — Се Ре е „служител на реда“.
	— О. И смята острова за затънтен.
	— Той е донякъде. На мен ми харесва да служа и охранявам нашия затънтен остров. Но не ми харесва някой да идва в кабинета ми и да се опитва да ме сплашва. — Разказа й най-важното, сви рамене и добави: — Така че, общо взето, му казах да духа супата и той си тръгна.
	— За него няма ли значение, че една жена е мъртва?
	— Трябва да вярвам, че има и че това е една от причините, поради които е решил да ме сплаши. Замахна и не ме уцели. Виж, повечето хора от ФБР, с които пътищата ни са се пресичали, са отдадени на работата си, искат да заловят лошите и са готови да си сътрудничат с местните Се Ре, да ги интегрират в разследванията, когато има нужда. Но този тип? Той приема „специален“ в „специален агент“ буквално. Просто си мисли, че е по-добър от другите полицаи.
	— Не ми харесва.
	— Хей, и на мен. Той е абсолютен задник. Но това не означава, че не е добър в работата си.
	— Тогава защо не е заловил Хобарт?
	— Тя е хлъзгава. Умна, хлъзгава и ужасно лукава. Има умения, съсредоточена е и разполага със страшно много пари. Не бих корил специален агент Задник, че още не я е заловил. — Рамото му потрепна. — От нафуканото му и териториално поведение заключих, че отказва информация и помощ от външни източници, особено от мен, по незнайни причини.
	— Сиси познава много хора. Обзалагам се, че познава и някой, който познава шефа на ФБР, или хора, които познават хора, които го познават.
	— Недей. — Той я потупа небрежно по ръката. — Аз ще се оправя с това. А ако се окаже, че не мога? — Той допи виното си. — Тогава можем да помислим пак върху идеята да се възползваме от невероятните възможности на Сиси.
	Стана, за да отнесе чиниите. Кучето веднага скочи и в бързината удари главата си в крак на стол.
	— Боже, успокой се. Трябва да му дам още едно хапче и да му почистя ушите отново. С таблетките е лесно. Има едни малки ароматни неща, в които се слагат. Но това с ушите може да стане много грозно.
	— Обзалагам се, че е много добро куче. — Симон се извърна на стола си, когато кучето последва Рийд до мивката. — И се обзалагам, че е много смел. — Кучето я наблюдаваше, залепено за крака на Рийд. — Ти си толкова красив и имаш такива мили очи. — Докато му говореше, тя постепенно седна на пода. — Как може някой да бъде лош с теб? Но сега вече всичко ще е наред. Сега си в кучешкия рай. — Кучето направи предпазлива стъпка към нея, отдръпна се, но тя продължи да му говори. — И колко си умен да намериш Рийд. Той ще те задържи. Казва си, че няма да го направи, но така ще стане.
	Нова предпазлива стъпка, после още една.
	Рийд стоеше неподвижен и мълчалив, за да не го разсейва, и наблюдаваше, мислеше си, че кучето изглежда наполовина хипнотизирано. То легна по корем до ръката на Симон на пода. Подуши я, опита се да я близне.
	Сви се, когато тя я вдигна, затрепери, когато тя я положи на главата му.
	— Ето. Никой повече няма да те удря.
	Животното се приближи още, без да откъсва очи от лицето й, докато тя го галеше.
	— Усещам белезите — промърмори тя. — Има сърце и устойчивост. Душата му трябва да е много силна, за да се довери отново на човек. Не са успели да го озлобят. В него няма нищо зло. — Тя се наведе и целуна кучето по носа. — Добре дошъл у дома, страннико.
	Рийд извади едно хапче и го пъхна в мекото малко джобче. И прие, че се е сдобил с куче.
	Негативната страна на това се прояви, когато изведе животното на разходка. Помисли си, че кучето постепенно ще маркира територията си и ще почне да излиза само. Но засега той щеше да го извежда в гората.
	Щом мечките акаха в гората, значи и кучетата можеха.
	Когато кучето не постъпи като мечките, Рийд реши, че не е яло достатъчно, за да се изходи.
	Докато не стигнаха до покритата с плочи пътека, където животното клекна и се облекчи.
	— По дяволите, какво й имаше на гората? Сега ще ми трябва лопатка.
	Когато взе инструмента, кучето се сви и заквича.
	— О, боже, това не е за теб.
	Усети как изгаря от гняв, че някой може да пребие нещастно куче с лопата.
	Когато се прибраха, той взе кучешка бисквитка, приклекна и му я предложи.
	— Това не е награда, задето се изака на пътеката, защото това просто не е цивилизовано. Давам ти я просто така. А сега трябва да се кача горе, да се съблека гол, и то не заради секс. Вече умирам от страх.
	Тръгна нагоре с кучето до себе си. Когато стигна горе, се обърна и чу квиченето.
	— Как го направи? — Учуден, Рийд се върна надолу до мястото, където кучето бе навряло главата си между летвите на парапета и се бе заклещило. — Защо го направи? Чакай. Спри да се въртиш.
	Успя да обърне главата и тялото му, после още веднъж и да го освободи.
	— Не прави повече така.
	Този път кучето го последва по петите до спалнята.
	Симон седеше на креслото до огъня и си драскаше в скицника. Рисуваше тела — голи тела. Неговото голо тяло?
	Сякаш това не беше достатъчно странно, той погледна към леглото. Пристъпи към него.
	— Това е меч. На леглото има меч.
	— Казах ти, че трябва да държиш меч.
	— Имаш меч.
	— Взех го назаем от Сиси.
	— Сиси има меч. — Рийд го вдигна, беше тежък. Разгледа дългата гравирана кания. Изглеждаше му стар. Нямаше украса със скъпоценни камъни, но все пак беше стар… изпитан в битка. — Много яко. — Извади го и се удиви на блясъка и гладкостта му. Изпитан в битка, помисли си пак той, когато забеляза резките. Стомана в стомана. — Това е просто ужасно яко. Защо Сиси има меч?
	— Подарък. От някакъв посланик. А може да е бил и Стийв Тайлър. Има и самурайски меч, за който също си мислех, но ти си прекалено типично американско момче и самурайският меч щеше да е прекалено екзотичен за теб.
	— Тя има самурайски меч и… С широко острие ли е?
	— Не знам. Извади го, началник.
	Той хвана меча, замахна с него бавно надясно и наляво, защото просто не можеше да не го направи, след това я погледна пак намръщено.
	— Един мъж трябва да е луд, за да размахва меч гол.
	— Келтите са го правили.
	— Но първо са полудявали.
	— Събличай се — каза тя безмилостно. — Има бутилка вино за кураж.
	— Може би преди това трябва да ми кажеш за сексуалните услуги.
	— Тогава няма да са изненада, нали? Не бъди срамежлив. Повтарям, виждала съм те гол.
	— Кучето не е — отвърна той, но остави меча, за да се съблече и да приключи с това.
	— Много мило от твоя страна да купиш на кучето малко плюшено кученце.
	— Не съм. Дона го направи. Никое мое куче не си играе с играчки.
	— Наистина ли? По-добре му го кажи.
	Със свалена риза и ръце на копчето на джинсите, Рийд погледна и видя кучето, което се бе свило на земята, сложило лапа върху плюшената играчка, и ближеше с любов лицето й.
	— Вече ме излага. — Въздъхна и се съблече напълно.
	— Застани по-близо до огъня — светлината му е хубава. С меча — добави Симон. — Завърти се наляво, но гледай назад към мен. Ще пробваме първо, като държиш меча за дръжката с върха надолу. Можеш да говориш.
	— Нямам думи.
	— Островът започва да се подготвя за новия сезон.
	Общи приказки за голи хора. Общи приказки за голи хора с мечове. Мили боже. Но той реши да опита.
	— Да, навсякъде кипи пролетно почистване и боядисване.
	Тя водеше небрежен разговор, накъсан от указания към него да се обърне или да промени позата.
	— Искам да вдигнеш меча над лявото си рамо, сякаш се каниш да го стовариш надолу. Просто го подръж така за минута.
	Я виж ти, помисли си тя, силни бицепси, строен торс. Белегът над десния кос коремен мускул, широкият гръбен мускул и делтовидният мускул добавяха доказателства за сила.
	— Свали го за минута и си почини. — Тя стана и му занесе вино. — Отпусни се.
	— Свършихме ли?
	— Не още. Искам да си обърнеш главата и да погледнеш към вратата. Представи си, че врагът ти е там и се хвърля към теб.
	— Може ли да е Дарт Вейдър?
	— И не Кайло Рен? Той уби Хан Соло, Вейдър така и не успя.
	— Харесва ми, че знаеш това. — Той й подаде обратно чашата. — Но никой не владее тъмната страна повече от Вейдър.
	— Дарт Вейдър да бъде тогава. — Симон взе чашата, остави я, върна се на креслото. — Искам да поемеш дълбоко дъх два пъти и да погледнеш към главата. Ето го Вейдър. След това не откъсвай очи от него, замахни с меча и задръж. Не сваляй поглед, остани в тази поза. Искам да се напрегнеш, да се подготвиш за първия удар. Разбра ли?
	— Да, да.
	— Направи го истинско. Повярвай в него и ще изглежда истинско. Когато си готов.
	Той се опита да се накара да чуе призрачното дишане на Вейдър и когато то се появи в ума му, погледна и замахна.
	— Задръж, точно така.
	Идеално, помисли си тя. Ъгълът, седалищните мускули, сухожилията, четириглавият бедрен мускул. Извивката на раменете и ръцете. Напрежението в долната челюст, гърбът.
	— Това е. Това е — промърмори Симон и го пренесе на хартия. — Просто задръж в тази поза. — Сграбчи телефона си и направи три бързи снимки за всеки случай. — Това е. Победи Империята. Отпусни се.
	Той свали меча и завъртя рамене.
	— Свършихме ли?
	— Имам каквото ми трябва. Ти си отличен модел.
	— Да видим.
	— О, не. — Тя тресна скицника.
	— Моля те.
	— Искам да видиш завършената творба. Освен това — стана и отиде при него, — след като свършихме с позирането, си мисля, че имам гол мъж изцяло на мое разположение. — Целуна го по устата и захапа палаво долната му устна.
	— Внимавай с меча — каза й той.
	Тя прокара ръка по гърдите и корема му и попита:
	— Кой по-точно?
	— Ха!
	— Остави металния. Днес има пълнолуние. Когато свърша с теб, ще виеш към луната.
	Когато тя свърши с него, той реши, че ако това е заплащането, може да направи кариера като модел.


	Събуди се уморен, с ужасна нужда от кафе, и си спомни за кучето, когато се спъна в него.
	— Извинявай. Ще се оправя — каза той, когато Симон промърмори.
	Навлече дрехите си, изведе кучето през кухнята и грабна кока-кола по пътя, защото тя беше по-бърза от кафето.
	Оказа се, че е имало нужда да бърза, тъй като кучето използва двора, преди да успее да го отведе към гората.
	След като се оправи с това, Рийд се върна в къщата, нахрани тъпото куче, направи кафе, изпи го, докато кучето поглъщаше храната, даде му хапче и тръгна нагоре, за да си вземе душ.
	Спря се по средата на пътя, защото кучето пак си заклещи главата в парапета.
	— Какво ти става? Да не си шибан идиот? — Пак го наглася и извърта, докато го освободи, след това го поведе нагоре по стълбите и горе видя как Симон става от леглото.
	— Измислих име на кучето.
	— Шибан идиот?
	— Няма да кръщаваш това сладко куче Шибан идиот.
	— Отива му, а името трябва да подхожда на приносителя. ШИ накратко.
	— Пак си помисли.
	— Изака се и се изпишка на двора и пак си заклещи главата в парапета. Как да не е Шибан идиот?
	Докато Рийд говореше, кучето го гледаше с пълни с любов очи.
	— Поне е изчакал, докато излезе навън — отбеляза Симон. — Трябва да има сладко име. Като Чонси.
	— Чонси е… — Рийд млъкна, преди да каже „женско име“. — Не искам да имам куче, което се казва Чонси — поправи се той. — Имам нужда от още кафе. Имам нужда от душ. Душ. Идваш с мен. — Той грабна Симон за ръката. — Ти не — каза на кучето.
	Сексът под душа му подобри настроението.


	Облечена и изпила първата си чаша кафе, Симон си взе якето.
	— Доведи Херман у Сиси тази вечер.
	— Няма да го кръстя Херман. Но ще го доведа.
	— Добре. Ще се видим тогава. — Тя целуна Рийд. — И с теб, Рафаел. — И целуна кучето по носа.
	— Той не е Рафаел.
	Рийд събра нещата на кучето — хапчета, джобчета, храна, играчки за дъвчене, няколко бисквитки.
	— Ще работим. Време е да си заслужиш издръжката. — Изведе кучето и спря, когато забеляза, че нещо се подава изпод земята. — Я виж ти! Пролетта идва. Ако изровиш това, няма кокали за теб. Влизай.
	Кучето с радост изпълни командата и веднага си удари главата в затворения прозорец.
	— Видя ли, Шибан идиот. Точно това си ти. — Въпреки студа Рийд свали прозореца. — Предполагам, че ще трябва да те назнача, след като ще те влача по цял ден с мен. Това те прави полицай Куче. Ясно? — Кучето показа глава през отворения прозорец. — Това ли било? Моите невероятни детективски способности ме навеждат на мисълта, че смяташ парапета за прозорец и че вятърът ще ти изправи ушите.
	Като клатеше глава, Рийд потегли от пътеката и пое към селото. Осени го вдъхновение.
	— Ей, тъп, но все така сладък полицай: Барни Файф, нали? Това е. Ти си Барни. Решено е.
	Барни изглеждаше доволен с изплезен език и вдигнати от вятъра уши.
	Рийд отключи участъка и влезе в кабинета си. Напълни купа вода за Барни и му даде играчка за дъвчене.
	— Не ме карай да съжалявам за това.
	Взе си чаша кафе и чу Дона да влиза — почти винаги идваше първа. Тя отиде до бюрото си и включи компютъра.
	— Всеки ден ли ще водиш това куче?
	— Барни е назначен.
	— Барни? — Тя сложи юмруци на ханша си. — Като лилавия динозавър?
	— Не. Като Барни Файф. Полицай Барни Файф.
	— Този сериал не е ли от времето, преди да се родиш?
	— Това е класика.
	— Не споря. Само спри да ме гледаш така опулено — каза тя на Барни. — Взех пощата на идване.
	Дона влезе и остави малка купчина на бюрото му.
	С кучето си размениха по още един поглед, преди тя да излезе.
	Когато той започна да отваря пощата, звънна телефонът. Сюзана Дорси проверяваше какво става. Той й разказа, после изслуша отговора й, след като я попита защо кучето настоява да се изхожда по пътеките и в двора.
	— Като имам предвид останалите неща, бих казала, че е държан в клетка през повечето време. На бетонен под. Познава само твърди повърхности, горкичкото. Ще се научи, Рийд, но може да отнеме известно време.
	— Ще държа лопатата под ръка.
	След като затвори, погледна към Барни. Той също го погледна, легнал по корем малко по-близо, погледна го с доверие и обожание.
	— Ще работим по въпроса — каза му Рийд и го погали по главата, преди да се върне към пощата.
	Писмото, адресирано до него в участъка, с марка от Корал Гейбълс, Флорида, накара кръвта му да замръзне.
	Той взе чифт ръкавици, извади джобното си ножче и внимателно отвори плика. Извади поздравителна картичка.
C>
	ПОЗДРАВЛЕНИЯ!
C$
	Буквите от станиол лъщяха над цветен взрив от фойерверки. Рийд отвори картичката с облечен в ръкавица пръст и прочете печатния текст вътре.
C>
	ДА СЕ ЗАБАВЛЯВАМЕ!
C$
	Тя бе нарисувала черепи и кръстосани кости около думите и бе добавила послание на ръка:
C>
	Ти оцеля! Радвай се, докато можеш. Не сме приключили, но ти си свършен, когато дойда за теб.
	Целувки,
@	Патриша
	ПС: Малък сувенир от великия щат Флорида.
C$
	Той взе малката запечатана найлонова торбичка и разгледа кичура коса вътре.
	Той без съмнение беше от Емили Девлън.
	— Добре, кучко, играта започва. Направи я лична и това е грешка.
	— Хей, шефе, ти… — Сесил спря като окаменял пред студения блясък в очите на Рийд. — А, може да дойда по-късно.
	— Какво искаш?
	— Мислех да ти кажа, че боядисват Плажната барака и разляха цял галон боя от стълбата. Тя оплиска „Морски съкровища“ и Черил Ригс, тъй като тя била излязла да мие витрината. Доста е ядосана, шефе.
	— Можеш ли да се оправиш с това?
	— Да, аз идвах пеша насам, когато се случи, така че направих каквото можах. Боята е навсякъде и по тротоара. Но госпожица Ригс иска да отидеш там.
	— Кажи й, че идвам, но преди това трябва да се погрижа за нещо.
	— Разбира се.
	— Лично го направи, Сесил. Блокирай тротоара, така че хората да не минават през мократа боя. И накарай Дона да се свърже със службата по чистотата на селото, за да я махне оттам.
	— Да, шефе.
	— И затвори вратата, Сесил.
	Разлята боя, ядосани продавачки — все неща, с които трябваше да се разправя, помисли си Рийд. Но те просто трябваше да почакат.
	Снима с телефона си двете страни на плика, предната част, вътрешността и гърба на картичката. Направи снимка и на кичура.
	След това извади визитката на Хавиер от чекмеджето си и се обади.


>>	23.

	Селийна се свести и простена. Ужасен махмурлук, помисли си тя, изтощена и замаяна. Главата я болеше, очите й пулсираха, гърлото й бе напълно сухо, а стомахът й се бунтуваше.
	Колко питиета бе…
	И тогава си спомни.
	Разбуди се рязко и светлината прониза очите й като шило. Когато се опита да вдигне ръце, за да се предпази, усети болка от свинските опашки.
	Изпищя диво и истерично.
	— Боже, много си кисела, когато се събуждаш. — Патриша се появи пред погледа й с чаша кафе в ръка. — Сигурно се чувстваш доста зле, а пищенето само ще те накара да се почувстваш още по-зле. Никой няма да те чуе, така че не си прави труда.
	— Къде сме? Защо правиш това? Боже, не ме убивай.
	— Дълбоко в северните гори сме. И вече ти казах защо — искам да разкажа историята си. Ако исках да те убия, вече щеше да си мъртва. Успокой се. — Подаде й чаша със сламка. — Само вода. Трябваш ми будна и готова за работа. Извинявай за иглата в шията. Но така е по-добре и за двете ни.
	Цялото й тяло се разтрепери, когато погледна Патриша в очите. Пикочният й мехур заплашваше да се изпразни.
	— Няма нужда да правиш това. Казах ти, че няма да се обадя на полицията.
	— Да, повярвах ти за това. Искаш историята, така че няма да се обадиш веднага на ченгетата. Но така е по-добре. — Патриша извъртя очи и отпи малко вода през сламката. — Видя ли? Само H{sub}2{/sub}O. — Отчаяната Селийна прие водата и я изпи до дъно. — Не мога да ти направя макиато, така обичаш кафето си, нали? Но се обзалагам, че би искала да пийнеш кафе и да си прочистиш мозъка.
	— Да. Ако обичаш.
	— Нека ти кажа какви са правилата.
	— Но преди това… Извинявай, но трябва да отида до тоалетната.
	— Разбираемо, но стискай, Селийна. По-добре първо чуй правилата, за да си нямаме разправии. Ще те освободя и ще можеш да отидеш до тоалетната. — Патриша посочи. — Свалих вратата. Хей, и двете сме момичета, нали? След като се върнеш, пак ще завържа лявата ти китка и глезените, но ще ти оставя дясната свободна, за да можеш да пиеш кафе и да хапнеш десерт с кисело мляко, за да си силна. Ако се опиташ да направиш някоя глупост, ще започна да ти чупя пръстите. Няма да те убия, имаме нужда една от друга, но ще направя така, че да те заболи.
	— Разбирам.
	— Страхотно.
	Когато Патриша извади дългите клещи с остри върхове, Селийна се сви.
	— Те са, за да ти отрежа свинските опашки. Имам още много такива.
	Преряза ги, отстъпи и извади пистолета си от кобура.
	— Иди да пикаеш.
	Краката на Селийна трепереха, когато се изправи.
	— Това е от седатива, все още си малко разтреперана. Свърши си работата спокойно. Имаме много време.
	— Ще ме търсят.
	— Може би. Пратих на асистентката ти съобщение от твоя телефон, че си надушила гореща следа и няма да си в града ден-два. Но това може би няма да мине за дълго.
	— Ден-два. — Селийна се опитваше да запамети всички подробности. Осъзна, че е във вила, щорите бяха спуснати. Груби селски мебели, никакви звуци от трафик. Никакви звуци.
	— Няма да ни трябват повече. И след това ще имаш своята голяма история.
	— И ти ще ме пуснеш да си ида. — Като потисна срама си, Селийна вдигна полата си и направи това, което трябваше да направи.
	— Че защо да не те пусна? Такава е сделката. Аз ти разказвам моята история, ти я публикуваш. Аз искам тя да излезе. Искам хората да ме чуят.
	— И ще се предадеш?
	— Ами за това те излъгах. — Патриша се ухили. — И за самоубийството ми. Но виж. — Тя махна с ръка. — Имам триножник, професионална камера, осветление, всичко. Смятай това за нашето изнесено студио. Ще говорим тук. Можеш да задаваш въпроси. Аз ще говоря. Ще ти разкажа всичко. Това искам. И ти това искаш.
	С крайчеца на окото си Селийна забеляза чантата си. В нея имаше пистолет.
	— Бих запазила всичко това в тайна. Няма нужда да ме връзваш за стола.
	— Помисли си. Някои от нещата, които ще ти кажа, са… ами доста зловещи. Може да се разстроиш или да се уплашиш. Може да си помислиш: „О, не! Тя ще убие и мен!“. И да се опиташ да избягаш или да направиш някоя глупост. Точно в момента се чудиш дали можеш да стигнеш до сладкия си розов глок в чантата си. Тогава? Ох! Счупени пръсти.
	Патриша посегна назад, извади пистолета от колана си, където го бе пъхнала. И го вдигна.
	— Така ще си причиниш болка и няма да спечелиш нищо. Предпазвам те от това. — Тя се усмихна чаровно. След това устните й се свиха. — Сядай, мамка ти, или вместо да ти счупя пръста, ще те прострелям в крака със собственото ти момичешко пистолетче.
	— Ще ти съдействам. — Като я гледаше право в очите и говореше спокойно, Селийна се върна на стола. — Искам да чуя историята ти.
	— Ще я чуеш. — Патриша прибра собствения си пистолет, универсален „зиг зауер“, и държеше глока прицелен в Селийна. Розовото започваше да й харесва.
	Извади няколко свински опашки и ги хвърли в скута на Селийна.
	— Завържи си глезените за краката на стола. После и лявата си ръка към лявата облегалка. Ще пием кафе, ще хапнем и ще поговорим какво ще правим. Гримът ти е избледнял и размазан, косата ти е трагедия. Но не се тревожи. Ще оправя това. Много съм добра в прическите и грима, повярвай ми.


	Докато Патриша правеше кафе, Рийд се занимаваше с инцидента с боята, успокояваше продавачките, оправяше нещата с непохватния бояджия, който току-що бе навършил двайсет години и бе ужасен, че ще си загуби работата или ще бъде арестуван.
	Когато се връщаше обратно със служителя си от кучешки произход, Барни понечи да клекне на тротоара.
	— Не го прави! — Като постави джинсите си в риск, Рийд вдигна кучето и ускори крачка. Барни затрепери и започна да ближе нервно брадичката на Рийд.
	— Стискай. Само стискай.
	Втурна се в участъка и стресна Дона и полицаите от човешки произход.
	— Имам нужда от торба за веществени доказателства. Бързо!
	Мати скочи с торба в ръка.
	— Какво има?
	— Общинска разпоредба 38-Б.
	Мати извъртя очи, когато Рийд изскочи обратно навън.
	— Прибери лайното — каза тя на Сесил.
	Рийд постави Барни на тревата зад участъка.
	— Сега можеш да се изходиш.
	Тъй като кучето изглеждаше тревожно и уплашено, Рийд започна да го разхожда напред-назад по тревата.
	— Тя е ядосана. Не ме уби, даже по-лошо, аз я прострелях. И заради това трябваше да избяга. Застреля баба си на проходилката. Представяш ли си?
	Барни помириса несигурно тревата.
	— Така че тя не наследи онази голяма къща. Струва поне милион, че и повече. А с всичко вътре в нея? Още повече. Добави и замразените банкови сметки. Вече беше откраднала доста от тях, но имаше още много. Да, струвах й много и това не дава мира на психопатския й мозък. Психопатка — повтори той, като гледаше към магазините от другата страна на улицата, заведенията, апартаментите над тях, които собствениците даваха под наем на сезонните работници.
	— Това е много важно. Тя винаги успява да ме изпревари. Брат й оплеска нещата, но й е брат, а кръвта вода не става, нали? Преди мен поразяваше всичките си набелязани цели. Сто процента успеваемост, а тъкмо започваше. — Замисли се и спря на място. — Не просто й увеличих хендикапа, нали? Струвах й цяло състояние, което според психопатския й мозък вече бе спечелила. Все едно съм откраднал от нея. И я раних. Накарах я да кърви. Оттогава е започнала да се срива, ето това се случва. — Спомни си изражението на лицето й, когато стреля в нея — шока и страха й. Нещо повече, помисли си той, беше му се сторило, че тя изпищя, преди да побегне.
	Обида и сълзи, гняв и страх.
	— Винаги съм знаел, че ще се ядоса и ще иска пак да опита с мен. Но да ми праща картичка? Иска да е сигурна, че няма да я забравя. Иска да ме накара да чувствам това, което тя чувства, да изпитам шок и страх. Но това е грешка. След като направи една, е много лесно да направи и втора.
	Барни изквича и дръпна каишката.
	— Или на тревата, или никъде другаде. Пратила е това, преди да напусне Флорида. Пратила го е веднага след убийството, била е самодоволна. Ще тръгне на север, така виждам аз нещата. Може би не чак далеч на север, но е поела в тази посока.
	Погледна надолу към кучето.
	— Ще сме готови за нея.
	Барни приклекна с извинителен вид.
	— Ето така се прави. — Когато животното си свърши работата, Рийд го погали хубаво. — Май и двамата разбрахме по нещо. Добро момче. За това говоря. Жалко, че не мога да те науча да почистваш след себе си, но затова са родителите.
	Когато влязоха с торбичката, той си изми хубаво ръцете, след това влезе в общото помещение.
	— Дона, искам да се обадиш на Ник и Лион и да ги повикаш.
	— За какво?
	— Защото трябва да говоря с всички.
	Отиде в кабинета си за папката, която държеше там за всеки случай. Извади снимката на Патриша Хобарт.
	— Сесил, искам да ми направиш копия на това, цветни.
	— Колко?
	— Да започнем с петдесет.
	— Петдесет? — Сесил примигна. — Това ще отнеме известно време.
	— Тогава по-добре тръгвай. Дона, федералните идват. Знам каква е позицията ти по въпроса, но ще ти бъда благодарен, ако направиш кана прясно кафе, щом пристигнат.
	— Ще направя изключение. Лион и Ник пристигат.
	— Добре. Приемайте обаждания, но ако нещо не е спешно, ще чака, докато свърши оперативката.
	Седна срещу Мати.
	— Кажи ми мнението си за полицаите, които работят тук през лятото. Кой може да се справи с нещо повече от катастрофа и разсипана боя?
	— Чел си досиетата им, говорил си с някои от тях.
	— Така е и имам своето мнение. Сега искам твоето.
	Тя се намръщи, но го каза. Той кимна и стана, когато влезе Лион.
	— Проблем ли има, шефе?
	— Още не. Седни, Лион. — Отиде да вземе снимките от Сесил и когато и Ник влезе, закачи една на основната дъска. — Седни, Ник. Сесил, това е достатъчно засега. Ще довършиш след оперативката. Искам добре да погледнете тази снимка. Всички имате копия и ще разпространим такива и из селото, в агенциите за отдаване под наем, сред персонала на ферибота. Това е Патриша Хобарт, на двайсет и седем години. Засега е убила десет души, за които знаем. Прибавете и опит за убийство срещу мен.
	Макар да подозираше, че знаят историята, поне по-голямата част от нея, я разказа пак. Искаше информацията им да е свежа и да я чуят от него.
	— Изпрати ми това днес.
	Извади от папката плик за веществени доказателства, в който бяха картичката, пликът и кичурът.
	— Ще ги предам на ФБР, когато дойдат тук.
	— Некадърници — измърмори Мати. — Гонят я цяла година и нямат нищо.
	— Не знаем какво имат или колко близо са стигнали, защото не ни казват. Така работят. — Рийд остави папката и отвори друга. — Това е моята папка, нашата папка, с копие на картичката, плика и няколко косъма от косата, която ще проверя. Имам контакти. Ще съдействаме напълно на ФБР, но това не означава, че ще стоим с вързани ръце. Тя ще дойде тук рано или късно — продължи той. — Симон Нокс също беше в мола. Тя е друга нейна набелязана цел, и то доста приоритетна според мен, защото първа се обади на 911. От днес нататък ще започнем редовно да патрулираме около къщата на Сиси. Ще стоим на пристанището, ще гледаме кой слиза от ферибота. Ще повикам двама от сезонните полицаи, за да помогнат с това.
	— Тя се дегизира — каза Мати.
	— Така е, и е добра в това. Затова запомнете тази снимка. Не се оставяйте да бъдете заблудени от цвят на косата, прическа, цвят на очите, очила или леки промени в лицевата структура и фигурата. Тя ще бъде сама. Ще има нужда да си наеме квартира, ще й трябва малко време да се нагласи. Ще бъде въоръжена и много, много опасна. Искам местните да бъдат предупредени, а вие да им обясните съвсем ясно да не я доближават и да не я заговарят. Ако влезе в магазина за продукти, да я обслужат, да й пожелаят хубав ден и да се свържат с нас. Тя не иска да нарани никой друг освен мен и Симон, но това няма да я спре, ако бъде притисната в ъгъла. Това е остров — добави той. — Когато дойде, ще е в капан. Това е нашият остров. Ние го познаваме по-добре от нея. Тя е търпелива. Може да дойде следващата седмица или да изчака две години.
	Но той не вярваше, че тя ще чака толкова дълго. Не мислеше, че е в състояние да чака.
	— Никой от нас не може да се отпуска, защото тя наистина ще дойде.
	Рийд млъкна, за да отвори вратата, през която влезе Хавиер със своя колежка.
	— Дона, ще съм ти благодарен, ако направиш кафе.
	— Разбира се, шефе. — Дона изгледа злобно Хавиер и отиде в стаята за почивка.
	— Агенти. — Рийд им посочи кабинета си.
	Жената агент носеше черен костюм, бяла риза и удобни обувки. Рийд я прецени като атлетична, в началото на четиридесетте си години, с тъмнокестенява късо подстригана коса — практична прическа, също като обувките й — и с минимален грим по привлекателното си лице със сериозни кафяви очи.
	Рийд предположи, че вероятно е същият задник като Хавиер. Докато не се усмихна на кучето.
	— Колко е сладък!
	— Притеснява се край хора — обясни Рийд, когато Барни се скри под бюрото му. — Някой го беше изхвърлил на острова, след като го е тормозил.
	— Съжалявам да го чуя. Сестра ми спаси едно улично превъзходно при подобни обстоятелства. В момента е най-доброто куче на света.
	— Не сме тук да си говорим за кучета.
	Жената изгледа набързо Хавиер и протегна ръка на Рийд.
	— Специален агент Тоня Джейкъби, началник.
	— Благодаря, че дойдохте. — Тъй като вече я харесваше много повече от Хавиер, Рийд й подаде плика с веществените доказателства. — Това пристигна по пощата тази сутрин.
	Джейкъби сложи ръкавици и отвори плика.
	— Снимките ви бяха доста ясни — започна тя.
	— Този контакт, както и заплахата вътре налагат още повече да стоите настрани — обади се Хавиер.
	Рийд почти не го удостои с поглед.
	— Тъй като това няма да се случи и няма смисъл да обсъждаме същото, което обсъждахме и вчера, нека опитаме така: информирах моите полицаи.
	— Последното, от което имаме нужда, е банда въоръжени селяни, които стрелят по сенки.
	Рийд бавно се изправи. Джейкъби понечи да каже нещо, но той я изпревари.
	— Мен ме обиждайте, колкото искате. Но внимавайте какво казвате за моите полицаи. Днес сте тук по наша покана. Тази покана много лесно може да бъде оттеглена.
	— Това е разследване на ФБР.
	— Специален агент Хавиер, защо не се поразходите? — Джейкъби го изгледа продължително и настойчиво. — Разходете се.
	Той излезе и пак затръшна вратата на участъка след себе си.
	— Вие ли ръководите вече разследването? — попита я Рийд.
	— Всъщност да. Захванах се с него едва миналата седмица. Той никак не е доволен от това, което може да обясни поведението му вчера. Научих всичко за случая от неговия доклад. Ще се извиня.
	— Няма нужда.
	Дона влезе с кафето на поднос — кана, чаши, добавки. Той не знаеше, че имат поднос.
	— Благодаря, Дона.
	— Да, благодаря. — Джейкъби си капна малко мляко в кафето и седна. — Да поговорим.
	Прекара трийсет минути с нея и когато отново си стиснаха ръцете, се почувства по-добре.
	След като тя си тръгна, Рийд довърши оперативката с екипа си и отговори на въпросите им.
	— Специален агент Джейкъби вече ръководи разследването на Хобарт.
	— Да не са отстранили онзи задник? — попита Лион.
	— Все още работи по разследването, но вече не го ръководи.
	— Имало поне един човек във ФБР, който не е пълен идиот — реши Мати.
	— Тъй като Джейкъби не ми направи впечатление на идиот, ще кажа, че е повече от един. Тя ме информира, че са по следа в Тенеси. Мемфис. Ако оттам излезе нещо, може и да приключим цялата работа. Но дотогава искам да се патрулира и да се държи под око фериботът. С партньора ми ще участваме в ротацията.
	— Партньор ли? — попита Мати.
	Рийд потупа главата на кучето.
	— Полицай Барни. Вече е един от нас.


	Във вилата Патриша беше пуснала на лаптопа си „Фокс Нюз“, в случай че съобщят нещо, което би трябвало да знае, и оправяше грима на Селийна.
	— Грижиш се за кожата си — каза тя, докато й слагаше фон дьо тен. — Аз също. Майка ми се беше отпуснала. Ама много, особено след като убиха Джей Джей. Но и преди това не се грижеше за себе си. Не бих винила баща ми, че й изневерява, нито че я фрасва от време на време, но той беше такъв задник. Ще използвам неутрална гама за очите ти. Класно, професионално. Затвори ги.
	Влез й под кожата, нареди си Селийна. Установи връзка.
	— Удряше ли и теб?
	— Почти не ме забелязваше, така че нямах проблеми. Бях дебела, това също бе по нейна вина. Винаги ме подкупваше с бонбони и бисквити и ме оставяше да изяждам по цели пакети чипс. Той ме наричаше „дебелана“, „демби“ за по-кратко.
	— Това е жестоко.
	— Нали ти казах, че беше задник? В училище ме тормозеха, знаеше ли това?
	Трябваше да отстъпи, за да не оплеска работата си. Очите на Селийна внезапно се отвориха.
	— Но избързвам. Затвори си очите, дръж ги затворени, докато не ти кажа.
	Селийна затвори очи и ги задържа така. Слушаше. Чуваше лудостта в гласа й, о, боже, чуваше я, и още как. Също и горчивината, даже нещо по-лошо. Боже, много по-лошо — хладното безразличие, с което разказваше как е направила услуга на майка си, като я е убила.
	— Полицията реши, че е нещастен случай.
	— Защото съм много добра, момиче. Смахнатата мрънкаща дърта кучка ме улесни, но трябваше да съм добра. Отвори си очите.
	Селийна ги отвори и се опита да скрие страха си.
	— О, да, добра съм. Затвори ги пак. Знаеш ли, че се учех как да се гримирам, да си правя прически, да се грижа за кожата си все от интернет. От Ютюб, защото майка ми не ме е научила на абсолютно нищо. Имам коефициент на интелигентност 164 и съм сигурна, че не съм го наследила от добрия ми стар баща. Отвори ги — каза тя и започна да оправя очната линия в долната част на очите на Селийна. — Свикнала си някой друг да те гримира.
	— Да.
	— Аз сама се гримирам. Правя всичко сама, защото съм умна. Джей Джей не беше глупав, но не беше и много умен. Пишех му част от домашните и проектите, дори и след като тъпите ни родители ни разделиха. Не биваше да правят това.
	— Не, не е трябвало да го правят. Това също е жестоко и егоистично.
	— Много си права! Джей Джей беше единственият, който ме е учил как да стрелям, защото баща ми не си мръдна пръста за това. Погледни надолу, докато ти гримирам миглите. Не толкова надолу!
	— Извинявай.
	— Беше много умел с оръжията, но аз бях по-добра от него и в това. Той нямаше нищо против. Джей Джей се гордееше с мен. Той ме обичаше. Единствено той. И те го убиха.
	— Сигурно ти липсва.
	— Той е мъртъв, какъв е смисълът? Знаеше, че съм умна, но не ме послуша, тръгна наполовина зареден. Нали се сещаш? Оръжие, наполовина заредено.
	Докато се опитваше да прочете какво се крие в очите, впити в нейните, Селийна си позволи съвсем леко да се усмихне.
	— Хубава шега.
	— Мога да съм забавна, когато поискам. Не говоря много с други хора и никога от свое име. Налага ми се да общувам с откачалки, когато дебна някоя жертва, но това не съм аз. Тогава се затварям в себе си и им показвам на повърхността това, което очакват. Ти си късметлийка, защото можеш да надникнеш вътре в мен.
	— Не ти е било лесно да останеш затворена вътре в себе си.
	— Налагаше ми се да го правя с години, много проклети години в онзи мавзолей с дъртите ми мрънкащи баба и дядо. О, разбира се, че ще го направя, бабо. Не се тревожи за това, дядо. Ще почистя. Те просто не искаха да умрат и да ме оставят на спокойствие. Никой не би ги търпял толкова дълго, колкото мен. Очите ти изглеждат добре.
	Тя огледа палитрата си и избра руж и четка.
	— Говореха ужасни неща за Джей Джей, особено след като той умря. Ужасни неща, а аз трябваше да се контролирам да не им прережа гърлата. Може и да не беше много умен, може и да не ме слушаше, но те не биваше да говорят онези ужасни неща за него.
	— Тяхната собствена плът и кръв — каза Селийна.
	— Казваха, че е извратен, повреден, дори зъл. Е, платиха си за това, нали? Не беше достатъчно, но си платиха. Той просто не ме послуша, ето това се случи.
	— Ти си се опитала да го спреш.
	Патриша се отдръпна назад, огледа ружа и го одобри.
	— Ще довърша — каза тя и посегна към прозрачната пудра. — Щях да го спра, ако знаех, че не се е вместил във времето. Имаше още някои подробности, които трябваше да доизчистя. А той какво прави? Удря през юли, когато прекалено много хора са на почивка или някъде другаде. Трябваше да е по време на празничната навалица през декември. Щеше да избие два пъти повече. Даже още повече, а аз щях да съм начертала и пътя за бягство дотогава.
	— Не беше ли?
	Патриша завъртя глава и вдигна лицето на Селийна с пръсти под брадичката.
	— Изглеждаш добре. Класно и професионално, както ти бях обещала. Искаш ли студена напитка?
	— Да, моля. Благодаря.
	Патриша стана и отиде до кухнята.
	— Имам диетична кола, вода, плодов сок.
	— Диетична кола ще е супер, благодаря. Малко кофеин, да се освежа преди записа.
	— Добра идея. — Патриша отвори бутилката и изля съдържанието й в пластмасови чаши с лед. — Та за какво говорехме? — Тя се върна и подаде едната чаша на Селийна. — Да. Джей Джей. Казвах ти, че не беше много умен. Да не мислиш, че той и двамата му приятели идиоти са измислили всичко това? „Даунийст“ беше моя идея, по мой план, и щях да го довърша, ако ме бяха изчакали да доизчистя детайлите.
	— Ти… си планирала атаката?
	— Измислих я, планирах я, откраднах кредитната карта на дядо достатъчно рано, за да поръчам бронежилетките и каските. — Тя потупа с пръсти по слепоочието си. — Досега ги оставях да си мислят, че Джей Джей е мозъкът. С теб ще променим това. Както и да е.
	Вдигна чашата си и отпи.
	— Ти си готова, остават само устните. Ще ги оправя точно преди да започнем. Сега ще се гримирам и ще се преоблека като за пред камера. Ще отнеме малко време. Искам да изглеждам добре, след това ще започнем купона. Измисли си хубави въпроси, Селийна. Разчитам на теб.


>>	24.

	Селийна седя четири часа под прожекторите, столът й бе обърнат под ъгъл към този на Патриша, камерата снимаше.
	След втория час Патриша й позволи отново да отиде до тоалетната и смени батериите на камерата. Разреши на Селийна да пие вода през сламка, оправи грима си, после и нейния.
	След това се върнаха към интервюто.
	Докато времето течеше, докато Селийна влизаше в ритъма на интервюто и темата я увличаше, страхът й бе потиснат от амбицията.
	Най-важната история в живота й се разгръщаше пред нея. Започваше да забравя, че е била упоена и отвлечена, тъй като собственото й его се надигаше.
	Тя бе получила лично ексклузивно интервю от мозъка на атентата в „Даунийст“, жена сериен убиец. И амбицията и егото й казваха, че благодарение на собствените й умения като интервюист Патриша бе проговорила за всичко това. За всяко убийство, за всяка подробност, за дебненето, документирането, избора на време и метод.
	Когато усети болка от свинските опашки на глезените и лявата си китка (Патриша бе освободила дясната й ръка, за да може да си води записки), Селийна се увери (и си повярва), че Патриша ги е оставила, за да я предпази от обвинения в съучастничество или възпрепятстване на правосъдието.
	Те правеха това заедно, точно както Патриша бе заявила.
	А вълнението от това, което бе паднало в ръцете й, от това, което щеше да направи, след като получи този видеозапис? Страхът й бе като мъждукаща свещичка в сравнение с този огън.
	Селийна се увлече и започна да си фантазира какво ще спечели.
	Знаеше как да манипулира човека, когото интервюира, как да го погали, да покаже разбиране, емпатия. Тази жена, това чудовище, изливаше пред нея цялата си извратеност, гнева си, хладната си пресметлива вяра в правото си да убива, защото Селийна умело я водеше по тази пътека.
	Някой ден студентите по журналистика ще изучават този запис и тя ще спечели цяло състояние от хонорари за лекции.
	Заключи, че за Патриша трите момчета са били нейни оръдия, които са я предали. Чувствата й към брат й изглеждаха като странна смесица от любов и презрение. И въпреки това тя оправдаваше убийствата си, доколкото имаше нужда да ги оправдава, като разплата за смъртта му, застигнала го на седемнайсет години.
	Боже, това бе завладяващо. И щом завладяваше нея, какви ли щяха да са реакциите на зрителите.
	— Това е най-доброто интервю, което съм правила, Патриша. Трудно ми е да поддържам темпото ти! Може ли да направим още една почивка?
	— Не съм свършила!
	— Не, не, да си починем само за десет минути? — Селийна й хвърли усмивка. Беше в една стая с буре с барут и не искаше да драсне клечката. Ласкай я, напомни си тя. Просто я засипи с ласкателства.
	— Трябва да си събера мислите. Да разделя интервюто на сегменти. Част от това ще направим на монтажа, но искам да си подготвя следващите въпроси. Наистина ще ми дойде добре, ако хапна, още нещо за пиене, за да съм свежа. Освен това — добави тя бързо — бих искала да си почина, да се заредя за няколко минути.
	Патриша скочи на крака.
	— Това е толкова завладяващо, Патриша. Имам нужда да го асимилирам.
	— Добре — каза Патриша, вече по-спокойна. — Имам солени бисквити и хумус.
	— Страхотно. Дай да се подкрепим за следващия сегмент. И дали няма да може да се разтъпча за малко? Ти обичаш да тичаш — каза тя. — Аз също спортувам. Ако мога да се поразходя малко из вилата. — Пак й хвърли усмивка. — Трябва да ти кажа, че не си чувствам задника.
	— Мисли за пръстите си, Селийна.
	Селийна се засмя, защото вече не го вярваше.
	— Получавам най-ексклузивното от всички интервюта. Говорим за „Пулицър“, „Еми“. Можеш да си сигурна, че няма да направя нищо, за да изпусна това.
	— След това ще си наистина голяма работа. — Патриша сряза свинските опашки.
	— И двете ще сме. Всички ще знаят твоята история.
	И моята история, помисли си Селийна, докато се разхождаше, за да раздвижи изтръпналите си крака. Само почакайте, почакайте, докато направи специален репортаж от преживяното. Отвлечена и държана в плен от Патриша Хобарт. И въпреки това безстрашната репортерка прави брилянтно дълбоко интервю пред камерата, изтръгва всички подробности. Мотиви, жертви, методи, движения. Всичко.
	— „Пулицър“, „Еми“ — повтори Патриша. — Нищо няма да може да те спре.
	Тя отвори бисквитите.
	— Спечели много, че беше в мола онази вечер и записа случващото се. Това те постави на картата.
	— Запазих самообладание — съгласи се Селийна. — Това трябва да правиш, ако искаш да напреднеш. Особено когато си жена. Умна жена, силна жена. Казват, че си напориста, кучка, арогантна, когато ти всъщност си силна и амбициозна.
	— Правиш предаване за „Даунийст“ всеки юли, защото това беше пътят ти към славата.
	— Досега. О, това е по-добро. Вече почти си усещам задника. — Селийна потри задните си части с две ръце, докато се разхождаше напред-назад.
	— Това интервю ще ти донесе сериозна слава и пари. Написа и книга за „Даунийст“, но и други го направиха. Не си толкова добра писателка.
	— Не съм лоша, но си права, книгите не са моята сила. Ще наема някого да го направи вместо мен този път. Знаеш ли какви ще са рейтингите на това, Пат? Ще го направим в пет части и рейтингите само ще се покачват. Майната й на Суперкупата, ще издухаме всичко друго.
	— Защото милиони хора ще гледат.
	— Ще гледат и още как. Ще бъдат залепени за екраните и компютрите. Четиринайсетгодишно момиче, планирало касапница, защото мразело живота си и родителите си и можело да манипулира брат си. Какво е направила, когато той я е отблъснал, за да свърши всичко сам. Годините, в които е крила истинската си природа. — Селийна поклати глава. — Толкова е силно, толкова завладяващо. А първото ти убийство? Боже, била си толкова млада! После собствената ти майка. Пресметливостта, с която си разрушила волята й, годините, в които си я обработвала, докато я примамиш да стане съучастница в собственото си убийство. Това е брилянтно. Просто брилянтно.
	— Седни да хапнеш.
	— Благодаря. Умирам от глад. — Селийна взе хартиена чиния и си сипа хумус и бисквити. — Каква ирония, Пат, забелязваш ли? Че си пропуснала с онова ченге, което спаси момчето в мола. Не си успяла да го убиеш, била си простреляна, но си успяла да избягаш, запазила си спокойствие и си се върнала при баба си и дядо си. Боже, това си е отделен сегмент. Няма начин.
	— Мислиш, че ченгето заслужава отделен сегмент? — каза бавно Патриша.
	— Напълно. Онзи момент, в който си осъзнала, че не си го довършила и че той те е прострелял — искам да поговорим още за него. За това какво си мислела и чувствала, докато си се връщала за парите, оръжията, документите и въпреки всичко си намерила начин да убиеш баба си и дядо си, преди да избягаш.
	— Не избягах. Прегрупирах се.
	— Хм. — Селийна загреба още хумус. — Ще се спрем на времето ти в Канада, но това не е толкова важно. По-скоро е преход. „Прегрупиране“ е хубава дума. Но повратната точка е, когато си осъзнала, че не си успяла да убиеш Куотърмейн, а той е успял да те рани, и по ирония на съдбата полицайката, която уби брат ти, помага на мъжа, когото си се опитала да убиеш.
	— Ирония на съдбата?
	— Това е страхотна телевизия, просто велика телевизия. Искам да се фокусираме повече върху тази повратна точка след малко, как грешката с Куотърмейн е променила посоката ти, накарала те е да се прегрупираш. Благодаря — добави Селийна, когато Патриша й подаде друга чаша с диетична кола.
	— И ти смяташ това за грешка? С шибаното ченге?
	Селийна беше наистина гладна и прекалено увлечена, затова бе забравила, че добрият интервюист оставя интервюирания сам да говори. Добрият интервюист наблюдава промените в тона и езика на тялото.
	— В най-добрия случай е грешна преценка и все пак повратна точка, на която искаме да наблегнем. До този момент никой нищо не знаеше за теб, нали?
	Тя отпи от диетичната кола и се върна към бисквитите.
	— Било е както каза преди, оставила си Джей Джей да поеме вината.
	— Заслугата.
	— Заслугата. Ти си била сестрата на невръстен убиец, предана внучка, която живее скромен живот. И в следващата минута си бегълка, която се е опитала хладнокръвно да убие ченге, защото е оцеляло в „Даунийст“. Която убива хладнокръвно баба си и дядо си, преди да избяга и да се скрие — и да се прегрупира — в Канада. Ти си убивала и преди, Пат, но този пропуск с Куотърмейн променя всичко.
	— Той извади късмет.
	Селийна кимна.
	— Така е, наистина е извадил късмет. Разпознал те е само миг преди да стане прекалено късно, след това те е ранил, да не говорим за иронията партньорката му вече да пътува към къщата, същата жена, пак ирония, която е била пред киносалона. Тя е убила Джей Джей, помогнала е на Куотърмейн да се спаси. Велика телевизия.
	— Така ли мислиш?
	— Повярвай ми, сигурна съм. Добре, трябва да организираме следващия сегмент.
	— Твоите сегменти, твоите рейтинги, твоят път към шибаната слава.
	— Моля? Какво?
	— Това е моята история. Моята.
	— И тя ще взриви всичко. Мисля, че трябва да си поосвежим грима, преди да продължим. — Тя размърда рамене и кръстоса крака.
	— Няма нужда — каза Патриша, — защото приключихме.
	Селийна погледна към нея и успя да хлъцне, преди Патриша да стреля в нея, отново и отново, и отново. За Патриша бе иронично, че го направи със собствения й розов глок.
	Тя издиша и заедно с въздуха излезе и гнева й. Почувства се по-добре.
	— И не ме наричай Пат.
	Напълни си чинията с бисквити и хумус и започна да яде, докато кръвта на Селийна изтичаше на пода на вилата. Реши да вземе камерата и да остави триножника и осветлението. Не й трябваше прекалено много багаж за бягството й на юг.
	Тъй като вече бе спирала, за да смени регистрационните табели, и бе поодраскала колата на Селийна, реши, че тя ще е безопасно превозно средство за разстоянието, което трябваше да измине.
	Време беше да вземе още пари в брой и още две лични карти от банката в Ню Хемпшър. След това щеше да остави колата на летището и да се качи на самолет. В Луисвил щеше да вземе автомобил под наем.
	Предполагаше, че ще намерят тялото след няколко дни. Беше запазила вилата за седмица и й оставаха още четири дни. Дотогава щеше да е… някъде другаде.
	Посмя се малко, докато ядеше бисквити и ги преглъщаше с диетична кола, после се усмихна над трупа на Селийна.
	— Кой сега направи грешка?


	След работа Рийд тръгна пеша с кучето към къщи. Взе продукти и пое с личната си кола към дома на Сиси. Трябваше да каже на Симон и Сиси за картичката и заплахата и да им обясни какви предохранителни мерки да вземат.
	Когато пристигна, огледа къщата. Всичкото това стъкло, всичкото това проклето стъкло. Толкова красиво и толкова уязвимо. Въпреки това влизането през врати и прозорци не беше в стила на Хобарт.
	Тя обичаше измамата. Влизането през прозореца? Не беше елегантно.
	Чу музика — някои от прозорците бяха отворени заради свежия пролетен въздух — и позна бързия секси ритъм на „След полунощ“. Влезе с кучето вътре и видя Сиси, която носеше тесни плитки дънки, черна тениска, дългата й буйна коса се вееше в ритъма на танца.
	Помисли си, че тя знае как да се движи, докато я гледаше как размята рамене и ханш под звука на гениалната китара и съблазнителния глас на Клептън.
	Не забеляза, когато Барни седна до него, за да гледа, и започна да тактува с опашка.
	Сиси се завъртя и го видя. Като не спираше да танцува, тя бавно се усмихна и повика Рийд с пръст.
	— Да танцуваме, Сладкиш.
	Той пристъпи напред, обгърна талията й и я наклони впечатляващо назад.
	— Я виж ти!
	— Момчетата, които танцуват, имат повече момичета — каза й той и я завъртя бавно.
	— Крил си това от мен.
	— Никога преди не си ме канила на танц.
	Симон слезе и видя баба си и началника на полицията да танцуват, и то доста добре, а кучето седеше и ги гледаше с очевидно възхищение.
	Завършиха танца с неговите ръце около талията на Сиси и нейните сключени около шията му. Усмихнати.
	— Значи така.
	— Симон, ти си най-голямото ми съкровище. — Сиси въздъхна щастливо и положи за миг глава върху рамото на Рийд. — Но сега, след като знам, че този мъж умее да танцува толкова секси на Клептън, може да го открадна от теб.
	— Твой съм — каза й Рийд и я целуна по темето.
	Усети аромата на шампоана й, дъх на терпентин и лек, изчезващ мирис на марихуана.
	Всичко това казваше: „Сиси“.
	Тя го стисна, обърна се и се взря в кучето.
	— Ето го и нашето четирикрако сладурче. Права си, Симон, има сладко личице и очите му са пълни с емоции. — Тя не клекна, само протегна ръка. — Ела и ме поздрави, скъпо мъниче.
	— Ще му трябва малко време…
	Рийд видя как Барни стана и отиде право при Сиси.
	Не можеше да се каже, че кучето е свикнало с хората, след като бе прекарал деня с тях. Макар че се бе сприятелило със Сесил, се свиваше пред всяко друго човешко същество, което бяха срещнали по пътя си към къщи.
	А сега беше тръгнало само след една протегната ръка. Отиде при Сиси, махайки с опашка, а тя се наведе, за да го погали.
	— Може би си вещица.
	— Разбира се, че съм, и имам вроден афинитет към кучетата, тъй като в предишен живот съм била вълчица. Пък с това сладурче се разпознахме, нали, хубавецо? Танцували сме в предишен живот.
	Рийд никак не би се изненадал, ако е било така.
	— Това е Барни.
	— Приемливо име — отсече Симон, взе дистанционното и намали малко музиката. — След като всички сме приключили с работата си за днес, съм готова за малко вино. Някой да иска?
	— Едвам ме нави — каза Сиси.
	— Може да седнем отвън. Достатъчно топло е. Имам да обсъдя някои неща с вас.
	— Звучи сериозно.
	— Така е.
	— Донеси виното, Симон — каза й Сиси. — Да видим дали на Барни ще му хареса дворът.
	Тя нарочно изведе Рийд и кучето навън.
	— Става въпрос за Патриша Хобарт.
	— Това клюката ли го донесе, или позна, защото си ясновидка?
	— Ще кажа само, че тази сутрин усетих някакво разбъркване.
	— В Силата?
	— Знам кога нещо се случва. — Сиси почука с пръст по гърдите си. — И Хилди ми се обади този следобед, след като се е срещнала с теб. Тя няма навика да дрънка наляво и надясно, но с нея се познаваме отдавна. Искаше да поговори за това с мен. Не съм казала нищо на Симон. Тя работеше и не исках да я разсейвам. И си помислих, че ще поискаш сам да й кажеш. Мога да изведа Барни на разходка на плажа, ако искаш да останете сами.
	— Не, но благодаря. Бих искал да говоря и с двете ви.
	— Вярвам силно в тройното правило. Това, което изпращаме към вселената, добро или зло, ни се връща тройно. Но каквото и да ми се случи, бих рискувала да изпратя сигнал, който да запрати тази кучка като камък в бездънен кладенец, ако се опита да навреди на момичето ми или на теб.
	— Няма да й позволя да направи нищо на Симон или на теб.
	Сиси обви лицето си с длани.
	— Добави и себе си.
	— Аз… съм танцувал с нея и преди. Знам й стъпките.
	— Тези двамата пак се свалят. — Симон шеговито извъртя очи и донесе бутилка вино и три чаши. След като остави виното и чашите на масата, тя извади дълга и дебела пръчка за дъвчене от задния си джоб. — Сега всеки си има лакомство.
	Наля виното, а Барни се зае със собственото си лакомство.
	— Боже, денят ми беше наистина хубав, а вечерта е великолепна.
	— Съжалявам, че ще се наложи да я разваля.
	Симон погледна към Рийд.
	— Значи наистина е сериозно.
	— Да седнем. — Той бе обмислил няколко подхода, но не се бе спрял на нито един от тях. Накрая реши да кара направо. — Получих картичка от Патриша Хобарт.
	Симон седеше до Сиси и се пресегна към ръката на баба си.
	— Каква картичка?
	— Такава, която й е струвала 3,99, плюс такса и пощенска марка.
	Описа картичката, след това преразказа посланието.
	— Тя те заплашва. Правила ли е нещо подобно преди?
	— Не, не и с мен, а и потвърдих днес пред ФБР, че няма доказателства да се е свързвала с някой друг, за да го заплашва. Ядосана е, защото ме изпусна и я прострелях. Заради мен не получи голямата къща и много пари. И тъй като е ядосана, трябва да опита отново. Нарушаването на модела ми подсказва, че тя ще направи още грешки. Това е добрата страна.
	— Има добра страна в получаването на смъртна заплаха? — попита Симон.
	— Повече от една. Това ми подсказва, че съм я разтресъл достатъчно, за да вляза в перверзния й ум. Подсказва ми, че ми е пратила картичката веднага след като е убила Емили Девлън. В нея имаше кичур коса. Той ще се окаже на Емили Девлън.
	— Мили боже, тя е ужасно, извратено, зло същество — каза Сиси. — Кармата й ще я застигне подобаващо, но дотогава…
	— Първо ще я застигне правораздавателната система — каза й Рийд. — Пратила е картичката от Флорида и ФБР ще проследи точно откъде.
	— Но тя няма да е там — отбеляза Симон.
	— Не, но това ще ни каже къде е била. Ще ни каже кога е била там. Колко близо е била до семейство Девлън? Те вече установяват това и ще открият къде е живяла, докато е следила Емили. Ще разпитат хора, които са говорили с нея, които са я видели. Всяка информация има значение. И най-вече — тя ме предупреди. Направила го е, за да ме уплаши, но отново удари греда. След като съм предупреден, мога да предприема мерки.
	— Какви мерки?
	— На първо място — осведомих ФБР.
	— Онзи откачалник? — припомни му Симон.
	— Той вече не ръководи разследването. Сега то е в ръцете на специален агент Тоня Джейкъби.
	— Жена. — Сиси кимна одобрително. — Вече се движим в правилна посока.
	— След като се срещнах днес с нея, ще се съглася. Освен това не е откачалка. На този етап и вероятно благодарение на грешната стъпка на Хобарт, ще си споделяме информация. Ще знам повече, а и Хавиер, който е на нейно подчинение, ще слуша повече.
	— За това си трябва жена. — Сиси вдигна чашата си.
	— В много случаи е така. Информирах моите полицаи и Дона. Имаме снимка на Хобарт на дъската в общото помещение. И ще я разпространим. Говорих с кмета за това, както и да повикаме двама от сезонните полицаи. Тя е съгласна.
	— Ние сме на остров — каза Симон. — Ще трябва да ползва ферибота, чартърен полет или частна яхта, за да стигне дотук и да си тръгне. По-трудно ще й е да избяга.
	— Абсолютно си права.
	— Може да изчака, докато отидеш в Портланд или нещо подобно.
	— Откъде ще знае? — отвърна той, по-скоро за да я успокои. — Не се изявявам в социалните медии, а това е основният й източник на информация. Ще бъде тук и в това е нашето предимство.
	— Прав си. — Симон кимна и отпи от виното. — Много си прав, но…
	— Има много „но“ и ще стигнем до тях. Друго наше предимство е, че тя се опитва отново да атакува полицай. И предупредени полицейски части. Изучавал съм я и съм готов да се обзаложа, че съм я изучавал по-подробно и по-дълго, отколкото тя мен. Или теб, Симон.
	Сиси посегна към ръката на Симон.
	— Трябва да се изправим срещу това, нали? Срещу факта, че идвайки тук, тя ще се опита да убие с един куршум два заека.
	— Първо трябва да стигне дотук и да остане достатъчно дълго, за да наблюдава навиците ни и да състави план. Това също е предимство за нас — дори през лятото, когато най-вероятно ще се появи. През лятото е по-умно. Тук е претъпкано, има много хора, случват се много неща, магазините и ресторантите са пълни. Ще започнем да се оглеждаме за нея, но тя ще изчака до лятото. Тази година, може би следващата. А сега за въпросните „но“. — Той се приведе напред. — Тя е умна, подозрителна и търпелива, макар че според мен търпението й изтънява под напора на гнева и лудостта. Знае как да остане незабелязана, как да се слее с пейзажа и как да мами. Но пък, от друга страна, вие двете сте добри физиономистки. Ще изследвате лицето й, докато не опознаете всеки сантиметър от него. Вярвам, че ще я познаете, щом я видите, без значение как ще изглежда. Просто ще я познаете.
	— Няма да ни се изплъзне. — Сиси стисна ръката на Симон. — Нали, скъпа?
	— Не.
	— Ето списък с правилата — започна Рийд.
	— Мразя правилата. Прекалено много от тях се коренят в патриархалната система и са създадени, за да потискат жените.
	Рийд отправи дълъг поглед към Сиси.
	— Бих искал да видя този патриарх или тази система, които биха могли да потиснат някоя от вас двете.
	Сиси се усмихна над чашата си с вино.
	— Много са се опитвали и топките им са били посинени.
	— С риск за топките ми, това не са предложения или насоки. Това са правила, независимо дали ги харесвате, или не. Ако я видите, не я доближавайте и не я заговаряйте. Свържете се с най-близкия полицай. Ако видите непозната кола, велосипед, турист да минава покрай къщата повече от веднъж, свържете се с мен. Ако започнат да ви звънят по телефона и да ви затварят или да ви казват, че са избрали грешен номер, свържете се с мен. Ще патрулираме редовно.
	— А твоята къща? — попита го Симон.
	— Аз съм полицай. Там вече има патрул. Но ако вие сте там, а аз не съм, се заключете и не отваряйте вратата. Ако някой дойде, свържете се с мен. Ако отивате в селото или някъде другаде и видите някой паднал на пътя, продължавате нататък.
	— И се свързваме с теб — предположи Сиси.
	— Разбираш какво имам предвид. Не поемайте никакви рискове. Това са прости предохранителни мерки. Искам от вас да редувате заниманията си. Не че имате някакви твърдо установени навици и без това. Но не пазарувайте в един същ ден през седмицата или по едно и също време от деня. Не се разхождайте в един и същи ден или час. Независимо дали очаквате доставка или не, ако камионът спре пред къщата ви, доставката се оставя отпред. Не отваряте вратата, не излизате. Ако нещо или някой ви се струват странни, ми се обаждате. И не споменавайте нищо в социалните мрежи за плановете си. — Той се облегна. — Можете да сложите и охранителна система.
	— Това — каза решително Сиси — никога няма да се случи.
	— Предположих, но трябва да заключвате, независимо дали сте си у дома, или не. Ще го направите заради мен, нали?
	— Мога да го направя. Не ми харесва, но мога да го направя.
	— Добре. Не намеквам, че не можете да се грижите за себе си. Най-вече защото искам да си опазя топките и се надявам да вечерям у вас. Но ще кажа, че ви обичам и двете и ще се погрижа за вас. Това е.
	— Не мисли, че ние няма да се погрижим за теб по същата причина. — Сиси стана и си доля вино. — Ще започна веднага, като ти приготвя топла храна.
	— Не готви — обади се той веднага. — Ще отида да взема готова храна.
	— Готвенето ще балансира енергията ми чи. — Тя се наведе и целуна Рийд. — Ти си много по-умен от нея, моето момиче — също. А аз съм далеч по-подозрителна.
	Симон изчака, докато Сиси влезе вътре.
	— Не го споменах, защото и това ни беше достатъчно, но ако Хобарт дойде тук, тя ще се върне и в Портланд. Сестра ми и майка ми.
	— Говорих с Еси и с Джейкъби. Те ще наглеждат семейството ти.
	Тя стана и отиде напред, за погледа океана. Кучето бе приключило с лакомството си и сега лежеше върху краката на Рийд.
	— Трябваше да знам, че си се сетил за това.
	— Говорих с бостънската полиция, така че и те са нащрек. Би трябвало да поговориш с Май за това. Обадих се и на приятел, който според мен е в нейния списък. Той е в Ню Йорк сега. Съжалявам, че споменавам всички тези неща.
	— Не си виновен. Тя е виновна. Тя започна всичко това. Това е нейният план и колкото и да е ужасен, не се изпълни така, както искаше тя. Нито ще се изпълни сега. Странно. Обичам острова, винаги съм го обичала. Но не си бях давала сметка колко много го обичам, до каква степен е мой, докато не осъзнах, че тя може да дойде тук и да се опита да нарани някого, който има значение за мен. Кой би могъл да се опита да опетни това място така, както тя опетни мола и Портланд? Никога не съм се чувствала напълно сигурна в Портланд след онази вечер. — Тя се обърна. — Отидох в Ню Йорк при първа възможност. Отидох в Италия, навсякъде, където можех и където не беше Портланд. През повечето време обаче се връщах тук и се скривах, но не спирах да търся друго място, нещо друго. Докато не те срещнах, май не знаех, че това е нещо повече за мен, повече от скривалище. Това беше моето място, моят дом. Нищо, което тя направи, няма да промени това. — Симон се приближи и се плъзна през облегалката за ръка на стола в скута му. — Има повече от един вид подслон. Ти си такъв за мен. Аз ще бъда същото за теб.
	— Дълго време търсех свой дом и теб. Страхотен късмет е, че намерих и двете.
	— Знаеш ли какво си мислех, когато слизах по стълбите по-рано?
	— Колко лесно мога да те заменя?
	Тя се засмя и се сгуши в него.
	— Освен това. Мислех си, че искам да ви извая в скулптура — Рийд и Сиси, точно по този начин. Прегърнати, танцуващи и усмихнати.
	— Голи? Виж какво…
	— Има изкуство, началник, но има и откачени и нередни неща. Не, не голи.
	— Добре тогава. Изглеждаше щастлива, когато слезе.
	— Прекарах страхотен ден в работа по вълнуващ проект.
	Той също се сгуши в нея.
	— И няма да ми позволиш да го видя?
	— Когато е готов. Остани тази вечер. Остани при мен.
	— Надявах се да поискаш. Всичко необходимо за мен и моя нов полицай е в колата.
	Сиси ги гледаше от прозореца на кухнята. Това, мислеше си тя, точно това — почервенялото небе в края на деня; силният, добър мъж; дори кучето със сладката муцунка — това я изпълваше с надежда за нейното момиче.
	И никоя кучка от ада нямаше да й го отнеме.


	Два дни по-късно Рийд получи обаждане от Еси.
	— Селийна Макмълън е обявена за издирване.
	— Откога е в неизвестност?
	— Вече от четиридесет и осем часа. Асистентката й е получила съобщение, че ще отсъства от града, защото е по гореща следа, но е пропуснала ангажименти и не отговаря на мобилния си телефон.
	— Тя отговаря на профила, Еси, но това ще е първото отвличане. Дори ако е убита и тялото й е изхвърлено, това пак не отговаря на начина на действие на Хобарт.
	— Няма следи от влизане с взлом или борба нито в къщата на Макмълън, нито в офиса й. Получила е обаждане малко преди полунощ в деня, в който е изчезнала. Не може да бъде проследено. Предплатена карта.
	— Примамила я е някъде. — Рийд се намръщи. — Това също не прилича на обичайните методи на Хобарт.
	И все пак.
	— Работата е там, че Хобарт може би не е единствената, която би искала да й навреди. Макмълън има бивш съпруг, който не си пада по нея, засегнала е и много други. Но наредих на полицаите да проверят за колата й на летището. Това е в стила на Хобарт. Засега, без връзка с Хобарт, случаят е в ръцете на „Тежки престъпления“, защото го откраднах. Ако се установи такава връзка, отива при федералните.
	— Джейкъби е свястна.
	— Съгласна съм. Но, Рийд, ако намерим тази връзка, това означава, че тя се е върнала в района. Пази се, партньоре.
	— Добре. Ти също.
	Затвори и се замисли. Макмълън пасваше на модела. Но не му се струваше вероятно Хобарт да се прицели сега в Еси, която бе далеч по-високо в приоритетите й от блогърката опортюнистка. А да се прицели в него, след като му е пратила картичка? Не, и това не се връзваше. Тя имаше още какво да каже преди това.
	Така че ако Хобарт е отвлякла и убила Макмълън, дали се е върнала в Портланд заради това? Защо?
	Трябваше да помисли.
	Два дни по-късно обслужващият персонал на вилата откри трупа на Макмълън. Еси му изпрати доклад за останалото.
	Триножник за камера, два театрални прожектора на стойки, храна и напитки за няколко дни, следи от грим по пода и по два стола, множество свински опашки.
	И отпечатъците на Хобарт из цялата вила.
	Защо ще му е на някого да отвлича репортер/блогър със собствено шоу по местната телевизия и верни последователи в интернет?
	На Рийд му се струваше, че този някой иска да отправи послание.
	Като имаше предвид отвличането и убийството, както и картичката, той реши, че Патриша Хобарт се нуждае от внимание.
	Той с радост щеше да й го даде.


	Тъй като Джейкъби и Еси си сътрудничеха по случая „Хобарт“, Рийд се съсредоточи върху своя собствен живот. Намери медальон във формата на полицейска значка в интернет и развеселен поръча два. Един за Барни и един за Пък, когато Еси и бандата му дойдат на гости.
	Купи легло за кучето и отначало го сложи до своето, иначе Барни нямаше да му обръща внимание и щеше да спи на пода. Всяка сутрин го отдалечаваше стратегически с няколко сантиметра.
	Когато хвърли новата червена топка, Барни го погледна, без да знае какво да прави.
	Щяха да работят и по това.
	Април изтече, дойде май и цветята започнаха да цъфтят. В знак на протегната за мир ръка, Рийд купи саксия с нарциси и заедно с Барни ги занесоха на Айда Букър.
	Тя излезе, но остави котката вътре.
	— Той иска да се извини за неприятностите, които ти причини.
	Айда скръсти ръце.
	— Това куче е напаст.
	— Вече се поправя, госпожице Букър. Когато го заведох при доктора, имаше инфекция в двете уши и купища други здравословни проблеми. Има белези, защото някой го е душил с дисциплиниращ нашийник.
	Тя се намръщи още повече.
	— Някой е душил това куче?
	— Да, госпожо. Докторът и Сюзана така казаха. Страхуваше се от хората, защото някой го бе държал в плен и го беше тормозил. Докторът каза, че е подгонил котката ви, защото е искал да си играе. Не съм сигурен в това и няма да го водя при котката ви — или в градината ви — без каишка. Освен това беше недохранен, госпожице Букър.
	— Сега изглежда по-добре. — Тя изруга под носа си. — Не си падам много по кучета, но който се държи по този начин с животните, не заслужава и плюнката ми. Чух, че си го задържал.
	— Сега се казва Барни и се развива добре. Тъкмо се връщаме от доктора и вече е почти здрав. Наддал е някой и друг килограм. В него няма никаква злоба, но май обича да гони котките. Тича и след птиците по плажа.
	— Предполагам, че това му е в природата. Благодаря за цветята. — Тя въздъхна и взе саксията. — Бях на страната на онези, които смятаха, че е грешка да доведат човек, който не е от острова, за шеф на полицията. Може и да съм грешала за това. Времето ще покаже.
	Рийд се върна с колата до селото и спря, за да погледа пристигащия ферибот. Двама от временно заетите дежуреха, но нямаше да навреди и той да хвърли един поглед.
	Няколко семейства с деца в предучилищна възраст, двама местни, които се връщаха, камиони за доставка, двама туристи, които бяха пеша.
	Доволен, той пое към участъка.
	— Какво каза докторът? — попита Дона.
	— Барни е вече във форма. Може да се върне на активна служба.
	Тя изсумтя.
	— Гледай да не рови в боклука или ще му дам една активна служба.
	— Просто е търсил улики. — Телефонът на бюрото му звънна, затова Рийд се върна при него с Барни по петите си. — Началник Куотърмейн.
	— Специален агент Джейкъби. Аз съм в Луисвил, Кентъки, по следа. Имаме свидетел, бивше ченге, което е следило случая. Кълне се, че я е забелязал.
	— Кентъки? Върнала се е? Колко надежден е свидетелят?
	— Вярвам му.
	— Добре, къде я е забелязал?
	— В мола тук. Казва, че хубаво я огледал и когато разпознал лицето й, я последвал на излизане от мола. Изпуснал я. Мястото било пълно с хора. Популярен търговски център е и на всичкото отгоре наближава дербито. Но пак извадил късмет, когато я забелязал да излиза с кола от паркинга. Имам марката, модела, цвета и регистрационния номер. Готов ли си?
	— Да, готов съм. — Записа си всичко.
	— Купила си е слънчеви очила, две ризи, джинси. Тя е размер 38. Също и дрехи за тренировка. Проверяваме магазин по магазин, но свидетелят забелязал някои от пакетите й, преди да я изгуби. Платила всичко с карта „Виза“ на името на Марша Краудър с фалшив адрес в Сан Диего. Косата й била вързана на опашка, кестенява. Пуснали сме заповед за издирване на колата и регистрационния номер. Засега нямаме късмет.
	— Това е добра новина. В списъка ми няма Луисвил, нито Кентъки. Там няма потенциални цели, за които знам.
	— Следата в Мемфис се оказа несигурна, но с онзи регистрационен номер може да е била по-солидна, отколкото си мислехме. Най-вероятно е тръгнала на север. Отваряй си очите за тази кола и за този номер, началник.
	— Не се съмнявай.
	— По следите й сме. Трябва да действам по тази следа.
	— Благодаря за предупреждението. Успешен лов. Дона! — извика той в мига, в който затвори.
	— Ако ти трябвам — каза тя със светнали от гняв очи, когато влезе, — идваш при мен.
	— Предай тази информация на полицаите, които са дежурни и които не са. Бяла „Тойота Сиена“, може би произведена през 2016 година, регистрационен номер от Тенеси. 683CKO. Хобарт е забелязана да кара тази кола в Луисвил.
	— Ясно.
	Рийд отвори папката, която винаги му беше подръка, и разгледа лицето на Хобарт.
	— Май те хванахме.


	Тя смени регистрационните табели на паркинг на „Уолмарт“ по магистрала 64. Имаше лошо предчувствие. Беше почти сигурна, че някакъв старец я бе следил известно време, докато беше в Луисвил.
	По-добре да е сигурна, отколкото прецакана, реши тя, унищожи настоящите си документи и кредитни карти и ги изхвърли.
	Влезе в „Уолмарт“ и отиде до полиците с продукти за коса. Купи си кестенява боя и плати в брой. Пое по черните пътища, скита по тях, докато видя една трошка пред каравана, на чието предно стъкло имаше надпис „Продава се“.
	Спазари се със селянина и му каза, че ще се върне с пари в брой. Наоколо имаше достатъчно гори, в които да захвърли колата.
	Върна се, купи трошката и тръгна обратно с нея към тойотата. След като премести багажа си, рита и удря тойотата, докато освободи напрежението.
	Очакваше някой селянин — или може дори същият — да се натъкне на нея и да я обере за части.
	Отиде с трошката до евтин мотел и плати в брой.
	Боядиса си косата, подстрига я, сложи си зелени контактни лещи и си смени личната карта, преди да тръгне. Макар трошката да се задавяше и да се тресеше, успя да стигне с нея в приличен град на седемдесет и пет километра по-нататък. Паркира я и вървя около километър до магазин за коли, който бе забелязала.
	Плати в брой, подписа документите и се върна на магистрала 64 в рамките на час.
	Отново премести багажа си и пое с току-що измит „Шевролет Тахо“ втора ръка на 53 хиляди километра с превъртян километраж.
	Кари Лийн Грийнспан с кестенявата коса и зелените очи пое на север. Трябваше да спре в прекрасната дива Западна Вирджиния.


>>	25.

	Еси доведе семейството си на острова за готвене на открито преди 28 май, Деня в памет на загиналите воини. Това не беше най-големият празник на острова, но успя да ги ентусиазира. Рийд бе събрал цялата банда през уикенда.
	Беше посветил тези два дни на второто парти в новия си дом.
	Първото по-рано същия месец със семейството му бе преминало добре.
	Второто се получаваше по същия начин.
	След като се подушиха и опознаха, Барни се влюби в Пък. Играеше си с другото куче, играеше си с Дилън и отвръщаше на прегръдките и стисканията на момчето с изпълнени с блаженство очи.
	Прие и Еси — вероятно защото му замириса на детето и на кучето, а и заради бебето в корема й.
	Пред Ханк се разтрепери и се сви.
	— Мисля, че е заради брадата — каза му Рийд. — И брат ми има и Барни не го доближаваше. Мисля, че този, който го е тормозил, е имал брада.
	— Децата и кучетата се тълпят около мен — заяви Ханк. — Аз съм магнит за деца и кучета. Ще го спечеля, преди да се качим обратно на ферибота.
	Ханк отиде до парапета на задната веранда, където Рийд беше пуснал грила да се нагрява, и погледна към гората.
	— Това е прекрасно място. Прекрасна къща, Рийд. Харесвам и дамата ти. Или май трябва да кажа — дамите?
	— Възнамерявам да ги запазя и двете.
	— Ще се радвам да видя ателието на Сиси Ленън. И още от работите на Симон.
	— Имаш цял уикенд за това.
	Дилън, който бе закачил полицейска значка на тениската си, се втурна и скочи в прегръдките на Ханк. Барни спря на място и легна по корем.
	— Виж как ще го спечеля. — Ханк седна на най-горното стъпало на верандата. Намери място, на което синът му имаше гъдел, и го накара да се разкикоти радостно.
	Пък се приближи и навря муцуната си под ръката на Ханк.
	— Татко!
	— Това ми е името. — Ханк целуваше и прегръщаше момчето и кучето и слушаше с очевидно задоволство скороговорката на Дилън за кучета, риби и разходки по плажа. — Защо не повикаш Барни?
	— Хей, Барни. Хей, Барни.
	Кучето изскимтя и пропълзя по корем няколко сантиметра назад.
	— Опитай с това. — Рийд извади от джоба си бисквитка и я даде на Дилън.
	— Бисквитка! Вземи бисквитката, Барни!
	Пък прие това като покана и се втурна право към нея.
	— Опитай с друга. — Рийд извади още една.
	— Твой ред е, Барни!
	Очевидно раздвоен, Барни се приближи. Искаше бисквитката, искаше и при момчето; но се страхуваше от брадата.
	— Бисквитката е хубава. Вкусно! — Дилън се престори, че отхапва от бисквитката, и се засмя от сърце на шегата си.
	Смехът разчупи леда. Барни се затича, грабна бисквитката и се върна обратно. Не сваляше поглед от мъжа, докато я ядеше.
	— Само първа стъпка — заяви Ханк. Остави Дилън на земята и го погледа как се отдалечава с бяг. — Смяташ ли да имаш свои собствени деца?
	— Първо трябва да я уговоря да се премести при мен. Само първа стъпка.
	Ханк стана и взе бирата си.


	— Залагам на теб.
	— Твоето момче е много чаровно — каза Сиси, която влезе с Еси в кухнята.
	— Една от сестрите в родилното се кълнеше, че й намигнал и й се усмихнал. Не бих се изненадала.
	— Каза ми, че имам хубава коса. Момичетата ще въздишат по него. Седни, докато разбъркам зеленчуците. За момиче ли се надяваш, или за момче?
	Еси седна на плота и вдигна вежди.
	— Как разбра? Не ми личи… много.
	— Аура — каза мъдро Сиси и разтърси зеленчуците в торбата с марината.
	— Аура — повтори Еси. — След като истината излезе наяве, надявам се на здраво дете и поне наполовина щастливо колкото Дилън. Той се събужда щастлив.
	— Това е донякъде в природата му и донякъде свидетелство за теб и мъжа ти. Ти си страхотен пример за Рийд. Родителите му са го възпитали правилно. Те са добри, любящи хора, но пътят ти се е пресякъл с неговия в решителен за него момент и си му помогнала да поеме в правилната посока.
	— Мисля, че това пресичане на пътищата помогна и на двама ни. Знаеш ли, никога не бих си го представила като началник на полицията тук, в тази къща. Но когато говореше за това, си го представих.
	— Защото го познаваш и го обичаш.
	— Така е. Като го гледам тук, виждам, че идеално пасва на обстановката. Сигурно знаеш, че е дълбоко влюбен в Симон.
	— О, знам. Тя също е влюбена в него, но няма да си го признае известно време. Моето момиче е силно и умно, но в някои области не е толкова уверено като нашия Рийд. Всеки от тях е точно това, от което другият има нужда.
	— Наистина си пасват идеално — каза Еси с усмивка.
	— Да, така е. Разбрах го още преди с Рийд да довършим първата си купчина палачинки.
	Сиси се чувстваше като у дома си и отиде до хладилника за кана. Беше научила Рийд как да прави чай на слънце и колко полезен е той и наля от него в чашата на Еси.
	— Бих казала, че тези зеленчуци са готови за печене.
	— Рийд пече зеленчуци. — Еси стана. — Ето още нещо, което никога не си бях представяла.
	— Той е добро момче и е поръчал кошницата за грил, за която му бях казала. Сега да видим дали може да я използва добре.
	Той я използва добре и се радваше, че всички харесаха храната, която бе приготвил. Вярно, с малко помощ, но на практика бе успял да направи второ парти с храна за възрастни.
	— Вече официално си мъж — каза му Ханк.
	— Облекчен съм да го чуя.
	— Един мъж не е мъж, приятелю, докато не се научи да пече пържоли на грила — добави Ханк.
	— Мисля, че Шекспир е казал, че мъжът се изпитва с огън — каза Сиси.
	Ханк се засмя и вдигна чаша към нея.
	— Бардът никога не греши. Чудя се дали не може да видя ателието ти, докато сме тук. Все още имам плаката с Китарния бог, който бе закачен на стената в стаята ми в общежитието в колежа.
	— И сега е в рамка и виси в кабинета му у дома — добави Еси.
	— Ела утре у дома.
	— Наистина ли? Това е вълнение, което се случва веднъж в живота. Не преувеличавам. Симон, има ли някакъв шанс да видя и твоето ателие, докато съм там?
	— Разбира се. Ти — не — посочи тя към Рийд. — Работя по скулптура на Рийд. Той не може да влиза в ателието ми, докато не я завърша.
	Еси за малко да се задави с чая си.
	— Накарала си Рийд да позира?
	— Манипулира ме.
	— Какво значи „манипулира“? — поиска да разбере Дилън.
	— Това е все едно розов пауър рейнджър да има контрол над мозъка ти.
	— Страхотно!
	— Наистина е — съгласи се Симон. — Силата на ума е мощно оръжие срещу злото, като например срещу Рита Репулса.
	Рийд се облегна назад.
	— Ти познаваш „Пауър Рейнджърс“?
	— Че защо не? Бях розов пауър рейнджър за Вси Светии, когато бях на пет или шест.
	— Манипулира и мен да й намеря костюма — потвърди Сиси. — Имам снимки.
	— Трябва да ги видя. Непременно трябва да ги видя.
	— Много съм сладка — каза Симон и бодна последната печена чушка в чинията.
	— Обзалагам се.
	— Може ли сега да отидем на плажа? — Дилън задърпа баща си за ръката. — Вече си изядох зенчуците.
	— Зеленчуците.
	— Изядох си зеленчуците. Може ли?
	— Гласувам „за“. — Телефонът на Рийд звънна в джоба му. Той го извади и погледна дисплея. След това Симон видя как погледът му се стрелна към Еси. — Извинявайте, трябва да вдигна. Не се тревожете за чиниите. Заведете детето на плажа. Аз ще ви настигна. — И излезе от стаята. — Началник Куотърмейн.
	Симон се усмихна безгрижно и стана.
	— Вървете на плажа. Сиси може да ви покаже най-прекия път. Аз ще изчакам Рийд.
	— Еха! И кученцата също. Да вървим.
	Еси кимна леко на Симон.
	— Личният рай на Дилън, кучета и плаж — каза тя. — Да, да вървим.
	Когато тръгнаха, водени от Дилън и кучетата, Симон отнесе чиниите. Реши да се занимава с нещо, за да не мисли прекалено много, щеше да разчисти масата, да зареди миялната машина и да чака.
	Защото не очакваше добри новини.
	Изминаха пет минути, после десет, след това петнайсет, преди да го чуе да се връща.
	Тя извади студена бира и му я предложи, когато влезе.
	— Изпратих ги на плажа. Еси знае, че има проблем и че искаш да говориш с нея за това. Но искам да кажеш и на мен. Не е проблем на острова, разбрах от начина, по който погледна Еси.
	— Не, не е проблем на острова. — Той отпи от бирата. — Не исках Дилън да чуе разговора ми.
	— Знам. Сега той си играе на плажа. Агент Джейкъби ли беше?
	— Да. — Щеше да намери начин да й го каже. — Намерили са колата, която Хобарт е карала, когато е забелязана в Луисвил. Сменила е регистрационните табели и я е потрошила. Идиотът, който я намерил, решил да я обяви за своя и я пооправил. Открили я, когато щатската полиция го спряла за превишена скорост, оказало се, че кара и надрусан. Носел и наркотици у себе си. Опитал се да излъже. „Не е моята кола, човече. Взех я назаем. Не знам…“
	— „… откъде се взеха тези наркотици“ — довърши Симон.
	— Да, само че част от въпросните наркотици били в джоба му. Както и да е, преди да установят всичко това, намерили отпечатъци от Хобарт и договора, подписан с името, което е използвала в мола, в жабката. Оказало се, че той открил колата изпочупена и зарязана. Което довело до намирането на друг тип, който й продал някакъв изпотрошен форд за пари в брой и без договор.
	— Значи имат описание на колата.
	— Тя вече не е с нея. Опитват се да я открият.
	— И това не е всичко.
	— Не. — Той я погали по ръката, докато отиваше до френския прозорец. — Не, не е всичко. Казах ти, че са проследили картичката, която получих от нея, до мястото на изпращането й.
	— И че са открили къде е била отседнала в Корал Гейбълс. Така са я проследили до Атланта и до полета за Портланд.
	— Малко късно за Макмълън, но да. Разбрали са кое име е използвала, за да наеме вилата.
	— Когато е била забелязана в Луисвил, са потвърдили името, което е използвала, за да плати за покупките в мола и колата. Ти каза, че това е много добра работа. Каза, че тя допуска грешки.
	— Да. — Той се обърна. — Това не я е спряло да убие Трейси Либерман.
	Симон се хвана за плота, след това седна.
	— Къде, как?
	— Край Елкинс, Западна Вирджиния. Либерман работела като екскурзовод. Там има национален парк. Била в киносалона с майка си, леля си и братовчедка си. Тогава била на четиринайсет. Омъжила се миналата година. И вече се казвала Трейси Мълдър.
	— Боже. Познавах я бегло. Беше една година по-малка от нас, но с Май бяха заедно в отбора по гимнастика. Познавах я.
	Той отиде и седна до нея.
	— Майка й е убита онази вечер. Закрила Трейси със собственото си тяло. И въпреки това Трейси била улучена в двата крака. Леля й и братовчедка й били леко ранени, но раните на Трейси били тежки. Не било сигурно, че ще може да ходи без помощ или без да куца ужасно. На заниманията й с гимнастика бил сложен край. Случаят й беше доста отразен в пресата.
	— И Хобарт се цели в такива хора.
	— Да. Продължиха да пишат за нея и след като историята отшумя, защото тя не се предаде. След години физиотерапия привлече вниманието на две медалистки от националния отбор по гимнастика. Те й присъдиха златен медал за кураж. Това отново я вкара в пресата. Не само че проходила отново сама, но на двайсет завършила първия си 5-километров маратон и се класирала пета. Още отразяване в пресата. Две години по-късно — 25-километров маратон, трето място, посветила бягането на майка си.
	— Още отразяване в пресата.
	— Изнасяла мотивационни лекции, отишла да работи в парковата дирекция и се преместила в Елкинс заради работата си. Омъжила се. И Макмълън е правила репортаж за нея. Снимки от финала на маратон, тя изглежда в отлично здраве, още снимки в булчинска рокля, със златния медал в букета.
	— Тя е всичко, което Хобарт ненавижда. Въпреки трагедията и болката е показала голямо сърце и издръжливост.
	— И е получила злато — символ на богатство и слава.
	— Социалните медии? — попита Симон.
	— Била активна в две групи за бегачи. Имала две собствени страници, публична — страница за националните паркове, планинските маршрути, снимки, анекдоти. И лична — с информация за живота й.
	— Но тя никога не остава напълно лична, нали?
	Рийд завъртя бутилката и поклати глава.
	— Изискват се основни хакерски умения или намиране на начин за получаване на позволение от собственика да бъде ползвана. Във всеки случай Хобарт е знаела достатъчно, за да я проследи по време на сутрешните й кросове. Тичала е всеки ден, невинаги по един и същ маршрут, но е тичала всяка сутрин. Известно е, че Хобарт също тича.
	— Може да е тичала един-два пъти по един от маршрутите, за да остави Трейси да я види, да я накара да свикне с нея. Дори може да е завързала разговор.
	— Лесна работа — съгласи се той. — Била е убита тази сутрин между 6:30 и 8:30. По един куршум в двата крака и един в главата.
	— Краката. — Симон усети как сърцето я заболя. — Хобарт е искала да я унищожи, преди да я убие.
	— Първо вади краката й от строя — съгласи се Рийд. — Връща болката и ужаса. Федералните ще проследят къде е живяла в региона, колко дълго, какво е карала.
	— Но тя вече няма да е там и ще кара нещо друго.
	— Това е моделът на поведение, но всяка информация има значение. Тя се натрупва. Би трябвало да покаже нещо — промълви Рийд.
	— А Трейси беше в твоя списък за повишено внимание?
	— Знаех за нея, но… Тя не се бе облагодетелствала финансово, не беше обявена от медиите за герой по време на самия инцидент. Не е повлияла на изхода. Знаех за нея, но не й обърнахме достатъчно внимание.
	Той стана и закрачи.
	— По дяволите, тя е тръгнала от Флорида след Девлън, отлетяла е за Атланта, върнала се е в Портланд, за да отвлече Макмълън, държала я е с часове във вила в Белите планини, километри на изток оттук.
	Прочутото му спокойствие му се изплъзва, забеляза Симон. Затова тя трябваше да бъде спокойна и заради него.
	— Преди това не е отвличала и държала някого в плен.
	— Искала е нещо повече от Макмълън, освен просто да я убие. Искала е внимание. Триножникът, осветлението, следите от грим и репортер? Направила е запис, няма начин да не е.
	— Боже, заснела е как убива Макмълън?
	— Това може да е бонус. Искала е интервю, това ми се струва логично. Резервирала е вилата, запасила се е с храна за цяла седмица, но е убила Макмълън в първите двайсет и четири часа след отвличането. Не е могла да изтрае, не е устискала по-дълго.
	За да държи ръцете си заети, Симон се зае със съдовете.
	— Това какво ти показва?
	— Че се разпада. Със сигурност се разпада. Показва ми, че е имала нужда да говори, да сподели с някого, и то официално, колко ужасно умна е, да разкаже какво е направила и защо.
	Симон пак се обърна към него.
	— Тя е изолирана, била е изолирана през целия си живот. До голяма степен по свой избор, но и заради влизането в роли.
	— Точно така.
	— Аз не съм била, не напълно, защото имам Сиси и Май, но се отдалечих от семейството си и те се отдръпнаха от мен. Играх роля цяла година, опитвах се да задоволя родителите си и накрая се разболях, станах нещастна и трябваше да спра.
	— Каква роля? — Той излезе от раздразнението си към Хобарт и погледна към Симон. — Никога не си ми разказвала за това.
	— Много отдавна, в колежа. Учех бизнес, носех костюми, излизах с богатото момче, с което родителите ми искаха, ето такава роля. Ужасно е да се опитваш да бъдеш това, което не си. Тя го прави непрекъснато, правила го е непрекъснато.
	— Освен с брат си. Можела е да бъде себе си само с него.
	— Първо, родителите й го отнемат от нея, след това ние, защото става въпрос за всички нас, нали? След това го убиваме. И сега тя е сама, играе роли. Ти си единственият жив човек, който е виждал истинската Патриша Хобарт.
	— Права си. Имала е нужда да изпрати послание, да бъде известно време себе си с някого. Обзалагам се, че гледа този запис отново и отново.
	Гневен и отвратен, Рийд се отпусна на един бар стол до кухненския остров.
	— Но все още си покрива следите, и то дяволски добре. Оставя трупа на Макмълън във вилата, като преценява, че няма да го намерят поне няколко дни — и е права. Междувременно отива с колата на Макмълън на запад в Ню Хемпшър, сменя регистрационните табели по пътя, захвърля колата на летището в Конкорд — любимия й номер — и пак е в неизвестност. Проследяват я, след като свидетел я забелязва в Луисвил и след убийството в Западна Вирджиния, а тя тръгва на запад. Защо идва чак дотук, откарва Макмълън на запад, откарва колата й пак на запад, щом ще тръгва на юг?
	— Кентъки е на запад от Мейн — отбеляза Симон.
	— Да, взехме това предвид. Търсехме причина да отиде в Ню Хемпшър, след като е забелязана в Луисвил, погледнахме на югозапад. Така че си помислих за онзи човек, който се премести в Арканзас преди две години, и за още един в Тексас и изобщо не се сетих за Западна Вирджиния и Трейси.
	— Ако поемеш дори и частица вина за това, ще ти се ядосам сериозно.
	— Не е вина, но… Не знам как да го нарека. Тя се върна назад два пъти и никой от нас не го предвиди.
	— По-късно тази вечер ще поговориш за това с Еси. Аз ще се прибера със Сиси. — Симон вдигна ръка, преди той да възрази. — Доколкото опознах Ханк, той ще се занимава с Дилън. Няма да ви пречим, за да можете да го обсъдите.
	Той слезе от стола си, свали я от нейния и опря чело в нейното.
	— Права си. Да отидем на разходка на плажа. — Целуна я. — С приятели, кучета и диво, откачено хлапе.
	Симон тръгна с него. Тя не знаеше къде е Елкинс, но беше сигурна, че ако прокара пръст на североизток от Луисвил по картата, ще го намери.


	Въпреки заплахата от ново убийство Рийд изпрати Еси и семейството й до ферибота рано сутринта в понеделник след хубав, щастлив уикенд.
	Те отплаваха, като му махаха в силния дъжд, който продължи до изгрев-слънце. Той бе доволен от момента и сега, след като вече имаше лупини, лалета и други растения, които никнеха около къщата му, беше доволен и от дъжда.
	С Еси бяха прекарали известно време в кабинета му, старият партньорски ритъм между тях все още съществуваше. Съгласиха се, че ако Патриша не се отклони от курса си, следващата й спирка би трябвало да е районът около Вашингтон.
	Там живееха сътрудник на конгресмен, адвокат на една от жертвите, политически репортер и двойка, която ръководеше приют за жени — всичките в радиус от седемдесет и пет километра.
	Рийд смяташе да предаде своите и на Еси хипотези, заключения и най-новия списък на Джейкъби, когато отиде в участъка.
	Барни изквича, докато фериботът се отдалечаваше.
	— Те ще се върнат. Ти се справи страхотно, приятел. Дори взе бисквитка от страшния брадат мъж, макар да избяга после. Това е напредък. Да вървим на работа.
	Отиде рано, направи кафе, прати събраното от Еси и него на Джейкъби и се зае с докладите на бюрото си.
	Създаване на безредици в пияно състояние — събота вечер, не местен, предупреден, изтрезнял и глобен. Някой бе хвърлял тоалетна хартия по къщата на Добсън, също в събота вечерта. Какъв екшън!
	Тъй като Ричард Добсън преподаваше математика в гимназията и не се славеше с мек характер, нито с щедрост при оценяването на учениците, разследващите полицаи — Мати и Сесил — бяха заподозрели ученик, вероятно застрашен да не завърши класа.
	Срокът почти свършваше, пресметна Рийд. Беше съгласен с извода на колегите си.
	Оплакване от силна музика и шум, също по време на островната лудост в събота вечер. Полицаите, отзовали се на обаждането — отново Мати и Сесил — разгонили купон на група тийнейджъри, които се възползвали от отсъствието на родителите си през уикенда.
	Било установено, че непълнолетни употребяват алкохол.
	Рийд забеляза, че убийците на купона са пристигнали в 22:30. А Добсън не бил забелязал никакви следи от тоалетна хартия по дърветата си, когато пуснал кучето си за последна разходка в 23:00.
	Добсън установил същото, когато се събудил малко преди 2 часа заради повик на природата и погледнал през прозореца на банята.
	Рийд погледна към Барни.
	— Заключението ми, мой млади чирако, е, че някои от купонджиите не се справят много добре по алгебра и тригонометрия, и им съчувствам за това. Подозирам, че някои от тях са се събрали отново след атаката, запасили са се и са отмъстили.
	Обикновено не задълбаваше в такива случаи. Беше просто тоалетна хартия, но забеляза, че Добсън се бе обаждал два пъти в неделя и бе настоял вандалите да бъдат открити. От един доклад разбра, че учителят се бе оплакал и на кмета и искал отговор лично от началника на полицията.
	— Добре тогава.
	Видя, че по график Мати и Сесил почиват, но докладът им бе достатъчно ясен и нямаше нужда от допълнителен разговор.
	Стана, когато чу Дона да влиза.
	— Добро утро, Дона.
	— Началник. Хубав уикенд?
	— Да. А ти?
	— Дъждът се задържа, а това е достатъчно.
	— Ясно. Дона, колко корав задник е Добсън, учителят по математика?
	— Задникът му е толкова корав, колкото и сърцето му. Внукът ми се скъсва от учене и едвам изкарва по геометрия. Добсън не позволява допълнителни кредити, нито поправителни тестове, нищо. Това заради тоалетната хартия в двора му ли е?
	— Да.
	— Лично щях да им купя тоалетната хартия, ако знаех, ето това мисля за него.
	— Ще се направя, че не съм го чул. Трябва да говоря с него.
	— Късмет — каза горчиво Дона. — Той няма да миряса, докато някой не бъде вързан на позорния стълб.
	— Имаме позорен стълб?
	— Той сигурно има в гаража си. Не бих се изненадала.
	— Внукът ти бил ли е на купона у Уокър в събота вечерта?
	Лицето й стана непроницаемо.
	— Може би.
	— Дона. — Той посочи към стола й и сам седна. — Никой няма да бъде връзван на позорния стълб, набучван на кол или овалван в катран и пера. Никой няма да бъде арестуван. Със сигурност няма да наказвам децата за нещо подобно. Но ще ми помогне, ако знам кои са участвали, за да мога да поговоря с тях. Аз ще се оправя с Добсън.
	— Няма да издам собствената си плът и кръв.
	— Искаш ли да ти се закълна, че той няма да пострада, нито пък някой друг?
	Тя отвори едно чекмедже и извади Библия.
	— Сериозно ли? Сложи дясната си ръка върху нея и се закълни.
	— Мили боже.
	— Не споменавай името на нашия Бог напразно, когато държа Библия.
	— Извинявай. — Рийд сложи дясната си ръка върху Библията. — Кълна се, че внукът ти и останалите няма да пострадат заради това.
	Тя кимна и остави книгата.
	— Той е добро момче. Има само петици и шестици, освен по предмета на Добсън. Вече е наказан заради купона и си го заслужава.
	— Така е. Имало е алкохол.
	Тя го посочи с пръст.
	— Да не би да ми казваш, че когато си бил почти или на осемнайсет и си щял да завършиш гимназия след няколко седмици, не си изпивал по някоя бира? — Тя пак дръпна чекмеджето.
	— Не я вади пак. Няма да отричам. Обзалагам се, че теб те слуша.
	— Всички ме слушат, ако си знаят интереса.
	— Тогава ми помогни. Поговори си с него по-късно и му кажи да избягва да пие и… да прави бели, да не се доближава до Добсън извън училище, както и до къщата му.
	— Ще го направя.
	— Добре. Кой е най-добрият му приятел?
	— По дяволите, Рийд!
	— Заклех се върху Библията.
	— Братът на Сесил, Матиас, и Джейми Уокър.
	— Джейми Уокър, домакинът на небезизвестния купон?
	— Точно така.
	— Добре тогава. Да вървим, Барни.
	— Не ме разочаровай, началник.
	— Няма.
	Докато с Барни вървяха към училището, Рийд си мислеше колко е хубаво да се върне на работа.
	Хвана Добсън, докато той с куфарче в ръка и кисело изражение на лицето крачеше към главния вход на гимназиалния корпус на сградата, който приютяваше и основното училище и прогимназията.
	В момента в трите учебни нива и стаята на предучилищното обучение в Образователния комплекс „Св. Троица“ учеха 227 деца.
	— Крайно време беше — сопна се Добсън. — Заплатата ви идва от моите данъци.
	— Така е. Защо не влезем вътре, за да не се измокрим?
	— Не можете да вкарате кучето в училище.
	— Той е полицейско куче. — За да разреши ситуацията, Рийд отвори вратата и поведе Барни вътре.
	— Очаквах по-добра работа…
	— Можем да поговорим в кабинета ви или в учителската стая, където предпочитате. — Или може да ме завлечеш за ухото в стаята на директора, помисли си Рийд.
	Добсън закрачи. Дребен човек, помисли си Рийд. Не повече от метър и седемдесет, възпълен и много кисел.
	Училището може и да беше малко, но си миришеше на училище — дезинфектант, примесен с нестройни хормони и тийнейджърско отегчение. Звучеше като училище, докато мокрите му маратонки потропваха по пода. Изглеждаше като училище със своята администрация вляво и пълната със скучни сиви шкафчета стена.
	— Хубаво училище — каза Рийд в опит да поддържа разговора. — Разгледах го заедно с основното и прогимназията през зимата.
	— Хубаво е неподходяща дума. Това е място за образование и дисциплина.
	Макар да се чувстваше така, сякаш се е върнал в гимназията, Рийд изви очи зад гърба на Добсън, докато учителят отключваше кабинета си.
	— Времето ми е ограничено.
	— Тогава ще бъда възможно най-кратък. Според доклада за инцидента не сте видели никого в двора и около къщата си, когато сте се събудили и сте забелязали тоалетната хартия по дърветата.
	— Когато забелязах вандализма. Той вече бе извършен. Ако не можете да откриете и задържите бандата вандали, нямате работа в полицията.
	— Съжалявам, че се чувствате така. Какво направихте с веществените доказателства?
	— Веществени доказателства?
	— Тоалетната хартия.
	— Махнах я, разбира се, което ми отне значително време и усилия, и я изхвърлих.
	— Е, жалко. Можехме да свалим отпечатъци от пръсти. Не мога да ви го гарантирам, защото извършителите може да са носили ръкавици. Но по това време никой, включително и вие, не е видял или чул нещо, а веществените доказателства са унищожени лично от вас. Можете да ми дадете списък с имена, хора, които биха искали да ви навредят.
	Добсън беше зяпнал от шок.
	— Никой не иска да ми навреди! Има няколко учители в това училище, известен брой ученици и със сигурност някой и друг родител, които имат проблеми с мен, но…
	— Проблеми?
	— Мнозина не одобряват преподавателските ми методи и философия.
	— Мнозина, няколко, известен брой, някой и друг. Това са много хора за училище с такива размери. Някой от тях заплашвал ли е вас или имота ви?
	— Не точно.
	— Господин Добсън, ще си отварям очите и ушите, моите полицаи — също. Но без свидетели, без веществени доказателства, без да ми предоставите списък с лица, които биха могли да имат времето, възможността и мотива да извършат това деяние, нямаме откъде да тръгнем.
	— Очаквам по-добра работа! Очаквам справедливост.
	— Господин Добсън, ако установя самоличността на лицето или лицата, отговорни за деянието, най-голямата справедливост, която мога да предложа, е няколко часа общественополезна работа, може би и минимална глоба. А ако продължите да настоявате, ще има много повече хора, отколкото сега, които ще имат проблеми с вас.
	— Ще говоря отново с кмета.
	— Добре. Приятен ден.
	И Рийд поведе Барни навън. Влязоха група ученици, които внесоха цвят, характер и миризма на мокра коса.
	Рийд излезе навън и зачака.
	Матиас го забеляза в мига, в който и той го забеляза с още две момчета.
	Матиас веднага придоби виновно изражение. Рийд отиде при него.
	— Как си, Матиас?
	— Добре, господине. А, трябва да влизаме в час.
	— Има време. Джейми Уокър?
	Хлапето с хипстърска шапка и обръсната отстрани, но пусната дълга отпред и отзад коса се сви.
	— Трябва да поговоря с вас за купона онази вечер — каза Рийд с достатъчно висок глас, че всички минаващи покрай тях да го чуят. — Да отидем там. Ти също — нареди той на третото момче с вдигната оранжева качулка над червената коса. Опитваше се да изглежда още по-готин, като си бе сложил слънчеви очила в дъжда.
	— Вече си го получихме за това, началник — започна Матиас. — Наказан съм за две седмици.
	— Щом има престъпление, има и наказание. Кой друг е наказан?
	И другите две момчета вдигнаха ръка.
	— Аз съм на осемнайсет — каза Джейми с нескрито отвращение — и съм наказан, че съм направил купон.
	— В къщата на родителите ти без тяхно разрешение. И с бира и трева.
	— Никой не е намирал никаква трева — настоя Джейми.
	— Защото си бил достатъчно умен и бърз да се отървеш от нея. Моите полицаи са я помирисали. Но с това е приключено и си извадил късмет, защото е можело и да те арестуват.
	— Това беше просто купон — измърмори Джейми.
	— Бих се съгласил, но сте били достатъчно глупави да вдигате шум и да ви хванат. Следващия път бъдете по-умни. А сега, откъде взехте тоалетната хартия?
	— Не знам за какво говорите.
	Рийд се обърна от Джейми към Матиас. Братът на Сесил също си беше вдигнал качулката.
	— Нали познаваш диспечерката Дона?
	— Да, господине. Тя е баба на мой приятел и е приятелка на мама.
	— Ето каква е работата. Дона ме накара да се закълна с ръка върху проклетата Библия, по дяволите, жив ще ме одере заради „проклетата Библия“, та ме накара да се закълна, че няма да закачам внука й, когото подозирам в това, както и останалите.
	— Тя би го направила. — Матиас наведе глава и Рийд го видя как се ухили.
	— Няма да рискувам да си навлека гнева на Дона, като ви накажа, че сте хвърляли тоалетна хартия по някаква къща. Питам ви, защото, ако сте били достатъчно глупави да я купите, това ще излезе наяве и ще трябва да предприема нещо.
	Матиас приведе рамене и зари земята с одрасканата си маратонка.
	— Всеки взе по две рула от къщи.
	— Значи не сте пълни глупаци. Не го правете повече и предайте това на онези, които не съм хванал. Все още. Междувременно стойте настрана от Добсън извън училище и не се набивайте на очи. Не минавайте покрай къщата му и за бога, не се хвалете с направеното. Придържайте се към това и вас, плюс внука на Дона, когото съм хванал, но с когото още не съм разговарял, ви чакат само няколко часа общественополезен труд. Два уикенда работа на двора или от каквото майките ви имат нужда по къщата. Няма да мрънкате. Ще проверя.
	— Нали няма да кажете на господин Добсън? — попита Матиас.
	— Не. Всички отивате в колеж или на работа. Ще се срещате с много такива като Добсън, повярвайте ми. Намерете по-добър начин да се справяте с тях. Марш в клас!
	— Благодаря, началник — казаха тримата почти в един глас.
	Рийд си тръгна доволен. Да, помисли си той, хубаво беше да се върне на работа.


>>	26.

	Пощата стигаше бавно до острова. Рийд получи следващата картичка пет дни след почивния си уикенд и точно преди уикенда на Деня за възпоменание с неговия селски парад, фестивал на омарите, първите ваканционни дейности и първия поток от туристи.
	Както винаги, Дона взе пощата по пътя към участъка и пристигна малко след него. Беше си направил първото работно кафе на машината, за която бе платил със собствените си пари. Бе настанил кучето с кокал и — макар да бе малко унизително — малкото плюшено кученце, което Барни обичаше.
	Рийд очакваше палето да направи играчката на парчета, но то обикновено я стискаше внимателно с челюсти или лапи и не й причиняваше големи щети.
	Когато включи компютъра с едно око към календара за юни, пристигна Дона и отвори вратата.
	— Шефе.
	— Да. Този фестивал на изкуствата и занаятите през втория уикенд на юни? Помня, че майка ми една година не спираше да говори за него. Имаме ли някаква оценка на…?
	Млъкна, когато вдигна очи и видя лицето й.
	— Проблем.
	Не беше въпрос.
	— Имаш още една картичка. Същият почерк, сигурна съм. Пощенската марка е от Западна Вирджиния. Докоснах плика само в ъгъла, за да го пъхна в чантата.
	— Дай ми я.
	Не беше очаквал нова картичка, макар да се бе надявал.
	Още една следа. Още една загуба на контрол.
	Дона я остави внимателно на бюрото и седна.
	— Първо, преди да я отвориш, имам да кажа нещо.
	— Трябва да се заема с това, Дона.
	— Знам, че трябва да се заемеш с това, но преди това имам да кажа нещо. — Тя стисна голямата си лятна сламена чанта в скута си. — Искам да го кажа, преди да я отвориш, защото и двамата знаем, че това е още една заплаха срещу теб.
	— Давай тогава — каза той, докато вадеше чифт ръкавици и джобното си ножче.
	— Ти удържа думата си. Вярвам, че щеше да го направиш и без да се кълнеш върху Библията. Но това беше за застраховка. Постъпи правилно и не остави момчетата, включително и внука ми, да се отърват напълно безнаказано, но не им обърка живота заради една шега. Добсън ти се накара, притиска кмета, но ти постъпи правилно.
	— Беше просто тоалетна хартия, Дона, вероятно е била биоразградима.
	— Не е там въпросът. Не знаех какво да мисля, когато те направиха началник на полицията, но тогава не мислех много с главата си. Ти си млад, от континента, дързък.
	Нямаше как да не се усмихне, макар вътрешно да изгаряше заради картичката, която го чакаше на бюрото.
	— Аз съм дързък?
	— Това не е комплимент. Но вършиш добра работа, отнасяш се към полицаите с уважение и си държиш на думата. Добър си с това куче идиот.
	— Напоследък е само полуидиот.
	— Не ми харесваше, че го водиш тук, но честно казано, вече се привързах към него.
	Той знаеше, че нейната привързаност се изразява в това да дава тайно на кучето лакомства във формата на кокал от торбичка, която тя вече държеше в участъка.
	— На Барни не можеш да устоиш.
	— Мисля, че имаш нужда от прилично подстригване и истински обувки вместо тези очукани маратонки.
	Рийд се намръщи към маратонките си. Не бяха толкова очукани.
	— Отбелязано.
	— Иначе — тя изсумтя — се справяш прилично. Повече или по-малко.
	— Трогнат към.
	— И си началник, така че има още нещо. — Тя порови в чантата си и извади черна бейзболна шапка с бял надпис НАЧАЛНИК над козирката. — Така че това е за теб.
	— Взела си ми шапка.
	— Гледам непрекъснато сериали и в тях началниците на полицията имат такива шапки.
	Искрено трогнат, Рийд я взе и я сложи на главата си.
	— Как изглеждам?
	— Е, имаш нужда от прилично подстригване, но бива.
	Свали я, огледа надписа НАЧАЛНИК, сложи я пак.
	— Благодаря ти, Дона. Горд съм да я нося.
	— Поне хората ще я виждат и няма да си мислят, че си някой летовник лентяй с тази рошава коса и очукани маратонки. — Тя стана от стола. — Ще се обадя на почиващите полицаи, за да ги информираш, след като разгледаш картичката.
	— Благодаря.
	Тя се спря на вратата.
	— Бъди умен и внимателен.
	— Смятам да бъда и двете.
	— Постарай се. Платих много пари за тази шапка. Не искам нищо да й се случи.
	Той се усмихна за миг, докато тя излизаше, след това си сложи ръкавиците и разряза плика с ножчето си.
	На тази картичка пишеше:
C>
	Мисля за теб.
C$
	На фон от цветя.
	Вътре върху дъга и още цветя бе написано:
C>
	Ти означаваш толкова много за мен, имам нужда да ти го кажа.
	Каквото и да видя, където и да отида. Ти си винаги в мислите ми.
C$
	Беше го подписала с „Целувки“, а на обратната страна бе оставила личното си послание.
C>
	Нямам търпение да се срещнем отново. Мина толкова време! Надявам се, че мислиш за мен толкова често, колкото аз мисля за теб, и със същата… дали да не я нарека страст? Прилагам ново доказателство за неизкоренимата си омраза.
	Доскоро… Патриша.
C$
	Вдигна кичура коса в затворения найлонов плик. Не може да е на Макмълън, помисли си Рийд. Макмълън, отвличането, видеозаписът, убийството — всичко това за Хобарт беше не просто лично, а интимно.
	Кичурът беше от Трейси Либерман.
	Направи снимки и запечата оригинала и кичура в плик за веществени доказателства.
	— Само ела, кучко. Спри да се лигавиш и ела. Ще довършим това.
	Свърза се с Джейкъби, прати й снимките, прати ги и на Еси.
	След това се завъртя със стола си и погледна през прозореца към цъфналите храсти. Азалии, дори и той ги познаваше. Изглеждаха добре. Имаше от тях и край къщата си, яркочервени, а в края на март между бурите беше цъфнал и дрянът — него го идентифицира Сиси.
	Рибарските лодки и ловците на омари скоро щяха да излязат. Не след дълго към тях щяха да се присъединят и яхтите, моторните лодки, сърфистите, плажуващите и пясъчните дворци.
	Когато и да дойдеше тя, както и да се добереше, той щеше да намери начин да я спре и да не й позволи да остави белег върху острова.
	Потупа с пръст козирката на шапката си и стана да информира подчинените си. Кучето го последва с играчката в уста.


	Симон седеше в ателието си и моделираше глината. Търсеше недостатъци, възможности за подобрение. През последните няколко дни бе оправила някои детайли, изрязала малки късчета глина с инструментите си, загладила други, деликатно нанасяла разтворител, за да премахне следите от инструментите.
	От опит знаеше, че един художник може да реже и заглажда едно произведение в търсене на съвършенство и така да унищожи душата му.
	Ръцете й я сърбяха да хване пак инструментите, но излезе и извика надолу по стълбите към Сиси, която бе седнала на сутрешното си кафе.
	— Сиси, може ли да се качиш и да погледнеш Рийд?
	— Винаги съм готова да погледна Рийд. От дни не ми даваш да го видя, покри го дори когато заведе Ханк и Еси горе.
	— Знам. Не беше готов. Сега съм сигурна, че е готов, но не мога да спра да търся причини да го пипна още малко. Спри ме — каза тя, когато Сиси стигна до стълбищната площадка. — Или ми кажи да продължа.
	Сиси влезе, отметна дългата си плитка зад гърба си и обиколи така, както бе обикаляла допреди малко Симон.
	Скулптурата бе около шейсет сантиметра висока върху основа, която приличаше на скала. Беше го уловила в момента на замахване, точно както си го бе представяла, хванал меча с две ръце над лявото си рамо, тялото му бе извито в кръста, краката бяха напрегнати, а дясното стъпало беше пред лявото и повдигнато.
	Косата му се спускаше на вълни и сякаш бе полетяла от движението. На лицето му се четеше едва прикрит гняв и хладна съсредоточеност.
	Зад левия му крак беше Барни, който бе вдигнал глава, а очите му бяха пълни с надежда и доверие.
	— Боже, разкошен е — каза Сиси, докато го обикаляше.
	— На живо или тук?
	— И по двата начина. Абсолютно и по двата начина. Симон, това е великолепно. Поразително е и е напълно Рийд. Каза, че ще го наречеш „Закрилникът“. И е просто идеално. Остави го на мира. Перфекционизмът често е враг на действието, но ти вече си го направила перфектно.
	Тя прокара пръст по белезите.
	— Перфектен в недостатъците си. Истински. Мъжествен. Човек.
	— Става все по-важен за мен с всеки ден. И колкото по-важен става… Искам да го излея в бронз.
	— Да. Да. О, вече го виждам. — Сиси се завъртя и прегърна Симон през кръста. — Ще му дадеш ли да види глинения модел?
	— Не.
	— Добре. Да почака.
	— Ще го оставя да изсъхне. По-голямата част от мен знаеше, че е завършен. Мога да задействам процеса тази сутрин.
	— Ще ти помогна. Моето талантливо момиче. Това ще бъде шедьовър.
	— Добре тогава — промърмори Симон, когато остана сама.
	Взе четката и латексовата смес. Спря се, извади бутилка вода и пусна музика — една от ню ейдж плейлистите на Сиси. Успокояващи арфи, камбанки, флейти.
	С четката намаза сместа върху глината. Премахването на въздушните балончета и покриването на всеки милиметър изискваха търпение, внимание и време.
	Вече познаваше тялото му толкова добре, дължината на торса, очертанията на бедрата, точното разположение на белезите.
	След като приключи, отстъпи назад и огледа и за най-малките пропуски. Щеше да нанесе следващия слой на другата сутрин, след това още един. Четири слоя, реши тя, преди да направи отливката от гипс.
	Когато това изсъхнеше, щеше да извади калъпа и да махне латекса от глината. Така щеше да получи негатив и да излее реплика от восък.
	Реши да изчака, докато стигне до този етап, преди да запази час за леярната, която ползваше на континента. Отливането на восъчната реплика ставаше в няколко стъпки, след това трябваше да премахне несъвършенствата, да изглади ръбовете и да оформи линиите.
	Беше пипкава работа, но предпочиташе сама да си обработва восъка, както се бе научила във Флоренция.
	Но дотогава, дори и при стъпките, които следваха, щеше да е наясно кога ще е готова за отливката.
	Отпи вода и се обърна към дъската и лицата, които я чакаха. Помисли си, че е време да се върне към мисията си. Разходка по плажа, за да си прочисти главата, а след това щеше да се захване отново за работа.


	Рийд се прибра пеша с Барни у дома в размекнатия от пролетта въздух. Сградите, повечето прясно боядисани за сезона, се издигаха сред меко розово, яркосиньо, приглушено жълто и зелено. Нещо като градина с още допълнителни нюанси в кошници и саксии по прозорците, преливащи от… и той не знаеше от какво точно, но изглеждаше добре.
	Ходенето, за разлика от шофирането, си имаше своите предимства. Хората по маршрута му вече го познаваха, спираха да си поприказват, да задават въпроси. Това според него беше най-добрият начин да се впише в тъканта на общността и да е трайно видим, а и комплиментите за цветята, боядисването и новите прически никак не вредяха.
	Барни все още беше плах, но не чак толкова и не с всички. Вече си имаше своите любимци по пътя.
	Най-скъпият му от тях — а и на Рийд — слезе от колата си в алеята му, когато те се приближиха. Барни излая радостно, замаха с опашка и Рийд откопча каишката му и го пусна да тича.
	— Точно навреме. — Симон се наведе, за да го погали. Погледът й се вдигна нагоре, изглеждаше развеселен. — Хубава шапка, началник.
	— Харесва ми. Дона ми я подари.
	— Дона? — Тя вдигна вежди и се изопна. — Я виж ти. Вече си приет.
	— Така изглежда.
	— Поздравления — каза Симон, приближи се, притисна се в него и го целуна дълго, дълбоко и страстно.
	— Еха. Чудесен край на работния ден.
	— Аз също имах хубав работен ден. — Целуна го отново, докато той не бръкна с ръка под гърба на ризата й.
	— Защо просто…
	— Ммм. — Тя леко ухапа долната му устна. — Първо трябва да свършим някои неща. Можеш да внесеш продуктите.
	— Имаме продукти?
	— Имаме салата с паста — още нещо от ограничения ми кулинарен репертоар, и няколко мариновани пилешки гърди, благодарение на Сиси. Каза, ако не знаеш как се пече пилешко, да провериш в Гугъл.
	— Мога да го направя, както и да доставя виното.
	Той извади чантата, докато тя взимаше квадратен пакет от другата страна. Беше виждал достатъчно такива, за да разпознае опакована картина.
	— Какво е това?
	— Русалката ти, както обещах. Дай ми вино и ще ти я покажа.
	— Много секси. — Рийд й се усмихна, докато влизаха през верандата, която той с помощта на Сесил и Матиас бе боядисал в лилаво. — Май наистина си имала хубав работен ден.
	— Така е. А ти?
	— Нека първо налеем виното, после ще говорим.
	Бе започнал да развива вкус към виното, така че наля две чаши, докато тя разопаковаше картината.
	Беше квадрат със страна 45 сантиметра, пълен със светлина. Синьото небе се сливаше с розовото и златното на хоризонта, синята вода бе нашарена с тези богати цветове.
	Но русалката беше звездата на картината.
	Тя беше седнала върху скалите на ръба на водата, опашката й бе истинско съкровище от ярки сини и зелени тонове, прошарени със златисто, в което се отразяваха всички цветове на дъгата. Прокарваше гребен през вълнистата си червена коса, която се разстилаше по голите гърди, гърба и торса. Лицето й бе обърнато към гледащия.
	А това лице, помисли си той, зловещо красиво, екзотично, с дръзки зелени мъдри очи и идеални устни, извити в чувствена усмивка на фона на пръскащата по скалите вода.
	— Тя е… еха. Много секси русалка.
	— Сиси я сложи в рамка — тя е по-добра в това, отколкото аз някога ще бъда. Да отидем да я закачим.
	— След малко. Първо — още веднъж „еха!“ и благодаря. — Рийд остави картината на земята и я придърпа за още една целувка. Задържа я една идея по-дълго.
	— Мисля, че денят ти не е бил чак толкова добър.
	— Зависи от перспективата. Искам да го кажа, за да можем да го отметнем и да продължим нататък. — Той се отдръпна. — Получих още една картичка тази сутрин.
	— О, боже.
	— Почакай. Това ми показва, че тя все още е вторачена в мен и е загубила основния си фокус. Емоциите и личната неприязън й пречат. Тя ни е оставила следа, Симон, комуникира, вместо само да се изплъзва. Това е предимство за нас.
	— Тя иска да те убие.
	— Веднъж опита — припомни й той. — Винаги съм знаел, че ще опита пак. А сега, вместо да се покрие и да ме нападне, когато не съм подготвен, ми дава следа и срок. Не само на мен, но и на ФБР. Джейкъби е на седмото небе.
	— Ако се опитваш да ме успокоиш…
	— Не. Тя е опасен, луд, кръвожаден психопат. Ти не просто си също на острова, ти си с мен на острова. Тя няма как да знае все още за втората част, но ще разбере и ще иска и двама ни. Не те успокоявам.
	— Така вече е ясно. — Симон издиша. — Кажи ми за картичката.
	— Тази е от онези с надписите „Мисля за теб“ — започна Рийд и й разказа всичко, извади телефона, показа й снимки.
	— И пак кичур с коса — добави Симон. — Не е на Макмълън, нали? Мина прекалено много време.
	— По някаква причина Макмълън за нея влиза в друга категория.
	— На горката Трейси е, нали?
	— Това е моето предположение. Криминолозите ще потвърдят.
	— Познавах я бегло, основно чрез Май, но… — Трябваше малко време, за да се овладее. — Тази връзка я свързва с мен. Заради това го преживявам по-тежко от другите.
	Той я погали по косата.
	— Обичам те. Този остров е моят дом. Дори имам куче за доказателство. Хората, които живеят тук, които идват тук, са моя отговорност. Трябва да ми имаш доверие, че ще се погрижа за всичко това.
	Тя си помисли за скулптурата, за нейната душа. Беше я направила, защото го познаваше.
	— Наистина ти имам доверие. Ще я накараш да си плати за Трейси и всички останали и това прави всичко по-леко. Радвам се, че ми го каза веднага, за да си го махнем от главите.
	— Добре. Да го направим. Да си го махнем от главите и да прекараме нормална вечер.
	— Нормална ми звучи добре.
	— Добре тогава. — Той я вдигна и тръгна по стълбите.
	— Какво е това?
	— Това съм аз, Рет Бътлър, който те носи по стълбите към леглото.
	— И това ми било нормална вечер?
	— Аз така я виждам.
	Зави и я хвърли на леглото, след това легна върху нея.
	— Ти започна. Целувки на алеята. Сега аз трябва да довърша.
	Барни, който бе наблюдавал подобно поведение и преди, отиде до леглото си с играчката и се настани, за да изчака.
	— Само големи приказки. Може пък аз да искам да довърша това, което започнах.
	— Ще имаш тази възможност. — Той сведе устни към нейните и продължи целувката безкрайно.
	Това беше всичко, което бе искала, помисли си Симон. Прекалено много от това, което бе искала. Всичките тези чувства и нужди, слабостта и силата, надигащи се и бушуващи в нея.
	Тя се притисна в него и се пусна по течението.
	Той я съблече бавно, малко по малко. Без да бърза, дори и опиянен от нейното въздействие. Прокара ръце по голата й кожа, усети топлината по тях, мина и с устните си по същите места, почувства я как потръпва.
	Времето сякаш бе спряло; въздухът се беше сгъстил. Всяка въздишка, всеки шепот бяха нежни като крила на пеперуда и се понасяха надалеч, докато двамата се движеха в ритъм и свършваха заедно.
	Той обичаше всичко, което тя беше, била е и ще бъде. Знаеше, че и тя го обича, и можеше да почака да го опознае и да му го каже с думи. Защото тук и сега тя му го показа и думи не бяха необходими.
	Той я бе разтворил и тя не можеше да го обясни. Бе отключил в нея неща, които тя не знаеше, че съществуват, и се отнасяше с тях толкова внимателно.
	Тя прокара ръка по хълбока му, по белезите. Закрилникът, помисли си, но кой ще закриля него?
	Аз ще го закрилям.
	Хвана лицето му в длани и се надигна към него. Аз ще го направя.
	Той влезе в нея съвсем бавно, без да откъсва очи от нейните.
	Аз ще го закрилям, помисли си тя пак и се предаде.
	Докато лежеше под него и чувстваше как сърцето му бие до нейното, красотата задави гърлото й със сълзи.
	— Харесва ми твоята представа за нормално — успя да му каже.
	— Надявах се да е така. — Той прокара устни по извивката на рамото й. — Мога да прекарам няколко живота в такава нормалност с теб.
	Не още, помисли си тя. Не още.
	— Тази нормалност включва ли вечеря?
	— Веднага след като проверя в Гугъл как се пече пилешко. — Рийд се надигна и погледна надолу към нея. — Хей. — Той изтри една сълза от миглите й.
	— Това са хубави сълзи — каза му тя. — Много хубави. Ти ме караш да чувствам повече, Рийд. Все още свиквам с това. Хайде да го направим. Ти разбери как да приготвиш пилешкото, а аз ще окача русалката. Подозирам, че и двамата ще правим това, в което сме силни.
	— Да видим дали ще мислиш така, след като изядеш пилешкото. Хубави сълзи?
	— Много хубави сълзи!
	Рийд нахрани кучето и изпече пилешкото, което стана доста хубаво. Наслади се на секси русалката на стената в банята. Двамата се разходиха и той огледа острите листа на появяващите се лупини, преди да минат през гората и да слязат на брега.
	Даваха си един на друг нормалност.
	Опита се да хвърля топката и да кара Барни да я носи, но без успех. След това Симон я взе и я хвърли. Барни побягна след нея, взе я и я върна обратно.
	— Защо го прави за теб?
	— Защото е джентълмен.
	— Хвърли я пак.
	Тя го направи и резултатът беше същият.
	— Дай ми я. Донеси я, Барни! — Рийд хвърли топката. Барни само се взираше в него. — Ами…
	— Барни. — Симон му посочи топката. — Донеси ми я.
	Той размаха опашка, втурна се по пясъка и й донесе топката.
	— Той се бъзика с мен — реши Рийд. — Мога да го накарам да седне. Имаме 90 процента успеваемост в това. Но си заклещва главата в парапета на стълбището по два пъти на седмица. И става все по-голям, така че не е лесно да го освободя.
	Продължиха да се разхождат и Рийд опита нова тактика. Хвърли топката назад през рамото си. Барни затича след нея.
	— Схванах му номера вече.
	Хванал Симон за ръка и с кучето до себе си, той видя как луната изгря над водата.
	— Можеш ли да останеш тази вечер?
	— Трябва да тръгвам рано. Имам ангажимент. Но мога да остана.
	Той вдигна ръката й към устните си, загледа се в луната и си помисли, че не би могъл да иска по-хубава нормалност.


>>	27.

	Лятото пристигна на острова, а с него — и летовниците. Някои за един ден със своите плажни масла и плажни одеяла, други за уикенда — да се позабавляват и съберат слънце за два дни. Трети идваха, за да прекарат седмица или две, месец или целия сезон.
	Фериботът беше на всеки кръгъл час, от двете страни на залива се редяха коли, велосипедисти, туристи.
	На всеки кръгъл час лично Рийд или екип полицаи заставаше на пост.
	Той проверяваше резервациите на сами жени, но никоя от тях не беше тази, която очакваше.
	Работеше всеки ден, на дежурства и в свободното си време, обхождаше селото, плажовете, квартирите.
	Рано или късно ще стане, мислеше си.

	* * *

	В една хубава юнска вечер на добре посетено събитие за набиране на средства в Потомак, Мериленд, Марлийн Дубовски, адвокатка на една от жертвите, политически активист и оцелял участник в събитията в мола „Даунийст“, произнесе кратка реч и вдигна наздравица.
	Отпиваше, смесваше се с тълпата, разговаряше, отпиваше. И започна да се дави за въздух. Когато падна, Патриша, дегизирана като богата дарителка, се спусна към нея и бързо отряза кичур коса.
	— О, мили боже, обадете се на 911!
	— Аз съм лекар — извика някой. — Пуснете ме да мина!
	В бъркотията Патриша се измъкна.
	Мина с колата покрай хубавите домове и широките алеи и стигна до пощата, която вече си бе набелязала. Като си тананикаше, тя пъхна кичура коса в пликче, а него в картичка, която вече бе подписала и адресирала и на която бе залепила марка.
	Беше избрала:
C>
	Просто защото си ти!
C$
	След като запечата плика, го пъхна в пощенската кутия пред пощата.
	Доволна от себе си, тя пое по магистрала 495, после отби към средна ръка хотел, в който вече си бе резервирала стая, и огледа тълпите от туристи.
	Имаше нужда само от една нощ и хубава храна.
	В студиото си, най-хубавото, което бе успяла да намери, свали пепеляворусата къса перука, сините контактни лещи и устройството, което караше брадичката й да стърчи напред.
	Изсумтя, докато събличаше достолепната дизайнерска коктейлна рокля и подплънките под нея. Махна подложките от официалните си обувки.
	Поръча си румсървис и си взе дълъг душ, за да махне изкуствения тен.
	На сутринта щеше да зареже колата, която бе взела под наем, на дългосрочен паркинг на летище „Дълес“ и да наеме друга. Щеше да смени регистрационните табели някъде по пътя и отново щеше да се измъкне.
	Сложи снимката на Рийд на нощното си шкафче, беше я поставила в рамка.
	— Имаме среща, нали? Просто ей така.


	Джейкъби седеше в кабинета на Рийд и във всяка извивка на тялото й се четеше гняв.
	— Имахме агент на проклетото събитие за набиране на средства и тя се е измъкнала. Хората изпаднали в паника, стълпили се и му препречили пътя. Той я забелязал и я подгонил, но… Смята, че е избягала с черен мерцедес седан, но не е видял регистрационния номер. Светлините над него не работели.
	Тя бръкна в чантата си и извади скица.
	— Художник я нарисува по описание.
	— Добавила е няколко години, малко килограми, променила е очертанията на брадичката. И се е върнала към цианида.
	— Останала е, за да види как жертвата се срутва на земята, дори е приклекнала до нея за миг, макар да е било по-умно да отстъпи и да се измъкне.
	— Станала е по-арогантна, а и не е знаела колко близо сте били.
	— Не достатъчно близо. Ще ти прати нова картичка.
	— Разчитам на това. Времето между убийствата й се скъсява.
	— Още един знак, че губи контрола, който я пазеше толкова дълго. Всичко е заради теб, Рийд, защото я простреля. Отначало си мислех — а и нашите анализатори бяха съгласни — че ще те води за носа. Ще си играе с теб, защото според нея така ще те измъчва. Вече не мисля така. Тя има нужда да поправи грешката.
	— Съгласен съм. Ако иска да премахне още някого по пътя си насам, а и със скоростта, с която действията й ескалират, мисля, че трябва да поставите охрана на Май Хай Янг и Чаз Бъргмън. Мисля, че и Брейди Фостър попада в тази категория. Все още няма да тръгне след Еси. Еси е прекалено високо в списъка й. Не би тръгнала и след Симон все още, ако аз не живеех на острова. Но няма да може да устои на двойната възможност. Обаче…
	Той стана, тръгна за кока-кола и се спря за секунда.
	— Има ли диетична? — попита Джейкъби.
	— Почакай. — Рийд излезе, мина през общото помещение, отиде в стаята за почивка и взе диетична кола от хладилника. — Дължа ти една — каза на Мати и я занесе в кабинета си, след което затвори вратата.
	— Благодаря. Обаче?
	— Тя ескалира и се променя, но все още е умна, все още е подозрителна. Видяхме го в начина, по който ни изигра след Макмълън. Знае, или поне би трябвало да знае, че вие следвате маршрута й и свързвате точките.
	— Мислиш, че ще се отклони, ще тръгне в друга посока.
	— Ако има нужда да убие още някого преди мен, ще бъде глупаво да поеме право към Мейн. А тя не е глупава.
	Джейкъби стана и отиде до картата, която той бе окачил на стената, огледа кабарчетата, които отбелязваха убийствата на Хобарт от началото на пътуването й.
	— Някакви предчувствия накъде може да се отбие този път?
	— Трябва да си помисля. Дали ще продължи да шофира, или ще си направи резервация за самолет? Дали ще се придържа към жертви, постигнали слава и/или пари, или и тук ще излезе от модела? Трябва да си помисля.
	— Аз също, както и останалите от екипа. Мой човек беше в едно и също помещение с нея и тя уби жертвата и отпраши.
	Рийд взе скицата.
	— Виждаш ли Хобарт, когато погледнеш това?
	— Вероятно не бих, а и свидетелите потвърдиха, че имала южняшки акцент, и то добър. Смесила се с хората, Рийд, говорила с тях, разплакала се, когато разказвала историята за това какво е преживяла дъщеря й след изнасилването. Платила е пет хиляди долара, за да бъде там.
	— Тя живее ролята, докато я играе. Добра е. Откачено добра.
	— Трябва да се връщам. Обади ми се, когато получиш следващата картичка.
	Трябваше да се занимава с проблеми с трафика, паркирането, плажовете, лодките, пиенето, дори и с кражби. Беше ваканция и хората се тълпяха по улиците, в магазините, по пътеките, на плажовете.
	През повечето дни работеше до залез-слънце, понякога и до по-късно. Но през повечето вечери имаше Симон. Ако разполагаше с час-два мир и спокойствие, се настаняваше в кабинета си и оглеждаше картата и лицата, опитваше се да влезе в ума на Патриша.
	Една сутрин излезе — Симон обичаше да си тръгва при изгрев напоследък — и намери Сиси в двора си с платно, статив и бои.
	— Добро утро, началник Сладкиш.
	— Добро утро, любов на живота ми. Ти рисуваш.
	— Трябва ми утринната светлина. Идвах два пъти тази седмица по-късно през деня, което показва колко тихо се промъквам, но ми трябва тази светлина.
	Той отиде при нея, кучето вече беше там и размахваше опашка.
	— Това е къщата.
	И лупините, забеляза той. Тези потоци от цветове, пред които все още се дивеше, бяха негови.
	— Все още не са цъфнали напълно. Следващата седмица ще са. Но имам нужда от тази светлина и от добро начало, преди да цъфнат напълно. Харесвам очертанията на тази къща, винаги съм ги харесвала. Някой е имал достатъчно ум да боядиса верандите в лилаво.
	— Някой познава някого с око на художник, за да му каже.
	— Съвсем сам си се сетил, че като боядисаш вратите в тъмнолилаво, ще добавиш смел акцент.
	— Имам своите моменти. И гледам предавания за интериорен дизайн.
	— Но какви моменти само. Лупините са си за отделна картина.
	— Лион ми помогна с тях, както и с другите цветя. Знае как да използва торовете. Трябваше да си взема компостер. Той не приемаше отговор „не“.
	Сиси се взираше в него, докато говореше.
	— Не си доспиваш, сладурче. Виждам го.
	— Лято е. Напрегнато време.
	— Не е само това. Защо не могат да я хванат?
	— Тя е хлъзгава. — Той се наведе и целуна Сиси по бузата. — Но ще я хванем.
	Извади ключодържателя си и взе от него един резервен ключ.
	— За къщата е. Заповядай. И заключи, след като си тръгнеш. Задръж ключа. Просто не свивай джойнт, докато си на двора. Аз съм началник на полицията. Имам шапка.
	Закопча каишката на Барни и тръгна на работа, спря до една къща под наем по пътя, за да събуди наемателите колежанчета и да им каже да си съберат бутилките от бира и вино, които бяха пръснати навсякъде. Тръгна си, след като ги предупреди, че полицай ще намине до час, за да ги глоби, ако не са го направили.
	Е, помисли си той, така започва летният ден на острова.
	Не се изненада, когато Дона му донесе третата картичка.
	— Не се обаждай на всички да идват, прекалено заети сме за това. Просто се свържи с тях и им кажи, че сме получили трета картичка и тя е от Потомак, Мериленд.
	— Тази луда жена ми проваля проклетото лято.
	— И моето не прави по-хубаво — отвърна той, докато си взимаше ръкавиците и ножчето и отваряше плика. — Сладко — каза, когато прочете напечатаното пожелание.
	Този път тя бе нарисувала сърца, пронизани със стрели, от които капеше кръв.
C>
	Какво мислиш? Може да пробвам да стрелям с лък. Или пък да се придържаме към куршуми в сърцето и главата. Може би първо ще те прострелям в топките за майтап. Лъскавата адвокатка с кървящото сърце се качи върху трупа на брат ми като върху пиедестал. Аз я бутнах оттам. Тя така и не разбра какво се случи. Ти също няма да разбереш, задник.
@	Целувки, Патриша
C$
	Дори бе нарисувала среден пръст след името си.
	Тя се срива, помисли си той. Става все по-гневна, по-неспособна да контролира този гняв, все по-открита заплаха.
	Имаше нужда от следващото убийство, в това нямаше съмнение. Нуждаеше се от този прилив на адреналин.
	Но кой? И къде?
	Погледна към картата и се обади на Джейкъби.


	Симон прегледа всеки сантиметър на калъпа по восъчната отливка. Беше обработила восъка, като използва много деликатни инструменти за миниатюрните детайли, нагорещени инструменти за запълване на несъвършенствата. Огледа го и реши, че е готов.
	Беше й отнело часове да го проектира, да създаде и да закрепи отвора за отливане, каналчетата от восъчни цилиндри и отвори, през които щеше да се налее разтопения бронз. Още часове, за да направи покритие на восъка от цимент. Първо с много, много фин цимент — два пласта — за да бъде уловен и най-малкият детайл. Още слоеве — общо девет — с различни смеси, всеки от които трябва да бъде оставен да изсъхне, за да се образува керамичното покритие.
	Цялата тази трудоемка техническа работа бе занимавала ума й с дни и я бе предпазила от тревожността след третата проклета картичка.
C>
	Тя така и не разбра какво се случи. Ти също няма да разбереш.
C$
	Не мисли за това сега, каза си Симон. Не оставяй откачената да диктува живота ти.
	Сложи керамичния калъп в сандък и го свали долу.
	— Това Рийд ли е?
	— Готов е. — Симон остави кутията на кухненския плот, леко задъхана от усилието. — Благодаря, че се отказваш от такъв хубав летен ден, за да дойдеш с мен.
	— Обичам да ходя до леярната. Всичките онези потни мъже. И жени — добави Сиси. — Ще им направя няколко скици. — Тя погледна косата си в огледалото — дълга и пусната, през която се подаваха огромните халки на ушите й. — И наистина нямам търпение да чуя разказите на Натали за сватбата. Ще си прекараме страхотно. — Нарами сламена чанта с размерите на куфар. — Да занесем хубавото ни момче в колата. Нали му каза, че отиваме на континента тази сутрин?
	— Ще му пратя съобщение от ферибота.
	Сиси присви очи, докато излизаха от къщата.
	— Симон.
	— Така ще има по-малко време да се тревожи.
	— И никакво време да се опита да те разубеди да напускаш острова.
	— Точно така. — Симон остави сандъка в багажника, хвърли сака си при него и си сложи слънчевите очила, докато Сиси слагаше своите със стъкла във всички цветове на дъгата. Седна на шофьорската седалка, пусна радиото и се усмихна широко на Сиси. — Момичешко пътешествие!
	— Юху!
	При обичайни обстоятелства Симон би резервирала хотел близо до леярната, вместо да свърши всичко в един-единствен ден. Не че нямаше доверие на мениджърите или работниците там, които също по свой начин бяха хора на изкуството. Но предпочиташе да присъства на всеки етап и всяка стъпка.
	Обстоятелствата обаче не бяха обичайни и тя не искаше да бъде далеч от Рийд и от острова, затова беше цялото бързане.
	Той се грижи за мен, помисли си тя, и аз се грижа за него.
	Остави Сиси да се забавлява сама в цеха за наливане на бронза и да се скита около пещите, докато тя се въртеше около работника, който постави калъпа й в автоклава.
	Беше използвала забравения метод с восъка, който предпочиташе, и горещината и налягането в пещта щяха да го стопят и да го изкарат от калъпа.
	Ако си беше свършила работата добре, „Закрилникът“ щеше да се отлее идеално в празната втвърдена обвивка.
	Сиси отиде при нея, когато работниците пренесоха горещата обвивка в цеха за наливане на бронза.
	— Започва се — каза тя.
	Работниците с каски, маски на лицата, защитни костюми, дебели ръкавици и ботуши винаги й напомняха за някакви опърпани космонавти.
	Укрепиха калъпа й в пясък, докато други нагряваха твърди блокчета бронз до течно състояние. Симон си представяше напрегнатите им мускули под тези дебели костюми, докато разбъркваха прекрасния разтопен бронз.
	Това също е изкуство, помисли си тя, и то при огромна горещина, миризма на химикали, пот и течен метал. Магията на светлината, когато работниците извадиха стопения метал от пещта.
	И отливането — моментът на истината — винаги я вълнуваше. Бързите движения на движещите се в унисон работници, блестящата златиста струя като разтопена слънчева светлина.
	Вътре в калъпа нейната работа, нейното изкуство, нейната визия се изпълваха с разтопена слънчева светлина. Негативът ставаше позитив и щеше да се роди скулптурата на мъжа, когото бе обикнала.
	— Не е хубаво колкото секса — промърмори Сиси. — Но въпреки това е много вълнуващо.
	— О, боже. — Симон издиша дълго въздуха, който бе задържала.
	Тъй като калъпът и отливката трябваше да изстиват няколко часа, тя закара Сиси до Портланд и двете обядваха дълго с майка й и сестра й — слава богу, че го имаше кънтри клуба.
	Разговорите за сватбата преобладаваха, Натали излъчваше щастие и този блясък се отразяваше и на майка им. Щом не можеш да ги победиш, стани една от тях, помисли си Симон.
	— Видя ли снимките на роклите на сервитьорките, които ти изпратих? — Натали отпи от втората си чаша шампанско.
	— Видях ги — отвърна й Симон. — Хубави са, елегантни, цветът ми харесва много.
	— Между малина и къпина. — Тюлип също си бе позволила повечко шампанско. — Имах известни съмнения, трябва да призная, и се опитах да убедя Натали да се спре на нещо по-традиционно. Но тя се оказа права. Цветът е поразителен, особено добре се съчетава с допълнителните й цветове.
	— Бледорозово и бледосребристо. — Сиси кимна. — Имаш око на художник, когато пожелаеш, скъпа.
	— Надявах се със Симон да се облечете в сребристо. Ако търсите такива рокли, бутикът, от който пазарувам, разполага с наистина красиви модели. И все още има време за поправки.
	— Изглеждам добре в сребристо — замисли се Сиси.
	— Ти не си част от сватбения кортеж. — Натали премести поглед към Симон. — Но искам… искам и двете да сте част от това.
	— Защо не отидем до бутика след обяда?
	Натали примигна.
	— Наистина ли?
	— Ти си булката, Нат. — Симон чукна чашата си в тази на сестра си и зърна как в очите на майка й проблеснаха сълзи. — Да отидем на пазар.
	За нея това беше просто рокля, но за майка й и сестра й бе символ, който имаше значение. А така щяха да убият още два часа, докато бронзът й изстине.
	Когато със Сиси поеха обратно към леярната с рокли, обувки, чанти и шалове за есенната сватба, Симон се чувстваше изпълнена с енергия.
	— Всъщност ми хареса — почуди се тя.
	— Никога не вреди да излезеш от зоната си на комфорт. Ти ги направи щастливи.
	— Двете с теб ги направихме щастливи.
	— Така е. — Сиси сръга Симон с лакът. — Сега са ни длъжници.
	— И то големи.
	Тъй като искаше да свърши останалата работа сама и не й се стоеше далеч от острова, Симон помоли хората от леярната да натоварят калъпа с бронза в колата й.
	— Пращам съобщение на Рийд — каза Сиси, когато се качиха на ферибота. — Искам да знае, че се връщаме.
	— Не искам да идва в къщата, докато не счупя калъпа и не обработя бронза в ателието си.
	— Ще го задържа и ще повикам двама яки мъже да го качат във вътрешния двор. — Докато пращаше съобщението, погледна към Симон. — Искам да съм там, когато чупиш калъпа.
	— Не бих желала да е по друг начин.
	След два часа и половина Симон избърса потта от челото си. По платнището бяха пръснати парчета от калъпа и множество чукове и електрически инструменти.
	И в сумрака се бе появила бронзовата фигура.
	— Великолепен е, Симон. Великолепен.
	— Ще бъде. — Сряза каналите, довърши повърхността с абразивни инструменти — от по-груби до по-фини, оправи повърхността тук-там и стана идеално. — Още няколко стъпки. — Тя обиколи скулптурата. — Обработка на метала, хубаво полиране, после патината, но вече го виждам, Сиси. Вече виждам, че е точно това, на което се бях надявала.
	— Той също, независимо дали го знаеш, или не.
	— Не съм се надявала за него, там е работата. Известно време не се надявах на нищо. После се събудих с надеждата да мога да направя нещо подобно. Това ми беше достатъчно, наистина беше, защото имах теб, това място и винаги можех да се върна. И сетне… той ме погледна. — Тя се наведе и прокара пръст по бронзовото лице. — Той ме обича.
	— Много мъже и няколко жени са ме обичали. Не е достатъчно, скъпа.
	— Не, не би било. Не би било, макар че той е красив и мил, смел и умен и толкова много други неща. Но не би било достатъчно.
	Тя свали кърпата, която бе вързала на косата си.
	— Ала той отключи нещо в мен, Сиси. И сега виждам повече, чувствам повече, искам повече. Той ме накара да вярвам. Обичам го заради това, което е и което съм аз с него.
	— Кога смяташ да му го кажеш?
	— Когато завърша това и му го покажа. — Симон се изправи. — Не е ли глупаво?
	— Мисля, че е дълбоко. Ще ти помогна да почистиш това и да занесеш тази красота горе.


	Докато Симон обработваше метала, Рийд спипа две хлапета, които си мислеха, че хвърлянето на запалени пиратки в консервни кутии в обществените тоалетни е върхът на ваканционното забавление.
	Може би щеше да ги остави да им се размине с конфискация на останалите пиратки и консервни кутии и лекция, но бащата, който очевидно се бе насладил на повече от обилно количество алкохол на плажа, му скочи.
	— Голяма работа! Просто се забавляват. Не са навредили на никого. И съм платил много пари за тези пиратки.
	— Голямата работа е, че са нарушили закона, заплашили са обществената безопасност и своята собствена и са повредили чужда собственост.
	— Направили са малко боклук.
	Все още опитвайки се да бъде дипломатичен, Рийд кимна.
	— Който ще почистят.
	— Моите момчета не са чистачи.
	— Днес са.
	— Глупости. Хайде, Скоти, Мат, да вървим.
	— Няма да си тръгнат, докато не почистят бъркотията, която са направили.
	Пияният татко напери гърди.
	— И какво ще им направиш?
	Рийд заключи, че дипломацията невинаги работи.
	— Тъй като са малолетни, ще глобя вас за подпомагане на противообществената им проява и за внасяне на незаконни експлозиви на острова.
	— Дрън-дрън.
	Рийд се усмихна любезно.
	— Нищо подобно.
	— Няма да платя и цент на някакъв въшльо, който ми се прави на ченге и се опитва да ме изцица и тормози момчетата ми по време на ваканцията ни. Казах, тръгваме!
	Той се обърна и Рийд се премести и блокира пътя му.
	Зачервен и вбесен, мъжът го бутна.
	— Е, ще добавим и нападение над полицай. — Леко учуден, Рийд замахна, след това довърши нещата, като завъртя мъжа и му сложи белезници на китките. — Не е хубаво да се държите така — каза Рийд на момчетата, докато по-голямото го гледаше с широко отворени очи, а по-малкото се разрева. — Господине, вие сте употребили значително количество алкохол — продължи той, докато мъжът се бореше и ругаеше, а няколко души от насъбралата се тълпа правеха снимки и клипчета с вездесъщите мобилни телефони. — Оказвате съпротива, нарушавате общественото спокойствие, да не говорим, че оказвате лошо влияние върху малолетните си деца. Майка ви наблизо ли е? — попита Рийд момчетата.
	Малкото изрева.
	— Това е седмицата ни с татко.
	— Добре. Нека уточним всичко в участъка. Господине, мога да ви заведа с белезници там или да дойдете тихо и мирно.
	— Ще те съдя, шибан задник.
	— Значи с белезници. Трябва да дойдете с нас, Скот, Мати. — Той погледна към кучето, което седеше и чакаше. — Да вървим, Барни.


	Когато стигна до дома на Сиси, където бе поканен на вечеря, вече минаваше девет и той се нуждаеше от питие като от въздух.
	— Тежък ден? — попита го тя.
	— На приливи и отливи, най-ниската точка беше с две деца с пиратки, които плашеха хората до смърт, и техния пиян своенравен баща, който повърна върху един от полицаите ми заради смесица от сприхавост и алкохолни пари. Не беше приятно.
	— Ще ти донеса бира, после ще ти направя пикантен барбекю сандвич, един от специалитетите ми, когато не съм вегетарианка.
	— Обичам те, Сиси.
	— Седни, изпий си бирата и погледай водата. И малко йога дишане няма да навреди.
	Бирата помогна, както и океанът — неговият вид, мирис, звук. Може би и онова с дишането не бе излишно. Но когато излезе Симон, която напоследък беше с коса в меден цвят, със синя кърпа на главата и поднос с барбекю и картофена салата, всичко вече беше наред.
	Тя му поднесе храната, подръпна косата под шапката, наведе се и го целуна.
	— Пиратки и пиянско повръщане.
	— Да. — Той посочи към кучето, което хъркаше в краката му. — Това изтощи полицая ми. Как са нещата на континента?
	— Купих си рокля за сватбата на сестра ми, Сиси също си купи и спечелихме червени точки, като оставихме Натали и мама да ни помогнат да ги изберем. Както и обувките. Направих проекта за фигурката върху тортата на Натали и Хари, е, бяха няколко, но се спрях на победителя.
	— Бих искал да го видя. Това е щастие — каза той. — Щастието е хубав начин за противодействие срещу пиянско повръщано.
	— Ще го донеса.
	Той ядеше, гледаше водата и слушаше хъркането на кучето си.
	Тя донесе скицника си и седна на страничната облегалка на стола му.
	— За този говорех.
	Разгледа скицата на жена със сладникава красота в рокля на принцеса. С бухнала пола и лъскава горна част, която се съчетаваше добре с тиарата на вдигнатата й златиста коса.
	Младоженецът имаше тъмносив костюм със сребриста вратовръзка, които отиваха на външния му вид на златно момче.
	Той бе завъртял булката в танц, от което полата й бухваше още повече. Те се гледаха с такова огромно щастие, сякаш бяха намерили отговорите на всичките си въпроси.
	— Ще трябва да я сложиш в рамка.
	— Това беше малко грубо.
	— Не е, а и се обзалагам, че на нея наистина много й е харесало. Подпиши я, напиши датата и я сложи в рамка.
	— Прав си. На нея наистина много ще й харесва. Ще накарам Сиси да я сложи в рамка. Ще направя фигурката от порцелан и ще я изрисувам.
	— От вида на роклята и костюма ми се струва, че ще е голяма, официална, лъскава сватба.
	— Двеста седемдесет и осем души са поканени досега. Официално облекло за гостите. Това покрива „голяма и официална“. А останалото — най-лъскавата, на която са способни.
	— Ти това ли искаш? Най-лъскавата сватба, на която си способна?
	— Никога не съм казвала, че искам сватба.
	— Ще стигнем до това по-нататък. И до трите деца, на които никога няма да даваме пиратки и кибрит.
	Тя усети пеперуди в стомаха си, не можеше да реши дали беше тревога или удоволствие.
	— Това е много дългосрочно планиране, началник.
	— Просто така виждам нещата. Освен ако Сиси не размисли и не ме вземе за сексроб. Тогава сделката отпада.
	— Разбира се.
	— Преди това искам да те убедя да се преместиш при мен. Но и това може да изчака. Трябва първо да ти направим ателие. Работя по въпроса.
	— Ти… какво?
	— Не точно работя. Лятото е прекалено натоварено за това. Просто питах братовчеда на Дано, нали се сещаш, Илай, той е архитект. Помолих го да ми нахвърля някои идеи.
	Той отпи още бира и си помисли, че студеното питие и пикантното барбекю бяха компенсирали лошия ден.
	— Разбира се, ако Сиси отговори на молитвите ми, аз просто ще се пренеса тук и ще те изритаме. Иначе ще е неловко за всички.
	Той затвори очи, докато говореше. Беше спокоен, но и много уморен. Тя се загледа в хоризонта, в трепкащата лунна светлина във водата между тях и края на света.
	— В тази твоя фантазия аз имам ли някакво мнение за проекта на евентуалното си ателие?
	— Разбира се, затова Илай ще нахвърля няколко идеи. След това ти ще ги погледнеш и ще прецениш. Има много време.
	Тя си спомни за скулптурата в ателието си и времето, което й трябваше, за да я довърши и изпипа, за да му я покаже. Може би трябваше да му я покаже сега, такава каквато е. Както той й бе показал какво би могло да бъде.
	— Мисля, че трябва…
	Симон млъкна, когато телефонът му издаде звук и той се завъртя, за да го извади.
	Тя видя името: Джейкъби.
	Това, което би могло да бъде, помисли си, когато го остави да говори за убийства, трябваше да почака.


	Хобарт и този път удари светкавично в Охайо, в богат квартал край Кълъмбъс. Жертвата беше популярен местен новинар, бе предупреден от ФБР и бе приел предупреждението сериозно.
	Той не беше забравил онази вечер в мола „Даунийст“. Тогава беше на двайсет и осем и работеше за телевизионната станция в Портланд, най-вече правеше забавни материали и се опитваше да си проправи път в сериозните новини. Беше отишъл да си търси камера, когато адът се бе изсипал на земята.
	Беше се скрил и бе записал кръвопролитието, на лентата се чуваше как с разтреперан глас описва какво е видял, чул и почувствал.
	Макмълън бе постъпила по един начин с репортерския си късмет, Джейкъб Лансин — по друг. Той бе предал записа на полицията с все още треперещите си ръце, но когато бе излязъл от мола, бе намерил екип от телевизията си. И му беше дал описание от първа ръка в реално време.
	Беше се изкачил в йерархията и бе получил назначение за водещ на новините в Кълъмбъс. Беше се оженил за местна жена, дъщеря на богат бизнесмен.
	Бе получил слава и богатство.
	Късметът на Патриша проработи, когато жена, която шофираше и пишеше съобщение на приятелка, за среща с която закъсняваше, блъсна беемвето кабриолет на Лансин.
	Рамото му бе извадено, глезенът — счупен, пострада и от ефекта на камшичния удар.
	Благодарен, че това е малкият дявол, Лансин си взе малко отпуск, за да се възстанови и си уреди физиотерапия у дома.
	На Патриша й трябваха два дни, за да установи, че физиотерапевтката има кестенява опашка, предпочита тениски и джинси и бута масажна маса, когато идва в два следобед.
	Взе кола под наем от същата марка и цвят като на терапевтката, сложи си дълга кестенява перука и проста тениска и джинси и пристигна десет минути по-рано. Нагласи масажната маса така, че да скрие лицето й.
	Лансин, който имаше гипс на крака, ръката му бе превързана и носеше ортопедична яка, провери монитора на охранителната система, спря алармата и отвори вратата.
	— Здравей, Рони, подранила си.
	— Точно навреме — каза му Патриша и го застреля в гърдите, като добави и два изстрела в главата, когато той падна.
	Бутна масажната маса вътре, отряза кичур коса, затвори вратата и затича обратно към колата. Всичко бе приключено за по-малко от минута. Тъй като смяташе да зареже колата на летището, не й пукаше дали някой ще я види как тръгва.
	След като заряза автомобила, взе такси до Кълъмбъс и си купи луксозен джип втора употреба, като плати в брой.
	Време е за ваканция на остров, помисли си тя, когато спря, за да прати на Рийд картичката, която възнамеряваше да е последна.


	През седмицата на 4 юли туристите заляха острова. Хотели, пансиони и къщи под наем се напълниха докрай и плажовете се превърнаха в море от чадъри, постелки и шезлонги.
	В малкия парк край главната улица звучеше патриотична музика, а децата — а и доста възрастни — се редяха, за да им изрисуват лицата, да си купуват сладолед или кейк с резене.
	За да победят жегата — а тя бе голяма — хората се носеха по водата, плуваха или скачаха в нея. Яхтите влизаха и излизаха от марината, платната се вдигаха, моторите бръмчаха.
	Миришеше на плажно масло, пържени фъстъци, захар и лято.
	Рийд работеше по дванайсет часа и си даде сметка, че ако не беше малкият проблем със серийната убийца, би се наслаждавал на всеки миг.
	През зимата островът се отличаваше с тихата и спокойна красота на зимен пейзаж в преспапие. През пролетта цъфваше и се събуждаше. Но през лятото избухваше в цветове, звуци, тълпи от хора и силна музика.
	Като всекидневен карнавал, помисли си той.
	През лятото се движеха два ферибота, единият изсипваше коли и пешеходци на пристанището на острова, а вторият товареше заминаващите и ги връщаше в реалността.
	На четвърти юли, както всеки ден, когато можеше, той наблюдаваше пристанището на ферибота, гледаше как се изсипват колите, камионите, хората.
	До него беше Симон, която наблюдаваше лицата.
	— Мислиш, че тя ще дойде днес?
	— Мисля, че днес е най-големият приток от хора и е добра възможност някой да се промуши. Обслужващият персонал на ферибота има хора на двете пристанища, които търсят сами жени. Тук съм пратил и двама полицаи. — Той вдигна брадичка към колата. — Забелязали са две от юни насам, но и двете са били безобидни. На марината се прави същото с частните яхти и чартъри.
	— Но това са много хора.
	— Да. От друга страна, тя е достатъчно умна, за да знае, че ще наблюдаваме усърдно през уикенда на четвърти юли. Ако съм на нейно място, бих изчакал.
	— Както чакаш следващата картичка.
	— На четвърти юли няма поща. — Той гледаше как последните пътници, в миниван, натоварен с деца, тръгват надолу по рампата. — С Барни трябва да отиваме на работа.
	— Можеш и мен да назначиш.
	— Не мога да си го позволя. — Той я целуна. — Ще се чувствам по-добре, ако днес стоиш далеч от тълпите. Каза, че със Сиси и без това ги избягвате и гледате фойерверките от двора. Просто се дръж както обикновено.
	— Ще се чувствам по-добре, ако и ти си с нас.
	Той потупа надписа НАЧАЛНИК на шапката.
	— Парадът, събитията в парка и по плажа, цялата тази лудост в селото. Тя може да е навсякъде, Рийд. Боже, би могла да те държи на прицел от прозореца си в хотела.
	— Няма да ме нападне така. Няма. Това е лично. Има нужда да ми види лицето, да ме погледне в очите и аз да погледна в нейните. И да се отърве ненаказана. Повярвай ми.
	— Вярвам ти. — Тя го хвана за ръцете. — Ще те чакам.
	— В къщата на Сиси. Остани там тази вечер. Ще дойда след фойерверките. Тя още не е пристигнала тук. Може би съм прихванал малко от ясновидството на Сиси, но все още я няма.
	Това не го спря да претърсва тълпите, да се оглежда за жени, да наблюдава дали някой не наблюдава него. След дългия ден стоеше с екипа от пожарникари доброволци и гледаше как небето се изпълва с цвят, слушаше как във въздуха отекват гърмежи.
	Не още, мислеше си той, докато хората се веселяха. Но скоро.


>>	28.

	Тя дойде три дни по-късно, плъзна се с джипа втора ръка в опашката, чакаща на пристанището на континента. Като много от другите чакащи слезе от колата, за да се разходи.
	Бе оставила собствената си коса да порасне до раменете и я бе боядисала в сламенорусо. През последните няколко месеца бе използвала редовно бронзант за изкуствен тен и с внимателно положения грим бе придобила здравословно сияние. Контактните лещи бяха направили очите й под големите модни очила като синчец.
	А под синята ефирна лятна рокля с къси ръкави, за да скрие белега под мишницата си, носеше фалшив корем на жена, бременна в двайсетата седмица. На безименния пръст на лявата й ръка блестеше впечатляващ комплект от годежен пръстен и халка — кубичен цирконий, достатъчно искрящ, за да мине за истински диамант.
	Беше си направила хубав маникюр и педикюр, френски, за да изглежда по-класно, носеше лятна чанта на „Прада“, която се съчетаваше със сандалите й.
	Изглеждаше като изискана млада бременна жена с добро материално положение.
	Забеляза двама туристи — мъж и жена — които седяха върху раниците си, докато чакаха да се качат. Помисли си, че са млади и на жената очевидно й е топло и е уморена.
	Отиде при тях и сложи ръка върху фалшивия си корем, както бе наблюдавала да правят бременните жени.
	— Здравейте. Надявам се, че нямате нищо против да ви попитам дали не познавате някакви леки, ама наистина леки маршрути за преходи на Острова на спокойствието? Съпругът ми е запален турист и когато дойде тук по-късно през седмицата, ще тръгне да обикаля. Аз просто не съм в състояние да правя сериозни преходи.
	Тя се усмихна, докато казваше това, и потри корема си.
	— Разбира се — отвърна с усмивка жената на Патриша. — Можете да получите карта от информационния център.
	— Можете да си вземете и от острова — каза й мъжът. — Тези в центъра са безплатни, но имат по-хубави в някои от магазините. Не струват много. — Той извади карта от раницата си. — Можем да ви покажем някои наистина лесни маршрути по брега. Този до фара е малко по-дълъг, но си струва.
	— Страхотно. Най-вече искам да седя на брега, да чета и да гледам водата, но Брет обожава да прави преходи. Откъде идвате?
	И ги заговори. Тя, Сюзън, „наричайте ме Сюзи“, Брийн, бе дошла с колата от Кеймбридж. Съпругът й, Брет, внезапно бил повикан по работа в друг град, но тя щяла да се възползва от двата дни сама, за да приготви вилата, която бяха наели за шест прекрасни седмици, да зареди с продукти, да поседи, да почете и да погледа водата.
	Те, Маркъс Тайдинг и Лиса Хоп, също се заговориха с нея.
	— Защо да не ви закарам? И без това трябва да платя за колата, а те не взимат допълнителна такса за пътниците. Така ще си спестите билета за пешеходци. Освен това мога да ви откарам до селото, поне до офиса за имоти под наем, откъдето трябва да взема ключовете.
	Те с благодарност влязоха в колата и тогава Патриша осъзна, че бе пропуснала да смени регистрационните табели, когато спря за почивка, с масачузетските табели на едно субару. Усмихна се, докато наум ругаеше за пропуска, и измисли допълнителна история — била взела колата назаем от брат си.
	Но дружелюбните туристи не забелязаха това, докато тя говореше, говореше, говореше.
	Каза на Лиса да седне на предната седалка до нея, за да не се чувства като шофьор на такси.
	Тримата се качиха на борда и по време на пътуването стояха до парапета.
	Когато Патриша слезе на пристанището на острова, полицаите на пост дори не обърнаха внимание на джипа с регистрационни табели от Охайо с трима пътници и много багаж.


	Докато Патриша отиваше към офиса за отдаване на имоти под наем, за да си вземе ключовете и пакет за „добре дошла“, Симон нагряваше бронза с горелка, за да стане златист. Втри железен нитрат в косата на Рийд, по Барни, по участъците, които искаше да станат по-червени и златисти, за да блестят.
	Щеше да използва сребърен нитрат за меча, за нашийника на Барни, за да получи сребристосива патина. Работата щеше да отнеме часове, но за нея тя бе по-добрият вариант от древния метод на заравяне на бронза, за да се окисли. А и това й даваше контрол, позволяваше й да прави акценти и да добави движение и живот.
	Бе работила и наблюдавала майстори на патината във Флоренция и Ню Йорк, за да научи това изкуство, науката и техниката зад него. За това произведение, което й беше станало толкова интимно близко, бе мобилизирала всичките си умения и се предизвикваше за още и още.
	Когато спря да си почине, се разходи из ателието, пи вода, прочисти си ума. И се загледа в лицата на полицата. Вече бяха повече. Докато довършваше бронзовата фигура, спираше и работеше по тези лица.
	Последното, което бе завършила, я гледаше с големи усмихнати очи. Трент Улуърт, момчето, което бе обичала така, както обичат младите момичета. Той така и не получи възможност да стане мъж. Беше си мислила, че е разбил сърцето й, но той го бе пробол съвсем леко. Тя вече го знаеше и изпитваше само съжаление и тъга за него.
	Ще сложи неговото лице при другите, при всички останали, и ще ги отлее от бронз, както бе направила с Рийд. Меден нитрат, помисли си, за деликатни и красиви зелени и сини нюанси, които да напомнят за водата.
	Можеше и щеше да го направи не само защото най-накрая бе намерила сили в себе си, а защото мъжът, когото наистина обичаше, й бе помогнал да отвори душата си.
	Сложи ръкавиците си и се обърна с гръб към Рийд.
	Часове по-късно, със схванати рамене от завършващите стъпки и запечатването с восък, тя слезе в ателието на Сиси.
	През прозореца видя баба си на масата за поставяне на рамки и влезе.
	— Чудех се дали ще се появиш.
	— Ето ме, но… О, Сиси, страхотно е. Къщата на Рийд, лупините са като море от цветове, гората и тази светлина! Феи сред дърветата, само намек за тях в пъстрите сенки — промърмори Симон. — И Рийд на терасата на покрива с Барни и мен.
	— Така го виждам. Ще му подаря картината за Коледа. Тя ще е подарък и за теб, както виждам нещата. Дотогава ще живееш с него, освен ако внучката ми не е идиотка. А тя не е. Мисля, че ще стои добре в спалнята ви.
	— Идеална е. Ти си идеална. — Симон хвана ръката на Сиси. — Можеш ли да спреш за малко и да излезеш?
	— Ако има напитки за възрастни, мога.
	— Може да се уреди.
	— Починете си с Рийд — каза Сиси, докато излизаха и вървяха през двора. — Идете в неговата къща тази вечер. И двамата работите като луди. И двамата сте напрегнати, докато чакате нещо да се случи, откакто пристигна онази последна грозна картичка. Идете, изпийте бутилка вино и правете много секс.
	— И аз си мисля същото, защото — знаеш ли? Завърших го.
	Сиси затаи дъх — и художничката, и бабата в нея усетиха как сърцето й се изпълва с радост.
	— О, о, Симон. — Тя отиде до плота, на който скулптурата бе оставена под късното следобедно слънце. — В нея има живот, пулс, душа и още нещо. О, тази патина, толкова светлина и дълбочина в движението. Детайлите, замахването. — Остави сълзите да я задавят. — Донеси ми вино, скъпа, и салфетка. Поразена съм.
	Тя пое дъх и започна да обикаля скулптурата на Симон с отворена бутилка.
	— Преди години, когато бях във Флоренция на първата ти изложба, твоята фигурка на Тиш, твоето „Появяване“, ме грабна по същия начин, разплака ме по същия начин. Ти твориш красиви неща, Симон, някои от тях са поразителни. Но това, също като „Появяване“, показва сърцето и душата ти във всяка своя линия и извивка. — Тя взе чаша и салфетка. — Той е великолепен. Диша. Няма нужда да му казваш, че го обичаш, когато му покажеш това. Освен ако не е идиот. А той не е.
	— Готова съм да му го кажа.
	— Тогава направи го. — Сиси притегли Симон към себе си. — Иди при своя мъж.


	Патриша разположи арсенала си във втората спалня във вилата си на плажа — оръжия, муниции, очила за нощно виждане, отрови, спринцовки, ножове. Главният щаб, помисли си тя. Бе окачила карти на селото, бе документирала навиците на жертвата си, най-близките му хора. Бе научила къде си пие бирата, къде обядва, кого чука.
	Щеше да държи вратата заключена, да каже на чистачката, че съпругът й е много собственически настроен към мястото, от което работи. Не позволява да се влиза в него.
	Беше сложила мъжки тоалетни принадлежности в банята, мъжки дрехи в гардероба на спалнята и в скрина. По-късно щеше да пръсне и мъжки обувки тук-там, както и други предмети, небрежно оставени на най-различни места.
	Сложи на видимо място книгата „Какво да очакваме, когато сме в очакване“, на която предварително бе подгънала и отбелязала някои страници. Мъжка екипировка за походи, бутилка скъп джин, който щеше малко по малко да излива в мивката, нейният скоч, който щеше да пие сама — няколко бутилки скъпи вина и крафт бири, храната, която бе купила от пазара.
	Остана доволна и отиде на първата си разходка из селото.
	Беше лесно да се смеси и претопи в групите от хора и тълпите, просто да обикаля от магазин на магазин, откъдето си купи няколко дрънкулки — включително два бански костюма и тениска с надпис „Светлината на спокойствието“, за която каза на продавачката, че съпругът й много ще хареса.
	Забеляза Рийд в рамките на половин час, държеше куче на каишка, докато упътваше някакви хора.
	Много ниско си паднал, господин детектив Голяма работа, помисли си тя.
	Не го проследи директно. Разхождаше се, обикаляше улиците, разглеждаше витрините. Но го държеше под око чак до порутения му полицейски участък. И сметна това за добро начало.


	След като получи съобщение от Симон, Рийд реши, че поне веднъж може да се прибере вкъщи по светло. Може би денят просто му изглеждаше тих след лудостта по празниците, но бе достатъчно спокоен.
	Тръгна с Барни към къщи. Все още нащрек, пообиколи още малко, поразгледа, но не видя нищо и никого, който да привлече вниманието му.
	— Не мога да позволя чакането да ни побърка, Барни. Ще го караме по-полека.
	Видя колата на Симон пред къщата си и настроението му се подобри. И стана идеално, когато я зърна седнала на верандата да пие вино.
	— Прибираш се рано.
	— Днес е спокойно. Началникът на полицията ще почива тази вечер.
	— Чудесно. Аз също. Липсват ми свободните вечери с теб. — Симон извади кучешко лакомство от джоба си. — И с теб, Барни.
	— Стой тук. Ще си взема студена бира и ще поседим малко навън.
	— Всъщност имам да ти покажа нещо. — Тя го хвана за ръка. — И да ти кажа нещо — добави, докато го дърпаше навътре.
	Беше намерила поставка на вехтошарския пазар — знаеше, че и той ще оцени това. Беше в коридора, според нея това бе послание, че той ще закриля всичко вътре.
	Бронзът улавяше светлината на ранната вечер, точно както тя бе искала.
	Рийд се взря безмълвен и Симон видя на лицето му точно това, на което се беше надявала. Почудата му се смени с нещо друго, когато я погледна.
	Не, не е идиот, помисли си тя. И въпреки това беше предпазлива.
	— Аз… трябва ми секунда. Или час. Или месец. Трудно е за възприемане. Никога не съм очаквал… не знам защо, никога не съм очаквал… макар че съм виждал как работиш.
	— Различно е, когато си ти.
	— Това, да, но… — Той просто не можеше да го проумее. — Това е… Сложила си и Барни в композицията.
	— Първо си мислех да е жена или дете. И след това те наблюдавах с него, както и него с теб, видях как ти се доверява и как това промени живота му, света му. Както моят се промени заради теб.
	— Това е най-невероятното нещо. Направила си ме да изглеждам…
	— Точно такъв, какъвто си — прекъсна го тя. — Всеки час, който съм прекарала в работа по тази скулптура, ми показваше все повече и повече кой си ти. Както и коя съм аз. Кои сме ние. Не се влюбих в теб, докато работя. — Тя сложи ръка на сърцето му. — Трябва да оценяваш повече Барни, като мен, заради начина, по който се почувствах, когато те видях за първи път с него, да къпеш това кльощаво, уплашено куче, да се смееш, когато то те измокри до кости и близна лицето ти. Тогава осъзнах, че носиш това у себе си.
	Той сложи длан върху нейната.
	— Кажи го. Не ми пука дали той ще получи по-висока оценка. Ще му купя черен хайвер. Но искам да ме погледнеш, Симон, да ме погледнеш и да кажеш думите.
	— Това си ти за мен. — Тя докосна скулптурата. — Това си ти — повтори тя и притисна другата си ръка към сърцето му. — Това е мъжът, когото обичам. Ти си този, когото обичам.
	Той я вдигна и я целуна, докато тя висеше във въздуха, и продължи, когато я върна на земята.
	— Не спирай никога.
	— Излях твоето и моето сърце в едно от бронз. Това е завинаги. — Тя го прегърна силно и притисна лице в рамото му. — Ти ме изчака. Изчака, докато бъда в състояние да те обичам.
	— Чакането свърши. — Рийд пак я целуна и я поведе към стълбите. — Ела с мен. Бъди с мен. Имам нужда… — Телефонът му звънна. — Мамка му. Просто — мамка му! — Той го извади. — Да, да, по-добре да е… — Очите му станаха стъклени, хладни. — Къде? Някой ранен ли е? Добре. Тръгвам. Съжалявам. По дяволите.
	— Ще дойда с теб.
	— Не, не, това е полицейска работа.
	— Каква полицейска работа?
	— Някой е стрелял през прозореца на вила на Форест Хил.
	— О, мили боже.
	— Никой не е ранен. Сесил вече е там, но… Трябва да отида.
	— Внимавай.
	— Вероятно някакъв идиот се е опитвал да застреля елен и отдавна е избягал. Да вървим, Барни. Ще се върна. — Той хвана лицето на Симон в ръце и я целуна.


	Когато Рийд пристигна при вилата, удобно сгушена в гората във вътрешността на острова, Сесил тръгна към него.
	— Здрасти, шефе. Чух съобщението по радиостанцията, докато се прибирах вкъщи, и се обадих на Дона, че ще го поема, тъй като бях наблизо.
	— Какво имаме?
	— Семейство от Огъста е наело вилата за седмица — мъж и жена с две деца. Яли сладолед, говорели си да излязат на разходка и чули изстрел — нещо като пукане — и счупване на стъкло. Този прозорец тук.
	Той отиде да разгледа страничния прозорец с дупка и излизащи от нея пукнатини в стъклото.
	— Улучена е лампа вътре — каза му Сесил. — Съпругата грабнала децата и ги накарала да залегнат и да стоят далеч от прозорците. Съпругът се обадил на 911. Огледал наоколо след това, но не видял нищо.
	Рийд се втренчи в поразения прозорец, после се обърна да огледа дърветата и сенките в гората в сгъстяващия се мрак.
	Влезе и известно време успокоява обитателите, преди да отиде до счупената лампа. Като избягваше парчетата от абажура, извади фенерче и освети под стола.
	И намери гилза от газова пушка.
	Докато той успокояваше разтревоженото семейство и му се извиняваше, Патриша наблюдаваше вилата през бинокъла си. Беше отбелязала за колко време бе реагирал Рийд, модела, цвета и номера на колата му за бъдещо ползване на тази информация. Когато той излезе навън, тя вдигна пушката на рамо и каза тихо:
	— Бум! — След това се засмя.
	— На острова няма толкова глупави хлапета, че да стрелят по този начин с газова пушка, шефе. Това трябва да е някой тъп млад летовник.
	— Ще минем през всички вили и къщи в района, да видим дали ще намерим тъпия летовник. Благодаря, че работиш след края на дежурството си, Сесил.
	— А, няма проблем.
	Разделиха се, за да направят обиколката, но мислите на Рийд не спираха да бушуват. Малка вила, помисли си той, четирима души вътре. Но куршумът удря там, където по това време няма никого наблизо. И улучва лампата.
	Може да е тъп летовник. А може и да не е толкова тъп.


	През остатъка от седмицата Рийд се разправяше с взрив от прояви на дребен вандализъм. Написани със спрей цинизми на витрината на „Изгрев“, откраднати саксии от верандата на кмета, три надраскани коли, докато собствениците им вечеряли във „Водна граница“, четирите гуми на друга кола бяха нарязани, докато била паркирана пред къща под наем с изглед на юг.
	Седеше в кабинета на кмета и Хилди си изливаше душата.
	— Трябва да спреш това, Рийд. Всеки проклет ден се случва нещо ново и това не са обичайните летни проблеми. През повечето време съм на телефона и се занимавам с оплакванията. Ако това продължи, ще ни струва пари и ще навреди на репутацията ни. Добсън вдига шум и заплашва да направи петиция да те отстранят от поста началник на полицията. Трябва да се справиш с това.
	— Патрулираме по целия остров пеша, с коли. Добавих и нощни патрули. Нащрек сме по 24 часа.
	— И въпреки това не можете да хванете някакви противни хлапета.
	— Ако си имахме работа с противни хлапета, трябваше вече да сме ги хванали. Това е прекалено умно изпълнено. — Той стана, отиде до картата на стената й и потупа с пръст по различни места на нея. — Удари има във всеки сектор. Това означава, че който и да стои зад тях, ползва кола или велосипед. И нещата се случват по всяко време на денонощието.
	— Значи не мислиш, че това е някакво противно, отегчено хлапе или хлапета, а умишлен опит да се подкопае спокойствието на острова?
	— Нещо подобно. Ще спра това, кмете. Това е и моят дом.
	Когато Рийд тръгна пеша обратно към участъка, си мислеше, че не може да вини Хилди за гнева й. Той също изпитваше гняв. Не можеше да я вини за крехката й вяра в него и смяташе, че е една от причините за вандализма.
	Да се удари всяка част на острова, за да се види как ще реагира той, колко време ще му отнеме, къде ще отиде, как ще отиде. Не, не бяха отегчени хлапета, помисли си той. Беше Хобарт и тя го следеше.
	Провери бюрата за отдаване на имоти под наем, хостелите, хотела. Но тя беше намерила начин да се скрие, защото той бе сигурен, че е на острова. И го наблюдаваше.
	Прочете пак съдържанието на последната картичка — номер четири. Този път не изразяваше съчувствие, не беше никак деликатна.
C>
	Радваш ли се на лятото, задник? Попий слънчевите лъчи, защото ще прекараш много време на тъмно и студено. Няма да дойда на погребението ти, макар че всичките тези сълзи щяха да ме зарадват! Но ще се върна и ще плюя на шибания ти гроб.
	Късметът ми се върна. Твоят е на приключване. Време е да умреш.
@	Целувки, Патриша
C$
	Съвсем директно, помисли си той, но по-интересни му бяха разкривеният почерк и натискането върху хартията. Беше написала това, обзета от силна емоция, и не бе постъпила умно с колата под наем, както бе направила при последното си убийство. Защото я откриха в рамките на час след това. Трябваше да остави на федералните да проследят дали се е качила на такси или на автобус от летището, дали е наела или купила друга кола. Може би на паркинга вече я е чакал автомобил.
	Но с каквото и да бе тръгнала от Охайо, с това се бе качила на ферибота в Портланд и с него бе слязла на острова.
	Защото тя беше тук.


	Патриша отвори вратата на чистачката, която идваше два пъти седмично, по халат, мократа й коса бе пригладена назад.
	— О, боже! Успах се.
	— Мога да дойда по-късно.
	— Не, не, моля те. Всичко е наред. Не искаме да ти разбъркваме графика. Съпругът ми още е под душа, но може да започнеш от горния етаж. Каза ми да ти предам благодарности, че си предложила поне да минеш кабинета му с прахосмукачка, но няма нужда. — Тя извъртя очи. — Кълна се, че смята работата си за държавна тайна или нещо подобно. Ще се облека. Направи си кафе. На мен ми липсва, но не ми е позволено.
	Тя потупа корема си, докато прекосяваше всекидневната на път към спалнята. Отвори вратата, за да се чуе звукът от душа, който бе оставила пуснат, после я затвори.
	Докато се обличаше в къси панталони, розова тениска и скъпи туристически обувки, водеше разговор с празното пространство, добави малко смях, отвори и затвори чекмеджетата и вратата на гардероба.
	Разгледа стаята — леглата бяха измачкани и от двете страни, на едното нощно шкафче имаше шпионски трилър и почти празна чаша вино, а на другото — исторически романтичен роман и чаша за чай. Мъжки колан бе преметнат върху облегалката на стола. Мокри кърпи в банята, две мокри четки за зъби. Мъжки и женски тоалетни принадлежности.
	Остана доволна, отвори вратата и погледна през рамо.
	— Да, Брет, идвам. Върши си работата, ние излизаме на разходка, Кейли — извика тя към чистачката. — Можеш да оправиш и спалнята.
	— Приятно прекарване!
	— О, ще бъде. Обичаме това място. Само да си взема бутилката за вода и раницата, скъпи. Боже — каза тя заради чистачката на горния етаж. — Толкова е нетърпелив.
	Излезе от срещуположната врата и реши да се разходи до къщата, която от клюките и светските разговори бе разбрала, че принадлежи на началника на полицията.
	Дълъг преход за бременна жена, помисли си със самодоволна усмивка. Но се чувстваше във форма за него.


	През следващите няколко дни вандализмът спря и повечето хора си помислиха, че ваканцията на калпазаните е свършила и те са си заминали от острова.
	Рийд не се върза на това.
	— Тя още е тук. — Пиеше кока-кола в двора на Сиси, докато слънцето залязваше славно на хоризонта. — Достатъчно умна е, за да се досети, че ще я хванем с тези допълнителни патрули, но все още влиза в ритъм. — Той се обърна към жените, които обичаше. — Можете да ми направите голяма услуга. Качете се утре сутрин на ферибота, заминете за някъде.
	— Тя няма да те остави — каза Сиси. — Аз също няма да те оставя. Поискай нещо друго.
	— Ако заминете за някъде — настоя той, — Флоренция или Ню Йорк…
	— Рийд — прекъсна го Симон.
	— По дяволите, ако останете, ще трябва да се тревожа за вас. Тя набира скорост. Не е никакво съвпадение, че е тук… и е тук, когато наближава тринайсетата годишнина от „Даунийст“. Изпусна се в картичката. Каза, че късметът ми е на привършване, а нейният се е завърнал. Фаталната тринайсета годишнина. След по-малко от седмица е и няма нужда да ме разсейвате само заради погрешно насочен женски инат. Пречите ми. — Не крещеше, но натъртеният му тон придаваше тежест на всяка дума. — Така че махнете се и ме оставете да си върша проклетата работа.
	— Това също няма да ти свърши работа — каза Сиси самоуверено и спокойно. — Опитваш се да се скараш с нас, да ни ядосаш, но това не променя нищо. Все пак опитът ти бе дяволски добър.
	— Виж, това не е…
	— Преди се криех — прекъсна го Симон.
	— Глупости! — Сега вече той започна да вика и Барни легна по корем под масата. — Не ми разправяй тези глупости.
	— Наистина се криех. Не казвам, че не е било правилно, защото беше. Но вече не е и ще разруши всичко, което съградих отново след толкова много години.
	— Симон. — Рийд беше на ръба. Свали си шапката и прокара ръка през косата си. — Заклех се, че ще пазя теб и Сиси.
	— Каза, че искаш да започнеш нов живот с мен. Това е нашият живот. Мислиш, че тя ще се опита да… направи нещо на двайсет и втори?
	Той отново опита да бъде разумен и спокоен.
	— Мисля, че това за нея е затваряне на кръга, да. Мисля, че знае много добре, че с теб сме заедно, и ако може да ме премахне, ще опита да направи същото и с теб. Не теб първа — каза той. — Ти си по-високо в списъка й с приоритети от мен. И ще иска да премахне най-голямата заплаха. Аз съм ченгето с оръжието, ти не си. Ако вие двете заминете от острова и се върнете след двайсет и втори, няма да се налага да се грижа за вашата безопасност.
	— За мен, а и за Сиси да не сме в безопасност означава тя да премахне теб. Ти няма да позволиш това да се случи. Няма да го позволиш — повтори Симон, стана и отиде при него. — Защото знаеш, че ако убие теб, ще убие и мен. Може би не сега, но все някога, а ти няма да й позволиш. Вярвам в това, разчитам на това, и то напълно. Пък и… — Тя обхвана с длани лицето си — имам прекалено много работа, за да замина за Флоренция, Ню Йорк или някъде другаде. Имам работа и си мисля, че двайсет и трети е хубав ден за нанасяне при теб. Имам да събирам много багаж.
	Той допря чело до нейното.
	— Това е подло.
	— Двайсет и трети, Рийд, защото ще си приключил с това. Нанасям се при теб. Сиси, ти ще дойдеш на вечеря.
	— Ще донеса шампанско.
	— Ще трябва да си запазя ателието тук, докато с Рийд не довършим проекта на новото ми работно място в… нашата къща.
	— То ще те чака винаги, умното ми момиче.
	— Този ден, двайсет и трети, ще е символичен за нас — каза му тя. — Напомняне, че каквито и ужасни неща да се случат, ние ще сме заедно.
	— Мисля, че това си плаче за кана сангрия.
	Рийд поклати глава към Сиси.
	— Не мога. Трябва да се връщам. Останете тук — каза той на Симон. — Ще дойда веднага щом мога. Хайде, Барни, доникъде няма да стигнем с тези двете. Правени са по един калъп.
	— Затова ни обичаш! — извика Сиси, докато Рийд се отдалечаваше. — Гордея се с теб, Симон.
	— Ужасена съм.
	— Аз също.


	Когато Рийд завърши поредното патрулиране, Патриша седеше в щаба си и пийваше джин с тоник, като съотношението на джина се увеличаваше с напредването на времето. Струваше й се истинско разхищение да го излива в мивката.
	А и джинът беше приятно разнообразие от скоча.
	Две питиета, или по-скоро три, й помагаха да заспи. Как би могла да заспи без малко помощ, когато умът й беше толкова зает?
	Не беше като баща си. Не се напиваше, нали? Не беше като майка си. Не използваше алкохола, за да преглъща с него хапчета.
	Просто имаше нужда от малко помощ, за да успокои ума си. Нищо лошо нямаше в това.
	Та докато си пийваше джин, тя разглеждаше картите, графиците и снимките, които бе направила с телефона си.
	Фактът, че две от потенциалните й жертви са влюбени, едновременно я вбесяваше и радваше. Те не заслужаваха дори един час щастие. Но пък тя щеше да пререже гърлото на тяхното щастие и да гледа как кръвта му изтича до капка. А ако имаше още малко време, което все още имаше, да понаблюдава кучката, може би щеше да убие с един куршум два заека.
	От друга страна, помисли си тя, докато ставаше, за да се разходи из стаята, винаги бе планирала да премахне кучката, която се бе обадила на ченгетата, последна. Все още имаше пет-шест жертви в списъка си, като онова мръсно ченге, дето беше убило Джей Джей, и щеше да приключи с пречкащата се малка кучка, която се беше скрила като истинска страхливка.
	Беше стигнала толкова далеч, следвайки плана си, увери се Патриша, бе накарала ченгетата и ФБР да си гонят опашките. Трябваше да продължи да следва този план. Ако Джей Джей бе следвал плана…
	Но той нямаше вина, помисли си тя, като удряше нервно с юмрук по бедрото си, крачеше и отпиваше, крачеше и отпиваше. Симон Нокс бе убила Джей Джей и тя нямаше да го забрави.
	Така че ако й падне тази възможност, ще убие кучката по-рано. Иначе…
	Тя взе джина и го насочи към снимката на Рийд.
	— Сега сме само ти и аз, задник. А като те премахна? Да, това ще разбие сърцето на малката ти курва и на онази мръсна полицайка. Сладки сълзи. Това ми върши работа.


>>	29.

	Понякога джинът и тоникът, краченето и планирането не помагаха. За да се отпусне, да успокои все по-натоварения си ум, Патриша се отдаваше на любимото си вечерно забавление.
	Във вилата на плажа, която вече бе започнала да мрази и която планираше да изгори до основи, преди да си тръгне от острова, при заключени врати и пуснати пердета Патриша минаваше на уиски с лед и гледаше записа с интервюто си.
	То я забавляваше и увличаше, колкото и пъти да го гледаше.
	Изглеждаше добре! Дяволски добре. Отдавна го нямаше дебелото момиче с пъпките и грозната коса, което бе седяло в нейната стая, гледало телевизия и усвоявало хакерски умения. Всъщност изглеждаше невероятно, слаба и стройна в червената рокля, която камерата обичаше. Подчертаваше тялото й, мислеше си, докато превърташе пак отначало. Безупречен грим, но си беше тя. Без контактни лещи, които променят цвета на очите й, без дегизировка, без перука.
	Самата Патриша.
	Изглеждаше по-добре от онази тъпа журналистка, това беше сигурно. По-млада и по-силна, а и по-красива, по дяволите. Може би трябваше да отдели време да изглади костюма, който Макмълън носеше, изглеждаше сякаш е спала с него, ха-ха!
	Но това нямаше значение. Патриша Хобарт беше звездата, точно както би трябвало да бъде.
	Нямаше го вече момичето, мечтаещо да е значимо, свиващо се в тъмното и представящо си как убива момчето, което я наричаше Пати Свинята, момичетата, които й бяха откраднали гащите и ги бяха сложили на слон, майка си, баба си и дядо си, идеалните семейства, които виждаше в мола.
	Мечтаеше да ги избие, до крак.
	Всичките.
	Хрупаше чипс с аромат на лук и сметана (напълно заслужена награда, само този път) и слушаше собствения си глас. Колко ясно разказваше историята си, обясняваше на света колко лошо се е отнасял с нея и я е тормозил. Родителите й, баба й и дядо й, учителите, шибаните агресивни деца. Засмя се както винаги, когато стигна до частта с онова тъпо хлапе, което си бе разбило лицето, след като му беше повредила велосипеда.
	Искаше й се, о, как й се искаше да си бе счупил врата.
	А колко умна е била! Беше родена по-умна от всички останали. Записът го доказваше.
	А и колко очарована изглеждаше Макмълън, колко страхопочитание имаше в гласа й! Знаеше, че е надиграна. Разбираше какъв ум и каква воля се изискват, за да се постигне това, което Патриша Хобарт бе постигнала.
	Жалко, че Макмълън бе започнала да дрънка глупости, че бе показала истинската си същност. Просто още една опортюнистка, която търси начин да забогатее, да се набута пред камерите и да се хвали.
	— Жалко, че ме ядоса — промърмори Патриша, докато си наливаше още скоч, преди да превърти напред към убийството.
	Единственото й съжаление? Че не бе помислила да пристъпи напред и да влезе в обсега на камерата. Щеше да й хареса да се види отстрани как вдига оръжието и стреля. Но Макмълън компенсираше това, караше я отново да се смее.
	— Ето го шокираното лице, бум, бум, бум. — Докато виеше от смях, си взе още чипс. — Говори ми за високи рейтинги! Но не за теб.
	Не, не за теб, помисли си Патриша, докато превърташе назад към мястото, където тя бе звездата, където казваше на шибания свят, че преди да навърши четиринайсет, вече бе имала достатъчно мозък, умения и въображение да започне да планира масов разстрел от мащаба на този в „Даунийст“.
	Гледаше го за сетен път и кимаше ли, кимаше, доволна от собствената си ясна мисъл, одобряваща малоумното възхищение по лицето на Макмълън.
	И на малко повече от километър от дома на Рийд тя влезе във Фейсбук профила на някакъв тъпак от Нешвил и прикачи видеото на стената му.
	Помисли си, че това е само началото, и реши, че заслужава още едно питие. След двайсет и втори, след като отново простреля шерифа, ще прати още едно видео на шибаното ФБР.
	Погледна доволно към списъка с потенциалните жертви и посочи с пръст.
	— Тогава, очилатко Чаз Бъргмън, ти ще си наред. — Вдигна наздравица към него. — Идвам, Ню Йорк.
	Пусна отново записа и пак го изгледа.


	— Толкова се радвам, че дойде. — Симон прегръщаше Май в ателието си. — Само да не трябваше да си тръгваш толкова скоро. Един ден не е достатъчен.
	— Ще се видим на сватбата на Нари през септември. С теб и Сиси. Ще доведеш и Рийд.
	— Добре. След това ти ще дойдеш на сватбата на Нат през октомври.
	— Разбира се. И ще се върна през септември за големия купон на Сиси. Едно, две, три. Но… Ела с мен, Сим, пак трябва да ти го кажа. Елате със Сиси в Бостън за няколко дни.
	— Знаеш защо не мога. Рийд не трябваше да те моли да се опитваш да ме убедиш.
	— Той те обича. И аз те обичам.
	— Знам. Затова те повика и ти дойде. Обичам го, затова не мога да тръгна. Обичам и теб, така че ти трябва да заминеш.
	— Това не би ме убедило, но той ме накара да се закълна, че ще се кача на ферибота за континента със или без теб. — Май мушна ядосано ръцете си в джобовете. — Не трябваше да му давам думата си. Утре е двайсет и втори. Защо не й е достатъчно, Сим? Всичката тази смърт, която брат й причини, не й е достатъчна.
	— Зад всичко това винаги е стояла тя. Мисля, че той се е оказал дефектно оръжие. Рийд казва, че тя се променя, допуска грешки. Боже, Май, тя качи онзи запис във Фейсбук. Имала е такава нужда от внимание, че е рискувала да влезе в чужд профил и да пусне това.
	— Но още не са проследили откъде го е направила.
	— Ще я проследят. Рийд ще я спре, независимо дали ще успеят.
	— Никога не съм виждала да вярваш на друг така, както вярваш на Сиси.
	— И на теб.
	— Тринайсет години — каза Май с въздишка и се обърна към полицата с лицата на загиналите. — Това, което правиш тук, означава много. Хората забравят, пък и следват кошмар след кошмар. И въпреки това след скръбта и яростта хората забравят. Никой няма да може да забрави, когато види какво си направила.
	— Аз се опитах да забравя.
	— Но така и не успя. А Тифани? — Май взе внимателно бюста. — Все още е тук.
	— За да ми напомня, че всички, които оцеляха на 22 юли, имат белези. Но ние оцеляхме, Май. Можем да помним онези, които не успяха, и пак да ценим живота, който имаме. Тифани не е имала намерение да ме дари с това прозрение, но го направи. Така че ще пазя лицето й в ателието си в знак на благодарност.
	Май върна бюста на мястото му.
	— Не си направила Тиш.
	— Искам да я направя последна. Тя означава повече от всеки друг за мен, така че трябва да завърша с нея.
	— Все още ми липсва. Ще ми направиш ли една услуга? Не, няма да те притискам да заминеш — каза Май, когато Симон се стегна. — Когато си готова да започнеш бюста на Тиш, ще ми позволиш ли да дойда? Знам, че не обичаш хора край теб, когато работиш, но искам да съм тук.
	— Ще направя нещо повече. Когато съм готова, ти ще ми помогнеш. Ще го направим заедно.
	— Винаги си казвала, че за художник съм добър учен.
	— Толкова е вярно. — Симон се усмихна. — Но ще го направим заедно. А сега ще те изритам, за да не изпуснеш ферибота.
	— Ако ти се случи нещо…
	— Положителни мисли. — Хвана Май за ръката и я поведе навън.
	— Може пък тя да не е на острова. Това е положително отрицание.
	Сиси се прибра от ателието си, когато те слизаха по стълбите.
	— Почти залез-слънце е. Какво ще кажете да вдигнем тост за края на деня?
	— Май трябва да си върви.
	— Мога да остана за питие.
	— И да изпуснеш ферибота.
	— Ще взема следващия.
	— Нарочно се бавиш — каза Симон. — Даде дума.
	— Не биваше. — Ядосана на себе си, Май си взе чантата. Беше хванала първия самолет след обаждането на Рийд, дори не си бе взела багаж. А сега въздъхна. — Той смяташе, че просто ще ти се обадя, и ми се накара, когато казах, че идвам. Хитър е и умен. Наистина го харесвам, Симон. Наистина го харесвам.
	— Аз също. Ще имаш повече време да го опознаеш, когато се върнеш. Ще ти покажа къщата и дотогава ще съм приключила проекта на ателието си. Ще имаме повече време — добави тя, докато изпращаше Май до вратата.
	— Искам утре да ми пращаш съобщения. На всеки час.
	— Щом се налага.
	— Ще се грижим една за друга. — Сиси целуна Май за довиждане. — А ти се върни скоро.
	— Чувствам се така, все едно ви изоставям — каза Май, докато Симон я изпращаше до колата, която бе взела под наем в Портланд.
	— Не ни изоставяш. Ти ми се доверяваш. Този остров винаги ми е давал подслон, когато съм имала нужда. Това няма да се промени. Прати ми съобщение, когато стигнеш в Бостън.
	— А ти утре — на всеки кръгъл час, Сим.
	— Обещавам.
	Симон погледа след колата й и се обърна към къщата. Забеляза движение, спря се и видя как жената, вървяща по тихия път, се поколебава.
	— Мога ли да ви помогна? — попита Симон.
	— О, не. Ами извинявайте. Аз просто се възхищавах на къщата. Толкова е красива. Толкова уникална. — Жената сложи ръка върху бременния си корем и намести слънчевите си очила. — Но аз се натрапвам — каза тя със свенлива усмивка. — Чух в селото, че тук живеят известни художнички, и исках да видя къщата отблизо. Виждала съм я от плажа. Вие известна художничка ли сте? Сиси Ленън, така ми каза жената от галерията.
	Случваше се по няколко пъти всяко лято — туристи минаваха оттук, често снимаха къщата и се надяваха да зърнат Сиси Ленън.
	Така че Симон се усмихна.
	— Това е баба ми.
	Симон забеляза русата коса, широкополата шапка. Раница, скъпи туристически обувки, розова тениска, на която пишеше „Кифличка във фурната“, атлетични крака с добър тонус под късите до средата на бедрото бежови панталони.
	— Съпругът ми би трябвало да познава работата й, Брет е луд на тема изкуство. Нямам търпение да му кажа. Тук сме на ваканция за няколко седмици, от Кълъмбъс сме.
	Не, помисли си Симон, има прекалено силен акцент от Мейн, за да е от Охайо. Кълъмбъс, където бе застрелян още един оцелял и откъдето бе марката на последната картичка.
	— Надявам се да ви харесва тук. — Симон направи крачка към къщата. И тогава го видя. Видя го въпреки слънчевите очила, шапката, коремчето. Видя го в очертанието на челюстта, във формата на ушите.
	Тя разбираше от лица.
	— О, много! Това е последната ни ваканция преди бебето! Вие също ли живеете тук?
	— Островът е моят дом. — Още една крачка назад, после още една, дръжката на вратата бе на ръка разстояние.
	Отново си помисли, че разбира от лица, и видя промяната. За миг двете се разпознаха.
	Тя се втурна навътре, когато Патриша посегна към раницата си. Заключи вратата и скочи към шокираната Сиси.
	— Бягай — каза Симон.


	Рийд проведе брифинг с хората си и благодари на двамата агенти на ФБР, които му бе пратила Джейкъби. После отиде да се разходи из селото и по плажа. Имаше намерение да се прибере пеша, да го виждат. Може пък да успее да примами Хобарт да се покаже, помисли си той.
	Видя Бес Трикс през стъклената врата на бюрото за отдаване под наем и реши да направи още един опит.
	— Началник, Барни. — Тя поклати глава. — Отговорът е същият както винаги. И Кейли може да го потвърди. Тя чисти много вили и заедно с Хестър ръководи целия обслужващ персонал.
	— Добре, нека опитаме така. Дали има някой, като изключим семействата и хората с деца, който да прави впечатление на странен? Или за когото някой от персонала е казал, че му се струва странен?
	Кейли извъртя очи и се наведе към Барни.
	— Началник, ако започна да ти разказвам за странните летовници, ще стоим тук до вторник. Има четирима приятели в Уиндсърф, които плащат за чистене три пъти седмично и за които със сигурност знам, че си разменят партньорите.
	— Стига, Кейли.
	— Кълна се, че е истина, Бес. Можеш да питаш Хестър, чистим заедно там. — Тя завъртя края на плитката си около пръста си и се впусна в клюки. — Има една двойка, сигурно на осемдесет години, които искат чистене всеки ден и всеки ден изпиват по бутилка водка. Има един тип, който си държи втората спалня заключена и с пуснати щори. Съпругата казва, че това е кабинетът му и аз се чудя какво ли работи този човек, щом заключва всичко.
	— Държи вратата на спалнята заключена?
	— Е, началник, и ти имаш стая у вас, в която не пускаш никого.
	— Не й заключвам вратата.
	— Е, значи имаш повече доверие на мен и Хестър, че няма да надникнем.
	— Но той си заключва вратата — повтори Рийд.
	— Да, и работи много, така изглежда. Това не го спира да изпива порядъчно количество скоч и джин, от скъпите. И вино и бира след това.
	— Сам ли е?
	— Със съпругата си. И ще кажа, че има хубава млада съпруга, но не са се гушкали, ако ме разбираш, откакто са дошли. Човекът, който сменя чаршафите, ги знае тези неща.
	— Кейли.
	— Е, пита за нещо странно, Бес, а това е странно. Кара те да се чудиш как съпругата изобщо е забременяла. Хвърля чисти дрехи в коша за пране, което е по-добре от онази група…
	— Да се придържаме към тази двойка. Къде са бременната жена и загадъчният съпруг?
	— О, това е в Серенити. На края на гората. Хубав изглед от втория етаж, но е далеч от плажовете и селото.
	— Някои искат повече спокойствие и лично пространство — отбеляза Бес.
	— Така е. Той обича да прави преходи и кара бедната жена да ходи с него. А когато не я влачи на някой поход, се затваря в кабинета си. Поне в дните, в които аз чистя.
	— Как изглежда? — попита Рийд.
	— Аз… — Тя отново нави края на плитката си на пръста си. — Ами не бих могла да кажа, сега като попита. Не съм го виждала.
	Всеки мускул по тялото на Рийд се напрегна.
	— Никога не си го виждала?
	— Трябва да призная, че не съм, след като попита. Предполагам, че и това е странно. Той е все под душа или в спалнята или в онази другата стая, когато съм там. След това излизат на поход. Винаги започвам от горния етаж. И приключвам, преди те да се върнат.
	— Дай ми резервацията — каза той на Бес. — Ти срещала ли си го? — попита я той.
	— Не мисля. Направи резервацията по интернет. Ако правилно си спомням, тя взе ключовете и пакета, защото той бил задържан за няколко дни. Виждала съм я наоколо, но… Ето. Брет и Сюзън Брийн, Кеймбридж, Масачузетс.
	— Сега като се замисля, и това е странно — каза Кейли. — Колата им, хубав сребрист джип, е с регистрационен номер от Охайо.
	— Марка, модел, година на производство? — попита Рийд.
	— Откъде да знам?
	— Не знам коя година е произведен — обади се Бес, — но е „Линкълн“. Брат ми има такъв. Видях го, когато тя дойде. Сребрист, както каза Кейли, и съвсем нов.
	— Опиши ми я — сопна се Рийд на Кейли.
	— Ами млада, хубава, гримирана. Никога не съм я виждала негримирана или с мокра коса. Трябва да е на не повече от двайсет и шест или нещо такова. Руса, колкото мен висока, но пък не съм я виждала много често. Както казах, излизат, докато съм там. Тя е бременна със сигурност.
	Това не е задължително, помисли си Рийд.
	Извади визитка.
	— Обади се на този номер и кажи на специален агент Джейкъби, че имам нужда от пълна проверка на тези имена.
	— ФБР?
	— Веднага.
	Той се втурна навън и извади радиостанцията си.
	— Мати, може би имам нещо. Искам със Сесил да се срещнете с мен до плажната вила на Серенити. Не се приближавайте. Само наблюдавайте. Взимам колата и тръгвам.
	Стигна преди тях. Забеляза, че няма кола на алеята. Нямаше и запалени лампи в настъпващия мрак. Не върза кучето, докато обикаляше къщата. Ако изпаднеше в беда, искаше Барни да може да избяга.
	Огледа всекидневната през прозорците, отворените кътове за сядане, готвене и хранене. Чифт мъжки туристически обувки, или поне така изглеждаше по размера им, стоеше до вратата. Странно, помисли си той. Мъж, който редовно прави преходи, би трябвало да ги е поизносил повече. Тези изглеждаха като току-що купени.
	На плота до мивката имаше една чиния и една чаша.
	Натисна дръжката на вратата — беше заключено.
	Отиде до прозорците на спалнята. Още една самотна чаша от едната страна на леглото, а възглавниците от другата бяха непокътнати. Една-единствена хавлиена кърпа висеше на вратата на душа. Вратата от спалнята към малката веранда също бе заключена.
	Отиде до прозорците на банята — бяха заключени, но през тях видя грим, много грим, пръснат покрай мивката. Имаше две мивки, а над втората бяха подредени мъжки тоалетни принадлежности.
	— Добър театър си разиграла, Патриша, но не достатъчно.
	Опита задната врата, преди да заобиколи къщата и да отиде при прозорците на втората спалня. Видя пуснатите щори, пробва прозорците, но и те бяха заключени.
	Когато бръкна в джоба си за ножчето, чу подчинените му да спират.
	— Пуснете съобщение за издирване на сребрист джип — нареди им той. — Регистрационен номер от Охайо. И руса жена, на около двайсет и пет, изглежда бременна. Отидете отпред и направете това.
	Мати го погледна, после се обърна към спуснатите щори на прозорците.
	— Да не би да смяташ да проникнеш през този прозорец, шефе?
	— Отивай отпред, полицай.
	Тя извади тежък многофункционален инструмент.
	— Това ще свърши работата по-добре и по-бързо от нещастната чекийка, която носиш. Тази, дето изглежда бременна, Хобарт ли е?
	— Ще разберем. — Рийд взе многофункционалния инструмент.
	— О, мамка му. Ще влизаме с взлом ли?
	Без да поглежда към Сесил, Рийд отвори прозореца.
	— Пуснете съобщението за издирване. Ако греша, ще дължим извинение на бременна жена и параноичния й съпруг. Ако не, ще трябва доста да потанцувам около законността на влизането.
	— Не и ако го направиш както трябва. Този прозорец беше отворен, когато дойдохме — каза небрежно Мати. — И щорите бяха вдигнати достатъчно, за да видим какво има вътре. Ако няма нищо за гледане, никой няма да пострада.
	Рийд отвори прозореца на няколко сантиметра и вдигна щората.
	— Сега е време аз да кажа „Мамка му!“ — каза Мати, когато надникна заедно с него.
	— Сесил, описаната заподозряна е Патриша Хобарт. Тя е въоръжена и опасна. Искам фериботът да спре да се движи.
	— Да спре?
	— Няма да тръгва от острова, преди аз да дам разрешение. Мати, искам екип от трима души за тази къща. Без да прави впечатление. Ник, Сесил и… Лорейн е стабилна. Задвижи това. Останалите заедно с приятелите ни от ФБР ще започнем издирването.
	Той извади радиостанцията си, за да започне координацията, но телефонът му звънна.
	— Симон, трябва да…
	— Тя е тук, у Сиси. — Симон говореше задъхано и със страх, от което кръвта му се смрази. — Видях я, руса, носи фалшив корем на бременна. Тя е…
	Той чуваше вятър и плискане на вода и задъхания страх в гласа й.
	— Къде си?
	— Бягам. Плажът, скалите. Чух чупене на стъкло, но още не е дошла. Трябва да побързаш.
	— Скрий се, остани на място, не вдигай шум. Тя е у Сиси — каза Рийд и затича към колата си. — Искам всички да тръгнат натам. Ник и Лорейн да останат тук, в тази къща, в случай че се измъкне. Спрете шибания ферибот.
	Барни усети припряността и бедата и не си показа главата през отворения преден прозорец, а изскочи през него.


	Сиси за малко да се спъне, когато стигнаха до брега.
	— Ти си по-бърза. Върви, скъпа, върви.
	— Не си пилей дъха. Само трябва да стигнем до скалите и да се скрием зад тях. — Симон рискува да погледне назад. — Тя ще си мисли, че сме в къщата. Първо ще трябва да претърси къщата.
	Освен ако не погледне през големите прозорци. Симон стискаше кухненския нож, който бе грабнала, преди да избяга. Бягай, мислеше си тя, скрий се. И когато нямаш друг избор, бий се.
	Стигнаха до скалите и клекнаха зад тях. Водата намокри обувките им, стигаше над глезените до прасците им; пръските носеха хлад.
	— Рийд идва.
	— Знам, скъпа. — Сиси бе задъхана и се опитваше да се успокои. — Ти ни изведе на безопасно място и той идва. Приливът също идва.
	— Ние плуваме добре. И може да се наложи да плуваме. Тя може да види стъпките ни по пясъка.
	Сиси вече беше по-спокойна и възнамеряваше да остане така. Тя поклати глава.
	— Стъмва се, трудно ще ги забележи. Ако ги види, ако тръгне надолу, искам да плуваш навътре, да плуваш към селото. Чуй ме — каза тя, когато Симон поклати глава. — Аз си изживях живота и съм приключила почти с всичко. Направи каквото ти казвам.
	— Плуваме заедно или потъваме заедно. — Симон рискува да надникне над скалите и пак приклекна. — Тя е във вътрешния двор. Придържай се близо до скалите. Слънцето е залязло и луната още не е изгряла. Не може да ни види.
	Водата вече им беше до коленете, прибоят ги завличаше навътре.


	Рийд видя джипа на половин километър от къщата на Сиси, зави с пълна скорост и гумите му изскърцаха толкова силно, колкото сирената.
	Чуваш ли това, Патриша? Идвам за теб.

	* * *

	Патриша ги чу, но вече беше тръгнала надолу към плажа. Кучката, която се бе обадила на 911, помисли си тя, внезапно обзета от паника. Пълен шибан кръг. Помисли си дали да не избяга — може би щеше да успее да стигне до колата, но шансът не беше в нейна полза.
	Призна, че може би не биваше да пие онова последно питие, преди да тръгне към къщата на дъртата откачена хипарка. И може би не трябваше да стои и да гледа онази кучка и азиатската й приятелка. Начинът, по който се прегръщаха и целуваха, я отвращаваше. Нямаше съмнение, че са лесбийки.
	Не биваше да заговаря шибаната Симон Нокс, не биваше да се приближава толкова, но се беше увлякла.
	Толкова близо, толкова близо. Бум, бум, мъртва си.
	Направи засечка, също като Джей Джей, помисли си тя.
	Но нямаше смисъл да се тревожи за това сега. Просто трябваше да бъде умна, както винаги, и щеше да довърши всичко това малко преди графика.
	Докато притъмняваше, тя се движеше към възвишението. То щеше да я скрие, докато ченгетата — надяваше се и Куотърмейн да е сред тях — слязат до половината на стълбите. Ще ги избие, до последното некадърно островно ченге.
	Ще ги избие, помисли си, докато сваляше изкуствения си корем, за да бъде по-подвижна. Ще използва тъмнината, за да се скрие и да стигне до водата. Ще доплува до марината и ще открадне яхта.
	Ще спре някъде надолу по брега, ще открадне кола. Ще трябва да стигне до един от банковите си сейфове за пари в брой, лични документи и друго оръжие, но ще измисли какво да прави.
	Винаги успяваше да измисли какво да прави.
	И ще се върне някой ден за кучката, която причини цялата тази гадост. Която причини всичко.
	Помисли дали да не тръгне към скалите, почуди се дали ще успее да се добере до тях, преди да дойдат ченгетата. Дали кучката и дъртото откачено хипи не се криеха там.
	Приготви се да спринтира, но чу сирената.


	— Трябва да погледна пак — прошепна Симон. — Трябва да видя.
	— Тя сигурно е чула сирените. Трябва да знае, че Рийд идва.
	— Трябва да видя.
	Симон се изправи и се напрегна да види в настъпващия мрак. Луната още не бе изгряла, нямаше звезди. Беше онзи преход между нощта и деня.
	Тогава го видя във вътрешния двор, беше извадил оръжието и се въртеше надясно, наляво, после пак надясно. Въздъхна с облекчение, след това замръзна, когато видя движение под къщата.
	— По дяволите, какво става? — Сиси се доближи до нея. — Слава на боговете и богините, ето го нашия герой.
	— Той не я вижда. Идва надолу към нас, но не я вижда.
	— Какво правиш? Симон, за бога…
	Симон се примъкна към скалите, изрита обувките си, тъй като прибоят се опитваше да я дръпне назад. Коленичи и му извика.
	Всичко се случи много бързо, макар че той щеше да го преживява отново и отново безброй пъти на забавен каданс. Чу я въпреки звука от прибоя, видя Симон, видя коленичилия силует на скалите. Когато тя му махна и посочи, Барни залая весело и се спусна надолу по стъпалата към плажа.
	Щом слезе, Барни погледна надясно, застана в отбранителна поза и затрепери.
	Патриша излезе от скривалището и се завъртя наляво, за да стреля.
	Рийд стреля пръв. Нейният куршум одраска рамото му малко над белега. Той вкара три в нея, в торса й.
	Оръжието му остана насочено към нея, докато слизаше надолу, изрита пистолета й далеч от мястото, където бе паднал от ръката й.
	Тя беше в съзнание, дишаше тежко и се взираше в него, а сините й очи бяха станали като стъклени от болка и гняв.
	— Не умирай, Патриша. Повикайте линейка! — извика той, когато полицаите заприиждаха към вътрешния двор и от северната страна на плажа, както им бе наредено. — Заподозряната е ранена. На земята е. Искам двама от вас да помогнат на Симон и Сиси да се приберат в къщата, за да се стоплят и изсушат.
	— Шефе. — Мати спря до него, а той коленичи, за да притисне раните в гърдите на Патриша. — Ранен си.
	— Леко. Знам какво е. Тя просто ме одраска. Благодарение на моята жена и тъпото ми куче тя само ме одраска. Не спирай да дишаш, Патриша. Искам да си мислиш как ще излежиш много поредни доживотни присъди в килия. Дишай.
	— Рийд.
	Той вдигна поглед към Симон и Сиси, и двете бяха бледи, с потъмнели погледи и трепереха.
	— Трябва да се приберете и да се преоблечете в сухи дрехи. Когато сте в състояние, ще трябва да дадете показания на Мати и Лион. Поотделно. Ще дойда веднага щом мога. Няма вече от какво да се тревожите.
	Искаше да ги сграбчи и двете, да ги прегърне, но не и когато ръцете му бяха покрити с кръв.
	— Тя те е простреляла. Тя…
	— Ще ме накараш да го кажа. Това е просто одраскване. Добре съм. Сиси има нужда да се стопли и изсуши. Вземете Барни с вас. Той също е малко разтърсен.
	— Линейката е тук. — Сесил се втурна надолу. — Слизат надолу.
	— Добре. Сесил, искам да разкопчееш кобура ми и да вземеш оръжието, докато съберем всички показания. Мати ще ръководи всичко, докато изясним ситуацията.
	— Не, сър, шефе.
	— Сесил, така се прави.
	— Няма да го направя. Можеш да ме уволниш, но няма да го направя.
	— Ще трябва да уволни и мен — обади се Мати. — И останалите, защото никой от нас няма да направи това.
	— Е, добре. — Рийд се изправи и отстъпи, когато парамедиците поеха Патриша.


>>	30.

	Макар Мати да потвърди свидетелските показания на Симон, тъй като беше на десет стъпки зад Рийд, той даде показания пред Лион.
	— Ще те помоля да вземеш оръжието ми.
	— Не.
	— Полицай Уендъл, ще те помоля да вземеш оръжието, с което стрелях, за да запазим веществените доказателства недокоснати. Не те карам да поемеш командването, само да вземеш оръжието, да го сложиш в плик, да го запечаташ и да му поставиш етикет. Имам допълнително оръжие в кобура на глезена и го нося от Деня за възпоменание.
	Лион се замисли и потри брадичката си.
	— Добре тогава. Ще взема оръжието, шефе.
	Рийд даде показания пред федералните, докато един от лекарите на острова го шиеше в кухнята на Сиси.
	Затварянето на ферибота доведе Май обратно, така че трите жени седяха заедно и отказваха да се махнат, докато покрай тях течаха процедурите на местопрестъплението.
	Джейкъби се появи и седна срещу Рийд.
	— Островът на спокойствието, а?
	Рийд нямаше как да не се усмихне.
	— Обикновено е такъв. Какво е състоянието на Хобарт?
	— Откараха я с хеликоптер в Портланд. Вашата клиника не е оборудвана за лечение на толкова сериозни рани. Оперират я. Помолих бившата ти партньорка да работи с нас от онази страна на водата. Тя иска да се чуе с теб, когато имаш възможност, и пожела да ти предам, че ще се свърже със семейството ти и ще му каже, че си добре.
	— Ти си свястна за федерален агент. Оръжието ми е у моя полицай Лион Уендъл — запечатано в плик. От него са произведени три изстрела. Искаш ли да ти го пратя?
	— Не, аз ще се заема. Работим по вилата под наем и колата. Ако се стигне до процес, имаме всичко необходимо. Освен ако тя не е скрила нещо друго на друго място, но по всичко личи, че фалшивите й документи са били на изчерпване. Бяха й останали само два комплекта във вилата. Ясно е, че е започнала да губи контрол, откакто те простреля. Първият път. Ще говорим пак, но искам да кажа… — Тя стана и му протегна ръка. — Беше удоволствие да работя с теб, началник.
	— И за мен беше удоволствие, специален агент.
	Тъй като Мати отказваше да поеме командването, Рийд координираше полицаите си, говори с кметицата, когато тя се втурна по розова блуза на волани и долнище на пижама на морски звезди. Видя се и с издателя на „Бюлетин на спокойствието“.
	Щеше да се наложи да направи официално изявление и да говори с репортери от континента, които се тълпяха, но това щеше да почака.
	Еси бе успокоила семейството му, той също щеше да се свърже с тях малко по-късно.
	Остави всичко друго засега и седна срещу Симон, Сиси и Май.
	— Как сте? — Сложи ръка първо върху коляното на Сиси.
	— Ще бъда по-добре след две дръпки трева, но ще изчакам, докато ченгетата се разкарат, за да не засрамвам началника на полицията.
	— Оценявам го. Съжалявам, че не дойдох по-бързо. Съжалявам, че не я намерих, преди тя…
	— Млъквай. Млъквай. Млъквай. — Симон хвана лицето му и притисна устните си в неговите, като изля сърцето си до капка в тази целувка. — Направи точно това, което беше обещал. Аз също. Така че млъквай.
	— Ще ви донеса уиски — реши Сиси.
	— За мен ще трябва да е кафе. Дежурен съм.
	— Аз ще донеса. Ти остани тук. — Май потри ръката на Сиси, стана и прегърна Рийд през шията. И остана така. — Те са моето семейство — каза му тя. — Вече и ти. — Тя се изправи и тръгна към кухнята.
	— Тези момичета се държат с мен като със старица — оплака се Сиси. — Не ми харесва, така че не го прави и ти. Кога ченгетата ще се махнат от къщата ми? Присъстващите се изключват.
	— Няма да отнеме още много време. — Той погледна назад към счупената стъклена врата. — Ще й сложим дъски.
	Тя кимна.
	— Май иска да се обади на семейството си. Новината ще се разпространи и тъй като не им е казала, че ще идва, те ще се тревожат за мен и Симон. Тюлип, Уорд и Натали също.
	— Можете да се обадите на семействата си.
	— Тогава ще донеса уиски и ще направя точно това. — Сиси стана. — Оставете човека на мира за минута. — Тя се наведе към Рийд. — Ти си отговор на всичките ми молитви към всички богове и богини. Разкарай тези ченгета колкото можеш по-бързо, трябва да опуша къщата с градински чай. И отведи Симон у дома.
	— Тази вечер ще останем тук — каза й Рийд.
	— Защото съм старица ли?
	Той бутна демонстративно Симон настрани и прошепна в ухото на Сиси:
	— Ти си любовта на живота ми, но трябва да се примиря с нея. — Когато тя се разсмя, Рийд я целуна по слепоочието. — А и Симон няма да се премести при мен преди двайсет и трети, когато ти ще дойдеш на вечеря.
	— Приемам. Май, налей ми уиски, налей и на себе си каквото пиеш. След това ще се качим и ще се обадим на семействата си. Моето ще изпадне в истерия, така че питието за мен нека е двойно. Ще говорим сутринта — каза тя на Симон и се усмихна на Рийд. — На боровинкови палачинки с „Блъди Мери“.
	— Тя все още може да промени решението си — каза Рийд, докато взимаше кафето, което Май му бе донесла.
	— Може ли да излезем навън за минута? — попита Симон.
	— Разбира се. Все още съм началник на полицията. Не позволявай на случилото се да ти развали отношението към къщата, към плажа, към всичко.
	— Няма — каза му Симон, когато излязоха на двора и тя пое дълбоко дъх. — Не може.
	Долу на плажа още светеше, полицаите вършеха работата си. Не й пукаше. Той беше тук.
	— Когато те си тръгнат, може ли да се разходим по брега? — Тя сведе глава върху раненото му рамо. — Наша версия на тревата и градинския чай.
	— Да го направим.
	— Трябва да се обадиш на семейството си.
	— Еси говори с тях и те знаят, че съм добре.
	— Трябва да им се обадиш. Те имат нужда да чуят гласа ти. Направи го веднага. Аз ще почакам.
	— Ти се обади на твоето семейство, а аз ще се обадя на моето.
	— Сиси вече говори с мама и татко.
	— Обади се на сестра си.
	— Прав си. — Симон въздъхна. — Прав си.
	Докато говореше със сестра си, чу как Рийд омаловажава опасността по телефона, докато успокоява все още тревожния Барни, галейки го дълго и внимателно.
	Не го винеше, че омаловажава случилото се, защото тя направи съвсем същото. Тежките истини можеха да почакат още малко.
	Остави телефона, загледа се във водата и зачака Рийд.
	— Ще дойдат утре — каза той на Симон. — Не можах да ги разубедя.
	— Добре, защото и Натали ще пристигне с Хари, обзалагам се, че и родителите ми ще направят същото.
	— Значи трябва да запалим грила.
	Тя целуна превързаното му рамо.
	— А утре ще ми разкажеш всичко. Дочух някои неща, но и ти ще ми разкажеш. Не тази вечер, утре. Освен ако вече не е утре, но ще го направиш на сутринта след палачинките.
	— Договорихме се. Ти ме спаси. Тя можеше пак да ме простреля лошо.
	— Не мисля. Видях всичко и не мисля така. Но можем да кажем, че взаимно се спасихме. И той помогна — добави тя, като погледна към Барни.
	— Кокали от черен хайвер до живот.
	— И с дъх на шампанско.
	— Барни го чака луксозен живот. Извинявай. — Рийд извади телефона си. — Джейкъби? Да. — Той издиша тежко. — Да, благодаря, че ми каза.
	Той се взря за миг в телефона, след това го прибра.
	— Не е оживяла. Хобарт. Обявили са смъртта й в 12:38.
	— Двайсет и втори юли — добави Симон. — Точно тринайсет години по-късно. — Тя стисна ръката му. — Сиси би казала, че това е карма или намеса на съдбата, и няма да сгреши. Това е затворена врата, Рийд, и за двама ни. И за всички хора, които е искала да нарани, защото са оцелели.
	— Тя е чула сирените, няма как да не ги е чула, но дори не се опита да избяга. Така че — да, това е затворена врата.
	Рийд обърна ръцете й и ги целуна. Тя ги беше одрала малко на скалите.
	— Ще се разходим по плажа — каза й той — и ще започнем следващата част от живота си. И тъй като вече те убедих да направиш първата стъпка, да се преместиш при мен, ще започна да те убеждавам за втората. Особено след като вратата е затворена и аз съм ранен.
	— И каква по-точно е втората стъпка?
	— Трябва да поговорим за някои неща. Така и не ми отговори дали искаш голяма сватба. Аз съм по-скоро за нещо семпло, но съм адаптивен.
	— Не колкото си мислиш. Първата стъпка дори още не се е случила.
	— Днес е денят. Плюс това, ох! Ранен съм. Вече си тръгват. Да се разходим по брега.
	Тя тръгна с него по стъпалата, по които часове преди това беше тичала заедно с най-важната жена в живота си.
	Луната вече пръскаше светлина върху водата, разливаше сребро по скалите, които бяха подслонили нея и жената, която и двамата обичаха.
	Симон не погледна към пясъка, където се бе проляла кръв. Времето, вятърът и дъждът щяха да я отмият. Тя щеше да излее загиналите от бронз и те щяха да останат с тях. Щеше да тръгне с него към утрешния ден и той щеше да остане.
	Двамата заедно щяха да се грижат за дома си и за доброто сладко куче и да си спомнят, че всеки ден е безценен дар.
	Обърна се към него.
	— Не мисля, че съм готова да бъда убедена за втората стъпка, въпреки че си ранен.
	— Кръв. Игли. Шевове.
	Тя отново докосна рамото му с устни.
	— Само искам да кажа, че засега предпочитам нещо семпло.
	Той се усмихна и целуна пръстите й, след това тръгна с нея по плажа, а кучето подтичваше по петите му.


>>	Една година по-късно

	В парка, където деветнайсетгодишният Рийд Куотърмейн бе попитал полицай Еси Маквий как да стане ченге, се бяха събрали стотици. Оцелелите и близките на загиналите носеха по една бяла роза и стръкче розмарин.
	Кметът на Рокпойнт произнесе кратка реч под синьото лятно небе, а над водата прелитаха бели чайки. Сред насъбралите се се въртяха деца, проплакваше бебе.
	Симон зае мястото си, огледа лицата, по които вече се стичаха сълзи. Погледна към Рийд, който стоеше с неговото и нейното семейство.
	— Благодаря, госпожо кмет, благодаря и на баща си Уорд Нокс, на баба си, невероятната Сиси Ленън, за това, че направиха възможно да поставим тези творби в парка Рокпойнт. Благодаря на майка си Тюлип Нокс, че помогна за организирането на това… събиране за откриването днес.
	Беше се опитала да си подготви реч, да напише нещо и да се упражнява, но всичките й опити завършиха с неловки, нескопосни слова, прекалено подготвени.
	Затова постъпи така, както я бе посъветвала Сиси. Каза каквото й хрумна на момента, но от сърце.
	— Аз бях там — започна тя — на двайсет и втори юли преди четиринайсет години. Загубих приятелка, красиво момиче — продължи, като гледаше към семейство Олсен. — Приятелка, която още ми липсва всеки ден, както на много от вас всеки ден липсват изгубените ви близки. Дълго се опитвах да забравя какво се случи. Някои от вас може би разбират какво имам предвид, когато казвам, че се опитвах да се преструвам, че всичко е свършило и не е засегнало живота ми. Мислех си, че трябва да правя точно това, за да оцелея. Но грешах и всички тук знаят, че макар да трябваше да продължим напред, ние никога няма да можем и не бива да забравяме. Познавате лицата им, на синовете и дъщерите, майките и бащите, братята и сестрите, съпрузите и съпругите. Познавате ги. Аз също ги опознах и се надявам, че след като съм ги почела, те никога няма да бъдат забравени. Надявам се, че ще видите в това не мемориал, а спомен. Бих искала да посветя работата си не само на тези, които обичахме и изгубихме, но на всички нас. Ние сме свързани с тях, но не само чрез трагедията. А с любов.
	Тя посегна към ръката на Рийд и изчака Еси и Май да заемат местата си от другата страна на драперията.
	— Добре. — Пое дълбоко дъх. — Добре.
	Вдигнаха драперията заедно.
	Беше разположила бронзовите фигури в красива композиция — повече от сто лица, свързани с преплитащи се рози и стръкчета розмарин. Всички бяха внимателно покрити с патина в сини и зелени нюанси. В основата бе изброила всички имена.
	Симон стисна ръката на Рийд, когато чу плач, и не можа да се застави да извърне поглед от лицата, които бе изваяла, към лицата на плачещите.
	После чу гласа на Сиси, на невероятната Сиси, която запя „Дългият виещ се път“.
	Другите се присъединиха, отначало колебливо, след това по-ентусиазирано, ако знаеха текста.
	Погледна ги и видя, че си стискат ръцете, както Рийд стискаше нейната. Видя хора да се прегръщат. Видя сълзи, видя утеха.
	Когато и нейните собствени сълзи потекоха, тя се обърна към Рийд и намери утеха в него.
	Щом песента свърши, хората се приближиха. Някои се протягаха, за да докоснат нечие лице. Други идваха при нея, подаваха й ръка или я прегръщаха.
	Рийд доведе при нея една жена.
	— Симон, това е Лия Патерсън. Майката на Анджи.
	— Искам да знаеш — каза Лия, като стисна и двете ръце на Симон, — имам нужда наистина да разбереш колко много означава това за мен. Хората ще знаят, че нея я е имало. Че е живяла. Нямам думи да ти благодаря.
	След това Лия се отдалечи и положи бяла роза на тревата в основата при другите.
	Тюлип изчака, докато тълпата се разреди, и тогава отиде при Симон.
	— Много се гордея с теб.
	— Всички се гордеем с теб — каза Уорд, целуна я по бузата и се усмихна. — От теб щеше да стане ужасен адвокат.
	— Боже, нали?
	— В семейството има двама добри. — Той погледна към Натали и Хари, докато Нат прокарваше ръка по коремчето си. — И скоро ще се появи и следващото поколение.
	— Уорд. — Тюлип го потупа по ръката и присви очи към Симон. — Какъв цвят е косата ти?
	— Великолепно кестенява с божествени златисти кичури.
	— Никога няма да го разбера, теб също. — Тя прегърна Симон. — Въпреки това те обичам.
	— И аз теб.
	— Рийд. — Тюлип обърна бузата си към него и той се наведе и я целуна. — Май и ти няма да можеш да убедиш дъщеря ми вие двамата и майка ми да вечеряте с нас тази вечер в клуба.
	— Благодарим за поканата, но трябва да се връщаме. Довечера съм дежурен.
	— Добре. — Тя оправя вратовръзката му, докато остана доволна, след това приглади реверите му. — Надявам се да ви видя скоро.
	Рийд стисна ръката на Уорд и погледа след тях, докато се отдалечаваха.
	— Взе си свободен ден и свободна вечер — припомни му Симон.
	— Дежурен съм по грил. Да кажем довиждане на Еси и нейната банда, да грабваме Май и Сиси и да се прибираме. Трябва да се отърва от тази вратовръзка.
	— Ти върви. Аз ще остана още минута. Искам първо да говоря с Нат.
	Той тръгна към Еси и бебето в количката.
	— Здравей, Ариел.
	Тя изгука, усмихна се и размаха дебело юмруче, после продължи да си чеше зъбите на играчката си.
	— Къде са мъжете и кучетата? — попита Рийд Еси.
	— На люлките. Поне Дилън, докато Ханк наглежда него и кучетата.
	— Той със сигурност успя да спечели Барни. Благодарен съм, че се грижеше за животните, докато ние правехме всичко това. — Рийд погледна надолу към пейката, където някога бяха седели заедно. — Понякога ми се струва, че е било в друг живот, а понякога — едва вчера.
	— Не бих променила нищо след мига, в който двамата седнахме на онази пейка.
	— Аз също. Е, може би бих си пожелал да не бъда прострелян, макар че това доведе до други неща. Видя ли госпожа Летиша?
	— Да.
	— Беше мило от нейна страна да дойде. — Той погледна към красивата бронзова композиция. — Мина добре.
	— Беше прекрасно, вълнуващо и значимо. Когато погледна тези лица от бронз, ми се приисква да прегърна много силно децата си, Ханк, всички, които обичам.
	— Доведи ги — предложи Рийд. — Събери бандата и елате за останалата част от уикенда. Довечера ще запаля грила. Не казвай „не“. Събери малко багаж и хващайте ферибота.
	— Имаш ли представа колко много багаж изискват бебе и дете?
	— Още не. Но някой ден. Хайде, Еси, да завършим деня с малко щастие, да зарием с пясък случилото се на острова преди година.
	Тя въздъхна.
	— Става.
	— Страхотно. Ще отида да си взема кучето и да кажа на Ханк.
	Симон махна на Натали и хвана под ръка Сиси.
	— Беше ли планирала това с песента на „Бийтълс“?
	— Не, просто така ми дойде. Стори ми се подходящо и по всичко личеше, че има нужда от песен. Съкровището ми. — Тя въздъхна, наклони глава към Симон и двете погледнаха към бронзовата композиция с положените в основата й цветя.
	— Сложих Тиш в центъра. Имах нужда от това. Тя беше моя. Те всички станаха мои, но тя беше моя преди всички и винаги ще бъде.
	— И така трябва да е. Виждам, че нашият Рийд се приближава с Барни. Ще отида да доведа Май. Време е да си вървим у дома, да го оставим да запали грила и да пуснем музика. Искам да танцувам в пясъка.
	— Ще танцувам с теб. Но имам нужда от още една минутка.
	— Крайно време е. — Сиси затанцува на място. — Аз си падам малко ясновидка — добави тя. — Хайде, накарай го да се усмихне. — И побутна Симон с лакът.
	Тя се засмя, поклати глава и реши, че баба й може би наистина си пада малко ясновидка.
	Срещна се с Рийд и верния Барни пред бронзовата композиция.
	— Поканих Еси, Ханк и децата да съберат малко багаж и да дойдат с нас. Мисля, че имаме нужда от хубав купон.
	— Това е страхотна идея. Май може да отседне при Сиси.
	— Става. Готова ли си?
	— Почти. — Тя хвана лицето му, о, как добре познаваше това лице. — Искам нещо семпло. И може би див купон след това, но основното събитие трябва да е семпло.
	— Смятах да правя бургери… — Усмивката му се появи бавно. — Кога? Трябва да си разчистя графика.
	— Лятото е натоварено за началника на полицията. Какво ще кажеш за съботата след 1 септември? Островът пак ще е спокоен.
	— Става.
	— У Сиси. Никой не може да прави диви купони като Сиси и двете с Май ще са ми шаферки. Никакви вратовръзки, никакви смокинги.
	— Може ли да започна да ти казвам колко много те обичам?
	— Ще стигнеш и до това. Сиси ще настоява една от приятелките й вещици да извърши церемонията. Бих искала да й позволя.
	— Стига да е лицензирана да сключва бракове, аз съм съгласен. А сега може ли да започна да ти казвам?
	— Почни. Искам церемонията да е по залез-слънце. Не желая традиционни обети, но искам да си разменим пръстени. И искам меденият ни месец да е във Флоренция. — Тя помисли и после кимна. — Струва ми се, че това са най-важните неща. Сега ти можеш да дадеш твоите предложения.
	— Ще се съглася с всичко това. Единственото ми условие засега е, когато всичко стане официално, ако Сиси ме помами с пръст и каже „Хайде, Рийд, да хванем лодка за някъде“ — ти изчезваш.
	— Това е справедливо.
	Той я вдигна и я завъртя, а Барни заподскача и замаха с опашка.
	Сиси прегърна Май през раменете, докато ги гледаше.
	— Плашиш ме, Сиси. Плашиш ме, но по хубав начин.
	— Доктор Янг, ще направим страхотна сватба на нашето момиче.
	Тя гледаше със замъглени от щастливи сълзи очи как мъжът, когото обожаваше, въртеше най-голямото й съкровище пред композиция от бронз и купчина бели рози.
