D>
	Посвещавам тази книга на момчетата от Грийнбриър:
	Джоан, партньорка в тренировките,
	Кат, милото ми момче,
	Лора, която се справя с всичко,
	Мери, приятелка за пазаруване,
	Сара, духовен магнит.
D$


>	Първа част
>	Жестокост и лъжи

E>
	Жестокостта и страхът вървят ръка за ръка.
@	Оноре дьо Балзак
E$
E>
	Тормозът над деца хвърля сянка върху целия им живот.
@	Хърбърт Уорд
E$

>>	1.

	Погледната отвън, къщата в Лейквю Терас изглеждаше съвършена. Елегантна триетажна постройка от светлокафяви тухли с панорамни прозорци, които разкриваха приказна гледка към езерото Рефлекшън и планината Блу Ридж. Две декоративни кули с медни покриви й придаваха европейски чар и намекваха дискретно за богатство.
	Зелената полегата морава отпред водеше до три стъпала и широка бяла веранда, обрамчена от азалии, кървавочервени през пролетта.
	Отзад просторна покрита градина предлагаше място за отдих, с лятна кухня и красива гледка към езерото. Грижливо поддържаните розови храсти изпълваха въздуха със сладък, изтънчен аромат. През лятото голяма платноходка се полюшваше спокойно на частния док.
	Пълзящи рози омекотяваха вида на високата дървена ограда.
	В гаража имаше един джип мерцедес, един лек автомобил, два велосипеда за планинско колоездене, ски — всичко изрядно подредено.
	Отвътре къщата беше просторна, с високи тавани. В дневната и в големия салон имаше камини, иззидани от същите светлокафяви тухли като фасадата. Подбраното с вкус обзавеждане — макар някои да биха го описали шепнешком като претенциозно — отразяваше визията на обитателите. Меки, прецизно съчетани цветове, съвременен интериор, но не прекалено стерилен.
	Доктор Греъм Бигълоу купи парцела в новопостроения квартал Лейквю Терас, когато синът му беше на пет годинки, а дъщеря му на две. Спря се на проекта за къща, която смяташе, че най-много ще подхожда на него и семейството му, избра боите, подовите настилки, плочките, нае декоратор.
	Съпругата му Илайза с радост го остави да вземе почти всички решения за новия им дом. Според нея той имаше безупречен вкус.
	В редките случаи, когато й хрумнеше идея, той я изслушваше. Макар че почти винаги отхвърляше предложенията й като неподходящи, все пак — от време на време — се съобразяваше с мнението й.
	Също като Греъм, Илайза харесваше лукса и престижа, предлагани от малкия скъп жилищен комплекс край езерото в планинската част на Северна Каролина. Тя произлизаше от уважавано консервативно семейство, което тя смяташе за скучно и старомодно. Като къщата на отсрещния бряг, в която израсна.
	С радост продаде своя дял от старата къща на сестра си и използва парите, за да обзаведат — с изцяло нови мебели — дома си в Лейквю Терас. Даде чека на Греъм — той се грижеше за всичко — без дори да се замисли.
	И не съжаляваше за постъпката си.
	Живееха там щастливо от близо девет години, имаха две умни и красиви деца, организираха официални вечери, коктейли, градински партита. Работата на Илайза, като съпруга на главния хирург в болница „Мърси“ в близкия град Ашвил, беше да изглежда красива и стилна, да възпита добре децата си, да се грижи за къщата, да посреща гости и да оглавява комитети.
	Три пъти седмично тя ползваше услугите на камериерка и готвачка, веднъж седмично идваше градинар и имаше сестра, която с радост гледаше децата, когато двамата с Греъм искаха да излязат вечер или да заминат за няколко дни на почивка, затова разполагаше с предостатъчно време да се грижи за външния си вид и гардероба си.
	Никога не пропускаше училищни мероприятия и дори беше председател на родителския комитет за две години. Посещаваше училищни пиеси заедно с Греъм, когато той не беше дежурен. Самоотвержено набираше средства за училището и за болницата. Откакто Брит навърши четири годинки, Илайза седеше на първия ред на всеки балетен рецитал.
	Ходеше и на много от бейзболните мачове на сина си Зейн. А ако пропуснеше среща, се оправдаваше по начин, който всеки, изтърпявал кошмарната скука на детски бейзболен мач, би разбрал.
	Макар никога да не би си признала, Илайза предпочиташе дъщеря си. Брит беше толкова красиво, добродушно и покорно момиченце. Никога не трябваше да й напомня да си напише домашните и да си подреди стаята. Зейн приличаше на сестра й Емили, със склонността си да спори и да се мръщи, да прави всичко на своя глава.
	Все пак Зейн поддържаше отличен успех в училище. Ако искаше да играе бейзбол, трябваше да е отличник. Разбира се, амбицията му да стане професионален спортист беше просто тийнейджърска фантазия. Естествено, че щеше да учи медицина като баща си.
	Но засега бейзболът служеше като примамка, за да си спестят излишните кавги.
	От време на време се налагаше Греъм да действа с тежка ръка и да наказва момчето, но го правеше за негово добро. Така се изграждаше характер, учеше се на ред и дисциплина и се възпитаваше уважение към по-възрастните.
	Както Греъм обичаше да казва, детето един ден ще стане мъж, затова трябва да се научи да спазва правилата.
	Два дни преди Коледа, през последната година преди да навърши четиридесет години, Илайза караше по почистените със снегорин улици на Лейквю към къщи. Прекара чудесно на празничния обяд с приятелки и май изпи малко повече шампанско, отколкото трябваше, но след това се ободри с обиколка по магазините. На двайсет и шести декември цялото семейство заминаваше на традиционната си ски екскурзия. Греъм и децата щяха да карат ски, а тя — да се възползва от спа центъра. Сега имаше чифт нови прекрасни ботуши, които да добави към ефирното бельо, с което възнамеряваше да топли Греъм след времето, прекарано по пистите.
	Оглеждаше къщите наоколо, коледните украси. Истинска красота, помисли си. В Лейквю Терас не се допускаха кичозни надуваеми фигури на Дядо Коледа, по нареждане на градската управа.
	Нямаше смисъл от фалшива скромност, тяхната къща засенчваше останалите. Греъм й даде пълен картбланш с коледната украса и Илайза оползотвори предоставената възможност разумно и успешно.
	Белите лампички ще се включат щом се здрачи, помисли си тя. Ще очертаят съвършения силует на къщата, ще заискрят увити около елхите в саксии на предната веранда и ще заблещукат в центъра на двата еднакви венеца със спускащи се червени и сребристи панделки върху двукрилата входна врата.
	И, разбира се, елхата в хола — висока три и половина метра и обсипана с бели лампички, сребристи гирлянди и червени звездички. Елхата в големия салон, издържана в същите цветове, само че украсена с ангелчета. Разбира се, полиците над камините, дългата маса в трапезарията, все изящно аранжирани.
	Всяка година купуваха нова украса. Защо да прибираш разни неща в безброй кутии, когато можеш да наемеш фирма за почистване, която да дойде и да изнесе всичко ненужно след празниците.
	Илайза не разбираше удоволствието, с което родителите й и Емили изравяха стари стъклени топки и кичозни дървени фигурки на джуджета. Можеха да се забавляват така, когато гостуваха на Емили в старата къща. Сестра й, естествено, ги канеше за всяка Коледа. А после, слава богу, се отправяха обратно към Савана, където родителите им се бяха преместили след като се пенсионираха.
	_Емили е любимката им,_ помисли си Илайза, докато отваряше вратата на гаража с дистанционното. По този въпрос нямаше никакво съмнение.
	Стресна се, когато видя, че колата на Греъм е вече в гаража, и погледна часовника си. Въздъхна облекчено. Не беше закъсняла; той беше подранил.
	Доволна, особено след като днес беше ред на друг родител да докара децата от училище, тя паркира до колата на съпруга си и извади торбите с покупки.
	Мина през антрето, окачи палтото си на закачалката, сгъна шала, събу ботушите и обу ниските обувки „Прада“, които носеше вкъщи. Влезе в кухнята и завари Греъм, още по костюм и вратовръзка, да стои до масата.
	— Подранил си!
	След като остави торбите на бара, тя отиде бързо при него и го целуна леко. Ухаеше приятно на „О Саваж“ — любимия й парфюм.
	— Къде беше?
	— На празничен обяд с Миранда и Джоди, забрави ли? — Илайза махна с ръка към семейния календар на стената. — След това се разходихме по магазините.
	Докато му обясняваше, отиде до хладилника за бутилка вода „Перие“.
	— Не мога да повярвам колко много хора още не са купили коледните подаръци. Включително Джоди — добави тя, пусна няколко кубчета от машината за лед в чаша и наля газирана вода върху тях. — Да ти кажа честно, Греъм, тя никога не успява да се организира…
	— Да не мислиш, че ме интересуват проблемите на Джоди?
	Гласът му, спокоен, мелодичен, почти любезен, я накара да застане нащрек.
	— Не, разбира се, скъпи. Просто си дърдоря. — Усмивката не слезе от лицето й, но погледът й стана бдителен. — Защо не седнеш да си починеш? Аз ще ти долея уиски и…
	Греъм хвърли чашата и тя се разби в краката й. Едно парче поряза глезена й и раната засмъдя, когато върху нея се плисна уиски.
	_Чашата е от кристалния сервиз_, помисли си Илайза и потръпна.
	— Хайде сега ми долей! — Вече не говореше спокойно, любезният тон се беше изпарил. Думите сякаш я шибаха в лицето. — Цял ден спасявам хора, заровен до лакти в кръвта им, а се прибирам в празен дом!
	— Съжалявам. Аз…
	— Съжаляваш, а? — Той я сграбчи за лакътя, изви ръката й и я блъсна с гръб в шкафа. — Съжаляваш, защото не си беше вкъщи ли? Съжаляваш, че си се размотавала цял ден и си профукала парите ми по магазините и за обяд с онези идиотки, за да клюкарстваш, докато аз прекарах шест часа в операционната?
	Илайза задиша на пресекулки, а сърцето й се разтуптя.
	— Не знаех, че ще се прибереш по-рано. Ако ми се беше обадил, щях да си дойда веднага.
	— О, значи трябва да ти давам отчет?
	Тя едва чу останалите думи, изстреляни към нея — неблагодарница, уважение, задължения. Но познаваше много добре този поглед. Погледа на ангел отмъстител. Безупречно сресаната тъмноруса коса, гладкото, красиво лице, зачервено от гняв. Яростта в студените сини очи.
	Горещите тръпки прераснаха в електрически пулсации.
	— Вписах го в календара! — рече тя пискливо. — Сутринта ти казах.
	— Нима смяташ, че имам време да гледам глупавия ти календар? Искам да си вкъщи, когато се прибирам. Разбра ли? — Той отново я блъсна в шкафа и по гръбнака й се стрелна болка. — Аз ти давам всичко, което имаш. Този дом, дрехите на гърба ти, храната в чинията ти. Плащам на готвачка и чистачка, за да си на мое разположение, когато кажа! Когато аз кажа! Затова ще си бъдеш у дома, щом прекрача прага. Ще си разтваряш краката, когато искам да те чукам.
	За да й демонстрира, той притисна ерекцията си в тялото й.
	Тя го зашлеви. Въпреки че знаеше какво ще последва, а може би именно заради това, му удари шамар. А яростта му премина от студена в гореща и той оголи зъби.
	Първия юмрук заби в корема й.
	Никога не я удряше по лицето.


	На четиринайсет години, Зейн Бигълоу беше отдал сърцето и душата си на бейзбола. Харесваше и момичетата — обичаше да гледа голи жени, след като приятелят му Майк му показа как да изключи родителския контрол на компютъра си. Но бейзболът си оставаше на първо място.
	_Номер едно._
	Висок и слаб за възрастта си, той копнееше да завърши училище и от „Скорците“ от Балтимор да забележат таланта му. Би се задоволил с който и да е професионален бейзболен отбор, но „Скорците“ бяха на първо място в личната му класация.
	Никой не можеше да се сравнява с тях.
	Искаше да играе на позиция шортстоп — невероятният Кал Рипкен щеше да се е оттеглил от активния спорт до тогава. Освен това Рипкен-Железния напоследък играеше на трета база. Това беше най-голямото желание на Зейн. Както и да види голо момиче — на живо.
	На света нямаше по-щастлив човек от Зейн Бигълоу, когато госпожа Картър — майката на приятеля му Майк — разкарваше децата по домовете им с лексуса си. Въпреки че беше пуснала Шер, която пееше за живота след края на любовта.
	Зейн не се интересуваше кой знае колко от коли — поне засега — но все пак притежаваше необходимите за всяко момче знания. И предпочиташе рап (въпреки че не му позволяваха да пуска такава музика вкъщи).
	И макар Шер да пееше, сестра му и двете други момичета да разговаряха въодушевено за Коледа, а Майк да беше забил нос в електронната си игра (за Коледа отчаяно се надяваше да получи новия цветен модел „Геймбой“), Зейн беше на седмото небе.
	Цели десет дни нямаше да ходи на училище! Дори предстоящото принудително каране на ски — не обичаше този спорт, особено когато баща му му натякваше, че малката му сестричка го слага в малкия си джоб с уменията си — не можеше да помрачи настроението му.
	Десет дни без математика. Ненавиждаше математиката колкото салата от спанак, а нея мразеше от дън душа.
	Госпожа Картър спря да остави Сесил Марлборо сред обичайната шумотевица от измъкване на раници и пискане на момичета.
	Трябваше задължително да се прегърнат по сто пъти преди да се разделят за коледната ваканция. Понякога трябваше задължително да се прегърнат просто защото беше вторник или друга подобна глупост. Зейн изобщо не ги разбираше.
	Всички пожелаха „Весела Коледа“ на Сесил, а когато оставиха Пийт Грийн, му пожелаха „Весели празници“, защото беше евреин.
	_Почти стигнахме_, помисли си Зейн, докато наблюдаваше къщите, покрай които минаваха. Възнамеряваше да хапне, а после — тъй като нямаше да се занимава с домашни и проклета математика — да се затвори в стаята си и да играе поне час на плейстейшъна.
	Знаеше, че Лоис е в почивка, докато се върнат от ски екскурзията, но беше приготвила лазаня преди да се прибере у дома и да се подготви за празниците със собственото си семейство. А лазанята на Лоис винаги беше превъзходна.
	Все пак майка му трябваше да включи фурната, за да стопли ястието, но това беше по силите й.
	А още по-радостно беше, че баба му и дядо му пристигаха утре от Савана. Искаше му се да отсядаха у тях, вместо у леля му Емили, но възнамеряваше да отиде с колелото до старата къща на езерото утре следобед, за да ги види. Дори смяташе да помоли Емили да опече курабийки — нямаше да се наложи да я увещава дълго.
	А и те всички щяха да дойдат у тях за коледната вечеря. За това събитие на майка му дори не й се налагаше да включва фурната. Поръчваше ястията от фирма за кетъринг. След вечеря Брит щеше да посвири на пиано — Зейн и в това не го биваше, което също беше повод баща му редовно да му натяква — и щяха да пеят заедно коледни песни.
	Лигава работа, но на него му харесваше. Освен това пееше добре и поне за това не го критикуваха.
	Когато колата спря пред дома им, Зейн и Майк удариха юмруци на раздяла.
	— Весело, човече.
	— И на теб, човече — отвърна Майк.
	Докато Брит и Клоуи се прегръщаха така, сякаш нямаше да се виждат цяла година, Зейн се измъкна от колата.
	— Весела Коледа, Клоуи. Весела Коледа, госпожо Картър, и благодаря, че ни докарахте.
	— Весела Коледа, Зейн, няма защо да ми благодариш. — Тя се усмихна и очите им се срещнаха. Госпожа Картър беше много красива.
	— Благодаря, госпожо Картър, и весело посрещане на празниците — изчурулика Брит. — Клоуи, ще ти се обадя!
	Зейн метна раницата си на рамо, докато Брит слизаше от колата.
	— Защо ще й се обаждаш? Не остана за какво да си говорите, след като не млъкнахте през целия път.
	— Имаме много за какво да си говорим.
	Брит, макар и с цяла глава по-ниска, приличаше на него. Имаше тъмна коса, дълга почти до кръста и прибрана с червени шнолки с еленчета, и пронизващи зелени очи. Лицето й обаче още беше по бебешки пухкаво, докато неговото се беше издължило. Защото растял, така казваше Ем. Е, още му беше рано да се бръсне, макар да проверяваше внимателно всеки ден.
	Като по-голям брат, се чувстваше длъжен да се заяде.
	— Но вие не си казвате нищо съществено. Само пискате колко прекрасен е Джъстин Тимбърлейк. — Зейн млясна шумно няколко въздушни целувки, при което Брит се изчерви.
	Не беше тайна, че сестра му си пада по Тимбърлейк.
	— Млъквай.
	— Ти млъквай.
	— Ти млъквай.
	Продължиха да си разменят тази реплика, докато стигнаха до верандата, където преминаха към унищожителни погледи, защото знаеха, че ако майка им ги чуе да се карат, ще последва дълго конско.
	Зейн извади ключа си, тъй като баща му беше разпоредил входната врата да се заключва независимо дали има някой вкъщи. В мига, в който открехна вратата, го чу.
	Заядливото изражение се стопи от лицето на Брит. Тя ококори очи, изпълнени със страх и сълзи, и запуши уши с длани.
	— Качи се в стаята си и не излизай от там — нареди й Зейн.
	— Той отново я бие.
	Вместо да се качи бързо в стаята си, Брит се втурна към салона и спря, все още с длани върху ушите.
	— Престани! — изпищя тя. — Престани! Престани! Престани!
	Зейн видя кървава диря на пода, където майка му се опитваше да се отдалечи с пълзене. Пуловерът й беше скъсан, а едната от обувките й я нямаше.
	— Вървете си в стаите! — кресна им Греъм и вдигна Илайза за косата. — Нямате работа тук.
	Брит продължи да пищи пронизително, дори след като Зейн се опита да я изведе от стаята.
	Видя как изпълненият с омраза поглед на баща му се спира върху сестра му. И го прониза нов изпепеляващ страх.
	Не се замисли, действаше инстинктивно. Бутна сестра си назад и застана между нея и баща си, кльощаво момче, още тромав тийнейджър. Обзе го ярост и се спусна напред без да мисли.
	— Остави я, кучи сине!
	Блъсна Греъм и по-скоро изненадата, отколкото силата на удара накара баща му да отстъпи крачка назад.
	— Да не си я пипнал повече!
	Ударът го свари неподготвен. Едва на четиринайсет години беше, и единствените сбивания, в които взимаше участие, се изчерпваха с побутвания и размяна на обиди. Усещал беше мощните юмруци на баща си — удари в корема, понякога в бъбреците.
	Места, на които синините не се виждаха.
	Този път юмруците го удариха в лицето и пред очите му причерня, след което зрението му се размаза. Усети още две попадения преди да се стовари на пода с непоносимата болка, надигаща се над страха и гнева. Обгърна го сива мъгла, през която зърна проблясването на сиви светлинки.
	С вкус на кръв в устата и писъците на сестра му, забиващи се в мозъка му, Зейн загуби съзнание.
	Когато се събуди, осъзна, че баща му го е метнал на рамото си и го качва на втория етаж. Ушите му пищяха, но все пак чуваше плача на Брит и гласа на майка му, която й казваше да спре.
	Баща му го метна грубо върху леглото. Всеки сантиметър от тялото му отново запищя от болка.
	— Ако пак проявиш неуважение към мен, няма да се разминеш само с разбит нос и посинено око. Ти си нищожество, разбра ли ме? И ще си останеш нищожество, докато аз не ти кажа друго. Всичко, което имаш, включително всяка глътка въздух, дължиш на мен.
	Говореше надвесен над него с характерния си спокоен, мелодичен тон. Зейн виждаше двойно и дори не успя да кимне. Затрепери и зъбите му затракаха от студ и шок.
	— Няма да излизаш от стаята, докато не ти разреша. Няма да говориш с никого. Няма да раздухваш личните работи на това семейство, в противен случай наказанието, което ме принуди да ти наложа днес, ще ти се стори като детска игра. Никой няма да ти повярва. Ти си нищожество. Аз имам пълна власт над теб. Мога да те убия в съня ти и никой няма да разбере. Спомни си това следващия път, когато решиш да се правиш на мъж.
	Баща му излезе от стаята и затвори вратата.
	Зейн отново се унесе. По-лесно беше да търпи болката, отколкото да преглътне думите на баща си, които се стовариха върху него като юмруци.
	Когато се събуди отново, беше паднал мрак. Скоро щеше да се стъмни напълно.
	Не можеше да диша през носа. Запушен беше като при тежка настинка. От онзи тип настинки, от които главата ти пулсира от болка, а очите ти смъдят.
	Коремът го болеше ужасно.
	Опита да седне в леглото, но му се зави свят и се уплаши, че ще повърне.
	Щом чу изщракването на ключалката, отново затрепери. Приготви се да го удари на молби и увещания, само и само юмруците да не се стоварят отново върху него.
	Влезе майка му и включи лампата. Светлината избухна и отново го прониза болка, толкова силна, че затвори очи.
	— Баща ти каза да се измиеш и да сложиш тази торбичка с лед на лицето си.
	От спокойния й делови тон го заболя почти толкова силно, колкото и от тона на баща му.
	— Мамо…
	— Баща ти каза да държиш главата си нависоко. Може да ставаш от леглото, за да ползваш банята. Както виждаш, баща ти изнесе компютъра, игралната конзола и телевизора, все вещи, които така щедро ти беше осигурил. Няма да се виждаш и разговаряш с никой друг, освен с мен и баща си. И няма да участваш в празненствата за Бъдни вечер и Коледа.
	— Но…
	— Болен си от грип.
	Зейн потърси в изражението й някакъв знак за съчувствие, признателност. Потърси някаква емоция.
	— Опитах се да го спра. Уплаших се, че ще се нахвърли и върху Брит. Мислех, че…
	— Не съм молила за помощта ти, нито имах нужда от нея. — От хладния й и отсечен тон му се сви сърцето. — Не се бъркай в отношенията ни с баща ти. През следващите два дни ще имаш време да обмислиш положението си в това семейство и как отново да заслужиш доверието ни.
	Майка му се отправи към вратата, но на прага се обърна.
	— Прави каквото ти се казва.
	След като тя излезе и остана сам, Зейн с мъка се надигна и седна в леглото — наложи се отново да затвори очи заради световъртежа и да си поеме дълбоко въздух. Изправи се с треперещи крака, добра се до банята, повърна и за малко отново да изгуби съзнание.
	След като си възвърна баланса, се огледа в огледалото над мивката.
	Лицето му сякаш не беше неговото, стори му се странно, чуждо. Устата беше подута, долната устна — сцепена. Божичко, носът му приличаше на червен балон. И двете му очи бяха насинени, едното дори наполовина затворено от отока. Целият беше изцапан със засъхнала кръв.
	Вдигна ръка и докосна с пръсти носа, при което го прониза болка. Страхуваше се да влезе под душа — все още му се виеше свят, затова намокри кърпа и опита да почисти кръвта. Наложи се да стисне зъби и да се вкопчи с една ръка в мивката, за да не падне, но повече от болката го плашеше какво щеше да му се случи, ако не изпълни нарежданията.
	Разплака се без срам. И без друго нямаше кой да го види. Никой не го беше грижа.
	Замъкна се едва-едва обратно до леглото, затаи дъх, когато се наведе да събуе обувките и джинсите си. Наложи се да спира, за да си поеме въздух и световъртежът да премине.
	По боксерки и тениска пропълзя под завивките, взе торбичката с лед, която майка му донесе, и я постави много внимателно върху носа си.
	Болката беше толкова непоносима, че премести леда върху окото. Там почувства известно облекчение.
	Лежеше в тъмната стая и започна да крои планове. Трябваше да избяга. При първа възможност щеше да стегне раницата с малко дрехи. Нямаше много пари, защото баща му ги държеше изкъсо, но беше скрил малка сума в чифт чорапи. Парите, които събираше за видеоигри.
	Можеше да пътува на автостоп — при тази мисъл изпита приятна тръпка. И да стигне до Ню Йорк. Но със сигурност възнамеряваше да се махне от тази къща, безупречно чиста на пръв поглед, но изпълнена с грозни тайни, скрити като парите му за видеоигри.
	Ще се хване на работа. Можеше да работи. Повече няма да ходи на училище, мислеше си, докато се унасяше отново. Ето така щеше да постъпи.
	Изщракването на бравата го събуди, но се направи на заспал. Стъпките не бяха на баща му, нито на майка му. Отвори очи тъкмо когато Брит насочи лъча на малко розово фенерче в лицето му.
	— Недей.
	— Шшт — предупреди го тя. — Не включих лампата, за да не се събудят и да ме заварят тук. — Сестра му седна на крайчеца на леглото и го погали по ръката. — Донесох ти сандвич с фъстъчено масло и конфитюр. Нямаше как да ти отрежа лазаня, защото ще забележат, че в тавата е останала по-малко. Трябва да хапнеш.
	— Коремът ме боли, Брит.
	— Само мъничко. Поне едно залъче.
	— По-добре си върви в стаята. Ако те хванат тук…
	— Спят дълбоко. Проверих. Ще остана при теб. Няма да мръдна от тук, докато не хапнеш. Ужасно съжалявам, Зейн.
	— Не плачи.
	— Ти плачеш.
	Зейн остави сълзите да се стичат по бузите му. Просто нямаше сили да ги преглътне.
	Брит подсмръкна, избърса своите сълзи и отново го погали.
	— Нося ти и чаша мляко. Няма да забележат липсата на малко мляко. Измих съдовете, а след като се нахраниш, ще измия и чашата.
	Разговаряха шепнешком — свикнали бяха — но сега гласът й потрепери.
	— Той те удари толкова силно, Зейн. А после продължи да те налага и когато падна на земята, те ритна в корема. Помислих, че си умрял.
	Брит облегна глава на гърдите му. Раменете й се тресяха. Зейн я погали по главата.
	— На теб посегна ли?
	— Не. Само ме стисна за лактите, разтърси ме и ми кресна да мълча. И аз млъкнах. Уплаших се.
	— Правилно си постъпила.
	— Ти постъпи правилно — прошепна тя през сълзи. — Опита се да направиш нещо. Тя дори не се опита да го спре. Не каза нищо. А когато най-накрая той приключи, й нареди да почисти кръвта от пода. В кухнята имаше строшени стъкла. Каза й да ги почисти, да се измие и да е сервирала вечерята до шест.
	Брит се изправи и му подаде едната половина от грижливо разрязания по диагонал сандвич. В този момент Зейн изпита толкова силна обич към нея, че го заболя сърцето. Взе филията, отхапа един залък и установи, че вече не му се гади.
	— Задължи ни да кажем на Емили, баба и дядо, че си болен. Имаш грип, заразен си, трябва да си почиваш и татко ще остане вкъщи да се грижи за теб. Той няма да ги пусне да те видят. А когато заминем на екскурзията, трябва да казваме, че си паднал с колелото. Даде нарежданията по време на вечеря. Трябваше да си изям всичко, иначе пак щеше да се ядоса. Когато се качих в стаята си, повърнах.
	Зейн отхапа нов залък и я хвана за ръка в тъмното.
	— Знам какво е усещането.
	— Когато се върнем, трябва да разправяме, че си паднал, докато си карал ски. А татко се е погрижил за раните ти.
	— Да. — Кратката думичка остави кисел вкус в устата му. — Да, погрижи се, няма що.
	— Ако не правиш каквото ти каже, пак ще те пребие. Може и по-лошо да е следващият път. Не искам повече да те бие, Зейн. Ти се опита да защитиш мама. А и мен. Мислеше, че ще се нахвърли върху мен. Аз също се уплаших, че ще ме набие.
	Усети как Брит се размърдва и на слабата светлина от фенерчето, което беше оставила върху леглото, видя, че се е обърнала към прозореца.
	— Един ден сигурно и мен ще пребие.
	— Няма. — В корема му се надигнаха болка и ярост. — Не му давай повод. А и аз няма да го допусна.
	— Той не се нуждае от повод. Може да съм малка, но разбирам това. — Макар да го каза със сериозния тон на възрастен, от очите й отново рукнаха сълзи. — Струва ми се, че те не ни обичат. Не е възможно той да ни обича, щом ни бие и ни кара да лъжем. А тя не може да ни обича, щом му позволява да се държи така. Затова мисля, че не ни обичат.
	Зейн вече знаеше това — разбра го, когато майка му дойде в стаята и го погледна с безразличие.
	— Но ние с теб се обичаме.
	Докато Брит седеше до него и го чакаше да се нахрани, той осъзна, че не може да избяга и да я остави тук. Налагаше се да остане. Трябваше да заякне. Трябваше да стане по-силен, за да може да отвърне на ударите. Не за да защити майка си, а сестра си.


>>	2.

	На Бъдни вечер Емили Уокър все още имаше няколко несвършени задачи. Винаги си правеше списъци и подробен график. И неизбежно всяка задача, във всеки списък, откакто се помнеше, отнемаше повече време отколкото беше предвидила.
	Без изключение!
	Другият проблем със списъците беше, че все се налагаше да добавя по още нещо и така времето за изпълнение се увеличаваше неимоверно.
	Като днес например. Освен че трябваше да довърши почистването на къщата, да приготви любимите на баща й пълнени свински котлети и огретена за празничната вечеря, да отдели време за крайно наложителната домашна маска за лице и да отиде до Ашвил, за да посрещне родителите си на летището, се сети, че трябва да се отбие до пазара за пилешко месо.
	Горкият Зейн беше болен от грип, затова добави в списъка със задачите да приготви пилешка яхния и голяма тенджера пилешка супа. А това налагаше да добави и времето, необходимо да занесе супата на сестра си от другата страна на езерото.
	Което пък означаваше, че ще трябва да се държи мило и любезно с Илайза.
	Отгоре на всичко трябваше да се държи мило и любезно с нея, след като сестра й заяви, че се налага коледната вечеря да е в старата къща.
	О, не се тревожи, беше казала Илайза. За това мислеше Емили, докато се преобличаше. Е, явно щеше да пропусне маската за лице, колкото и да се нуждаеше от нея. Илайза вече се беше обадила на фирмата за кетъринг и съобщила за промяната на помещението.
	„Помещение“, за бога!
	И кой, по дяволите, наемаше кетъринг фирма за семейна празнична вечеря?
	Префърцунената Илайза Уокър Бигълоу, ето кой.
	Но реши, че ще се постарае да е мила и сговорчива. Няма да се кара с Илайза, докато родителите им са тук. Ще занесе супата, която още къкреше на печката, и ще види болния си племенник.
	И ще му занесе тайно новата книга от поредицата „Тъмната кула“, защото Стивън Кинг, заедно с още десетина други, не попадаше в списъка на Илайза и Греъм с одобрени автори.
	Но никой нямаше да пострада, защото те нямаше да разберат. Зейн много го биваше в пазенето на тайни. Може би прекалено много, помисли си Емили, докато се гримираше криво-ляво. Не прекарваше достатъчно време с децата, но понякога, докато беше с тях, изпитваше… някакво смътно чувство, че нещо не е наред.
	Помисли си, че вероятно си въобразява, докато нахлузваше ботушите. Сигурно просто търсеше повод да постави черна точка на сестра си. Като малки не бяха близки — противоположностите невинаги се привличаха, а разликата им от шест години като че ли беше спомогнала в това отношение.
	Не се сближиха и когато пораснаха. Макар по принцип да се държаха любезно една с друга — само по принцип — под повърхността, като подводно течение, неизменно се надигаше взаимната неприязън.
	Всъщност, ако не бяха родителите й и племенниците, Емили спокойно можеше да мине без контакти с Илайза до края на живота си.
	— Каква ужасна мисъл — промърмори тя, докато слизаше забързано по стълбите.
	Още по-неприятно бе, защото подозираше, че отчасти тази неприязън се дължи на завист, а това я караше да се срамува. Илайза беше по-красива от нея. Не че самата Емили не беше достатъчно симпатична, дори без домашните маски за лице. Но Илайза беше истинска красавица, а и имаше по-големи гърди. И, разбира се, през шестте години преднина, с която разполагаше, беше опитала от всичко първа.
	Участва в училищни пиеси, стана капитан на мажоретките, окичи се с короната на Кралица на бала. А след като завърши гимназия, нима баба им и дядо им не й бяха подарили лъскаво сребристо беемве кабриолет?
	Накрая си намери доктор за съпруг. При това хирург и красив като кинозвезда. Последваха годеж в кънтри клуб, префърцунено моминско парти, екстравагантна и пищна сватба.
	И сестра й изглеждаше зашеметяващо, спомни си Емили, докато изключваше котлона, на който къкреше супата. Приличаше на кралица с красивата дълга бяла рокля.
	В онзи ден не изпитваше ненавист към Илайза. Радваше се, че е щастлива — макар самата тя да бе принудена да облече розова рокля с буфан ръкави.
	Но после неприязънта започна отново да се трупа.
	— Стига си мислила за това — заповяда си на глас, облече палтото и си сложи шапка и ръкавици. — Коледа е, а горкият Зейн е болен.
	Взе си чантата, вече беше пъхнала книгата на Стивън Кинг, пренесе тенджерата със супа до пикапа с помощта на ръкохватки и се отправи към дома на Илайза.
	Автомобилът беше почистен, измит и полиран — задача, която отметна от списъка вчера — затова по таблото нямаше залепени бележки. И лично беше огледала всички бунгала, тъй че когато родителите й попитаха (а те щяха да го направят), можеше да ги увери, че „Бунгала Уокър“, семейната фирма, е в изрядно състояние.
	Сега, след като родителите им се пенсионираха, й беше приятно да ръководи семейния бизнес. Изпитваше известна неприязън (пак това усещане!), когато връчваше чековете на Илайза с полагащата й се част от печалбата всяко тримесечие. Илайза не си мръдваше пръста, но беше част от семейството и получаваше дял от печалбите от бизнеса, който родителите им бяха изградили, а Емили беше поела.
	Поне сега къщата е само нейна, помисли си, след като постави тенджерата на пода до предната седалка и погледна назад.
	Обичаше къщата, дървото и камъка, голямата веранда, опасваща цялата сграда. Тъй като нямаше деца, а вероятността да има беше малка, възнамеряваше да я остави на Зейн и Брит, когато дойде времето.
	Можеше някой от тях да заживее тук. А може би щяха да я дадат под наем или продадат. Тя щеше да е умряла до тогава, така че ще й е все едно.
	— Чудна мисъл точно по Коледа.
	Засмя се на себе си, качи се в пикапа, като си представяше колко красиво ще изглежда къщата по здрач, когато пъстрите лампички светнеха и коледната елха засияеше през прозореца. Както на всяка Коледа, откакто се помнеше. Изпълнена с ухание на бор, червени боровинки и прясно изпечени курабийки.
	Докато изкарваше колата към главния път, издуха бретона от очите си. Не беше успяла да вмъкне посещение при фризьора в списъка със задачите около Коледа и подстрижката трябваше да почака.
	Пое по пътя покрай езерото Рефлекшън, пусна радиото, усили звука и заприглася на Брус Спрингстийн, докато минаваше покрай бунгала, кейове и къщи на брега, след което зави към градчето, сгушено на фона на заснежените планински върхове, издигащи се в светлосиньото зимно небе.
	По пътя се редуваха баири, падини, остри завои — Емили познаваше всеки сантиметър от него. Мина по главната улица само за да види коледната украса на магазините и звездата, увенчала хотел „Лейквю“.
	Зърна Сайръс Пъфър да бута количка, пълна с торби, към паркирания си пикап. Със Сайръс бяха женени близо шест месеца — боже, преди цели десет години. Бързо обаче установиха, че се разбират по-добре само като приятели, които правят секс, отколкото като съпрузи, и се бяха развели, поне според нея, по възможно най-разбрания и дружелюбен начин.
	Спря, за да го поздрави.
	— Пазаруваш в последния момент, а?
	— Май така излиза. — Той се усмихна широко. Привлекателен мъж с рижа коса и добро сърце. — Марлен искаше сладолед, задължително ментов с шоколадови стърготини.
	— Какъв прекрасен съпруг излезе от теб.
	Сайръс бе намерил подходящата жена при втория си опит. Самата Емили ги беше запознала и в крайна сметка я поканиха за кума на сватбата.
	— Старая се. — Усмивката не слизаше от лицето му. — Все пак имам късмет, че не поиска сладолед с кисели краставички.
	— Господи! — Емили стисна лицето му в ръце. — Мили боже, Сай! Ще ставаш татко!
	— Вчера получихме резултатите от изследванията. Марлен предпочита засега да не разгласяваме новината. Казахме само на нейните и на моите родители, но няма да възрази, че съм казал и на теб.
	— И думичка няма да обеля, но ще изтанцувам един танц в твоя чест. — Тя го придърпа през прозореца и го млясна силно. — Прекрасен коледен подарък. Предай на Марлен най-искрените ми поздравления. А ако желае да си поговори с някого, нека ми се обади.
	— Непременно ще й предам. Ем, имам чувството, че ще се пръсна от щастие. А сега трябва да се прибирам, за да занеса сладоледа на бъдещото мамче.
	— Предай й, че искам аз да организирам бебешкото празненство.
	— Наистина ли?
	— Разбира се. Весела Коледа, Сай. Боже мили, каква новина!
	Усмивката не слезе от лицето й по целия път през града към Лейквю Терас.
	Щом навлезе в квартала, както винаги си помисли: _Бих си теглила ножа, ако се налагаше да живея тук._
	Вярно, къщите бяха големи и в повечето случаи красиви. Освен това не бяха напълно еднакви, тъй като, доколкото си спомняше, при изграждането на комплекса жителите имаха право да избират между няколко различни архитектурни стила. Както и много варианти за пристройки.
	Според нея от квартала лъхаше злокобна прилика със Степфорд. Пълно съвършенство — до спретнатите тротоари, павираните или асфалтирани алеи към домовете, малкия парк — достъпен единствено за жителите и гостите на комплекса — със симетрично разположени дървета, пейки и алеи.
	Но сестра й го обожаваше, а и честно казано подредените редици от пищни къщи с идеално окосени морави подхождаха чудесно на Илайза.
	Отново си обеща да се държи любезно и зави по алеята пред дома на сестра си. Занесе тенджерата до входната врата и натисна звънеца. Като непозната, а не като роднина. Но те държаха палата си постоянно заключен.
	_Дръж се прилично_, помисли си отново и лепна усмивка на лицето си.
	Не помръдна, когато Илайза отвори вратата, невероятно красива, с бял зимен панталон и червен кашмирен пуловер, по който на меки вълнисти кичури се спускаше тъмнокафявата й коса.
	В очите й, светлозелени и пронизителни като на Емили и цялото семейство Уокър, проблясваше само леко раздразнение.
	— Емили, нямахме представа, че ще идваш.
	Не й пожела Весела Коледа, не я покани да влезе.
	Но Емили продължи да се усмихва.
	— Получих съобщението ти, че Зейн е болен и за промяната в плановете за утрешната вечеря. Звъннах ти, но…
	— Много сме заети.
	— Да, аз също. Но ми стана жал за Зейн и направих от прочутата лековита супа на мама. Пилешка с фиде. Той как е?
	— Спи.
	— Лайза, замръзвам. Няма ли да ме пуснеш да вляза?
	— Скъпа, кой е? — Греъм, идеалният мъж, облечен с кашмирен пуловер, разбира се, светлосив, пристъпи зад жена си. Усмихна се, но както Емили често забелязваше, усмивката не беше искрена. — Емили! Весела Коледа. Каква изненада.
	— Сготвих супа за Зейн. Наминах да го видя преди да взема мама и татко от летището.
	— Заповядай, влез. Дай да взема тенджерата.
	— Още пари. Може ли да я занеса направо в кухнята?
	— Разбира се. Много мил жест от твоя страна. Сигурен съм, че Зейн ще ти е благодарен.
	Емили пое към кухнята, следвана неотлъчно от Греъм, през украсения като за списание дом.
	— Къщата изглежда великолепно. — Тя остави тенджерата на печката. — Ще занеса на Зейн супа и ще поседя малко при него. Сигурно умира от скука.
	— Казах ти, че спи.
	Емили погледна към сестра си.
	— Може да се е…
	— Освен това е заразен — добави Греъм и прегърна Илайза през кръста. — Няма да ти позволя да се изложиш на вируса, особено след като ще прекараш следващите дни в близост със стари хора.
	Емили не смяташе родителите си за „стари хора“ и изразът я вбеси.
	— Всички сме здрави като бикове, а и Зейн без друго ще присъства на вечерята утре, тъй че…
	— Не, още няма да се чувства достатъчно добре. Трябва да си почива — каза Греъм със сериозния си и компетентен лекарски тон.
	— Но щом ще вечеряме у нас…
	— Така е най-добре за всички — прекъсна я бодро Греъм. — Ще дойдем да вечеряме у вас, за да могат родителите ви да видят Илайза и Брит, но няма да се застояваме.
	Емили зяпна от изненада.
	— Ще оставите Зейн сам на Коледа?
	— Той разбира защо се налага, а и без друго днес и утре почти целия ден ще спи. Но непременно ще прибавим пилешката ти супа към лечението — продължи Греъм, преди тя отново да възрази. — Аз съм не само негов баща, но и лекар.
	Само при мисълта, че Зейн ще прекара празника сам, болен в леглото, сърцето й се сви.
	— Не е редно. Не може ли, например, да си сложим маски? Та той е още дете, не бива да е сам по коледните празници.
	— Ние сме негови родители — рече Илайза остро. — Ние решаваме как да постъпим. Когато имаш свои деца, ако това изобщо се случи, тогава ти ще решаваш кое е най-добро за тях.
	— Къде е Брит? Поне нея да…
	— В стаята си. Приготвя някаква коледна изненада. — Греъм вдигна показалец пред устните си. — Пази го в дълбока тайна. Ще я видиш утре. Отново ти благодаря, че си толкова загрижена за Зейн, че чак супа си му сготвила.
	Той се отдръпна от Илайза, прегърна с твърда ръка Емили през рамото, завъртя я и я поведе към входната врата като арестант.
	— Предай на Куентин и Елън, че нямаме търпение да ги видим утре.
	— Бих могла да донеса подаръците на Зейн довечера, за да ги отвори утре сутринта.
	— Няма нужда. Той е на четиринайсет години, Емили. Довиждане.
	Не я изблъска навън в буквалния смисъл, но усещането беше същото. Очите й се насълзиха от гняв и възмущение, докато отиваше към колата.
	— Не е редно. Просто не е редно.
	Повтаряше тези думи, докато се качваше в колата и после докато излезе от квартала.
	Но тя им беше само леля. Не можеше да направи нищо.


	Будилникът на Зейн показваше 6:45. Вечерта, това поне беше ясно. Повече от двайсет и четири часа стоеше заключен в стаята, а лицето и коремът го боляха толкова силно, че почти не беше мигнал. Болката не отшумяваше, а отгоре на всичко изпитваше и зверски глад.
	Изял беше и другата половина от сандвича, който Брит му донесе през нощта. В осем сутринта майка му пристигна със суха препечена филийка, малка кана с вода и нова торбичка с лед.
	_Хляб и вода_, помисли си той. Затворническа храна.
	Защото той беше затворник.
	Майка му не обели и дума, той също.
	Сега наближаваше седем вечерта и никой друг не беше влизал в стаята. Тревожеше се за Брит. И нея ли държаха под ключ? Понякога _той_ — вече не можеше да мисли за този човек като за свой баща — ги заключваше в къщата. Но само за по няколко часа, а и можеха да гледат телевизия, да играят на игри или да правят нещо друго.
	Опита да почете — не му бяха взели книгите, но очите го боляха и получи ужасно главоболие. Завлече се с мъка до банята да се изкъпе, защото от силната болка се потеше, а и вече не можеше да търпи собствената си воня.
	Под душа, докато лицето му пулсираше под струята, се разплака като бебе.
	Приличаше на Роки след няколко рунда срещу Аполо Крийд.
	Трябваше да заякне физически. Бащата на Майк вдигаше тежести. В къщата им имаше цял фитнес център. Би могъл да помоли господин Картър да му покаже как да тренира. Щеше да се оправдае, че иска да се подготви за предстоящия бейзболен сезон.
	А след три години и половина щеше да замине да учи в колеж. Но как да остави Брит? Можеше да отиде в полицията и да им разкаже всичко. Но полицейският началник играеше голф с баща му. Всички в Лейквю уважаваха доктор Греъм Бигълоу.
	Мисълта беше болезнена, затова се замисли за бейзбола. Под завивките стисна в ръка бейзболната топка и я погали, усети шевовете, като дете, прегърнало плюшеното си мече за утеха.
	Чу изщракването на ключалката и стържещият му от глад стомах изпита облекчение.
	Докато не видя баща си, силует на фона на светлината от коридора. Висок, мускулест, с поднос в ръце и лекарската си чанта.
	Греъм влезе в стаята и остави подноса върху пейката в долния край на леглото. Върна се до вратата, светна лампата — господи, светлината прониза очите му като иглички! — и затвори вратата след себе си.
	— Изправи се! — нареди му безцеремонно.
	Зейн отново затрепери, но се надигна до седнало положение.
	— Вие ли ти се свят?
	_Внимавай_, помисли си той. _Дръж се почтително._
	— Да, малко, господине.
	— Гадене?
	— Малко. Но не колкото снощи.
	— Повърна ли? — попита Греъм и отвори медицинската чанта.
	— Снощи за последно.
	Греъм извади фенерче и светна в очите на сина си.
	— Проследи пръста ми с очи.
	Заболя го, дори това леко движение болеше, но Зейн изпълни нареждането безропотно.
	— Имаш ли главоболие?
	— Да.
	— Виждаш ли двойно?
	— Вече не.
	Греъм огледа ушите и зъбите му.
	— Забеляза ли кръв в урината?
	— Не, господине.
	— Имаш леко сътресение на мозъка. Имаш късмет, че след възмутителното ти поведение, състоянието ти не е по-лошо. Наведи глава назад.
	Зейн се подчини и Греъм стисна с пръсти носа му. Пред очите му като свръхнова избухна невъобразима болка. Извика и се опита да отблъсне ръцете на баща си. Греъм бръкна в чантата за инструменти и по цялото тяло на момчето изби студена пот от страх.
	— Моля те, спри. Боли ме. Татко, моля те.
	— Наведи глава назад. — Греъм постави длан върху гърлото му и стисна леко. — Дръж се като мъж, за бога!
	Зейн изпищя. Не успя да се сдържи. Не виждаше какво точно прави баща му. Но дори да отвореше очи, нямаше да види нищо през червената мъгла на болката.
	От очите му рукнаха сълзи. И тях не успя да сдържи.
	След като всичко приключи, просто се сви на треперещо кълбо.
	— Можеш да ми благодариш, че носната ти преграда няма да остане крива. Хайде, покажи благодарност.
	Зейн преглътна горчилката, която се надигна в гърлото му.
	— Благодаря.
	— Наложи се с лед. Оставаш в стаята си, докато тръгнем за курорта след Коледа. Паднал си с колелото. Защото си бил невнимателен. Когато пристигнем там, ще стоиш в хотела. След като се приберем, ще казваш, че си паднал, докато си карал ски. Защото си бил невнимателен и си излязъл на пистата преди да се излекуваш напълно от грипа. Проявил си инат. Ако се отклониш и на милиметър от тази история, лошо ти се пише. Ще издействам съдебна заповед да те заключат в някой изправителен дом. Ясен ли съм?
	— Да.
	Макар да лежеше със затворени очи, Зейн знаеше, че Греъм се е надвесил над леглото — висок, русокос и със самодоволна усмивка на лице.
	— Другата седмица ще напишеш писмо на баба си и дядо си, за да им благодариш за подаръците, които неблагоразумно са ти купили. Въпросните подаръци ще бъдат дарени на някоя благотворителна организация. А подаръците, които с майка ти избрахме за теб, ще бъдат върнати в магазина. Не заслужаваш нищо и затова няма да получиш нищо. Разбра ли?
	— Да. — _Няма значение, няма значение. Само се махни от тук._
	— Компютърът ще ти бъде върнат само за учебни цели. Лично ще го преглеждам всяка вечер. Ако след един месец покажеш достатъчно разкаяние, ако оценките ти останат отлични и ако преценя, че си си взел поука, ще ти върна останалите вещи. В противен случай и тях ще даря на някой, който ги заслужава повече. И ще ти забраня да играеш бейзбол не само за предстоящия сезон, но и за вечни времена. Ясен ли съм?
	Омраза. Зейн нямаше представа, че е възможно да изпитва толкова силна омраза.
	— Да, сър.
	— Започвам да проучвам и военните академии, като вариант за по-нататъшното ти образование, ако не влезеш в правия път. Леля ти донесе супа. Непременно да й благодариш, когато я видиш, ако изобщо се видите отново.
	Най-накрая той излезе и заключи вратата след себе си.
	Зейн не помръдна, докато не реши, че ще успее да преглътне вълните от болка. Знаеше, че баща му понякога е зъл и агресивен и че умее ловко да нахлузва маската на идеалния съпруг, баща и съсед и да крие същността си. Но до този момент нямаше представа или просто беше отказвал да приеме, че баща му е чудовище.
	— Повече никога няма да го наричам „татко“ — промърмори той. — Никога вече.
	Стана с мъка, седна на пейката до леглото и взе купичката със супа. Изстинала беше. Поредната подла постъпка.
	_Но в крайна сметка ще загубиш, копеле проклето_, заканваше се наум, докато ядеше. _По-вкусно ястие не съм опитвал през живота си._
	Когато световъртежът премина малко, отново се изкъпа, за да отмие потта, избила върху тениската му. След това, макар и с усилие, тръгна да обикаля из стаята. Все от някъде трябваше да започне да заяква. Искаше му се да изяде още една купичка със супа, но се задоволи само с леда върху лицето си.
	От долния етаж долетя коледна мелодия и Зейн отиде до прозореца. Погледна към другия бряг на езерото, където блещукаха светлинки. Различи къщата на леля си и си представи как там празнуват Бъдни вечер. Дали мислеха за него? Надяваше се да е така. Болен от грип на празника, колко жалко.
	Но те не знаеха какво всъщност му се е случило. А и какво можеха да направят дори да знаеха? Срещу човек като баща му — нищичко. Щом доктор Греъм Бигълоу твърдеше, че синът му е паднал с колелото или е пострадал на ски пистата, всички щяха да му повярват. Никой не би приел, че мъж като него е пребил сина си.
	Дори да научеха истината, с какво биха могли да помогнат?
	В никакъв случай не биваше да допуска да го пратят във военна академия. Нямаше да издържи там. И не можеше да остави Брит.
	Затова щеше да се преструва, също като родителите си. Ще се направи, че си е взел поука. Ще се държи почтително. Ще изкарва отлични оценки в училище. Ще направи каквото е необходимо.
	И един ден ще бъде достатъчно силен, достатъчно голям и смел, за да спре да се преструва.
	И все пак, кой би му повярвал? Може би леля му. Струваше му се, че тя не харесва особено баща му, нито майка му. Знаеше, че и те не я долюбват, защото непрекъснато говореха зад гърба й.
	Все обсъждаха как не била постигнала нищо в живота, как не можела дори да задържи съпруга си. И какво ли още не.
	Чу пианото и изпита известно облекчение. Щом Брит можеше да свири, значи беше добре.
	А може би трябваше да се сдобие с неоспорими доказателства. Би могъл да помоли Майк да му покаже как да инсталира скрита камера или нещо от този сорт. Не, не, не биваше да намесва приятеля си. Ако Майк се изпуснеше пред родителите си, те вероятно щяха да кажат на неговите.
	Без бейзбол до края на живота си, военна академия, нов побой.
	Липсваше му нужната смелост.
	Но можеше да опише страданията си.
	Въодушевен, отиде до бюрото и извади тетрадка, химикалки и моливи. Но реши да не прибързва. Някой от двамата можеше да намине през стаята му преди да си легнат. Хванеха ли го, здраво щеше да си изпати.
	Затова зачака, легнал в тъмното с бейзболната топка в ръка за компания и утеха.
	Чу баща му да се провиква:
	— Лека коледна нощ, Брит!
	А тя отговори:
	— Лека нощ.
	След няколко секунди сестра му прошепна през вратата:
	— Не успях да се промъкна незабелязано. Съжалявам. Чух те да викаш, но…
	— Няма нищо. Не се тревожи. Върви да си лягаш преди да са те хванали.
	— Съжалявам — повтори тя.
	Чу как вратата на стаята й се затваря. Известно време спа дълбоко. Събуди го смехът на майка му. Стъпките й нагоре по стълбите, приглушени думи, шум покрай вратата му. Не помръдна, остана да лежи със затворени очи и се постара да диша равномерно, защото можеха да го сварят неподготвен.
	И се оказа прав, защото след няколко минути ключалката изщрака. Светлината от коридора огря затворените му клепачи. Не ги стискаше, защото така щяха да разберат, че се прави на заспал.
	Дори след като вратата се затвори и ключът отново се превъртя, изчака известно време. Една минута, две, пет — отброяваше секундите наум.
	Когато реши, че е безопасно, се промъкна до бюрото и взе тетрадката и две химикалки. За всеки случай ги занесе в леглото заедно с малкото фенерче на Брит.
	Ако чуеше вратата да се отключва, щеше да има достатъчно време да ги скрие под одеялото и да легне.
	На светлината от фенерчето започна да пише.
C>
	Може би никой няма да ми повярва. Той ще отрече. А тъй като се ползва с уважение в града, няма да ми повярват, но учителката ми по английски каза, че когато записваш преживяванията си, можеш да ги осмислиш и запомниш по-добре. А аз не бива да забравям.
	На 23 декември, 1998 г., когато аз и сестра ми Брит… — зачеркна последното и го поправи на „двамата със сестра ми Брит“ — се прибрахме от училище, майка ни лежеше на пода, а баща ни я биеше. Когато се опитах да го спра, той преби и мен.
C$
	Писа повече от час.
	След като се умори, извади монета от касичката си и с нея развъртя решетката на вентилационния отвор. Скри тетрадката вътре. Прибра химикалките в чекмеджето на бюрото, макар на едната да й беше свършило мастилото.
	Накрая се мушна в леглото и заспа.


>>	3.

	Зейн изпълняваше всички нареждания. Болката намаля, синините избледняха. Никой в ски курорта не се усъмни в историята на доктор Бигълоу за злополуката с колелото, нито в заръката му Зейн да си стои в стаята по време на престоя им. А в Лейквю никой не се усъмни в историята на доктор Бигълоу за злополуката на пистата.
	Всъщност Емили се усъмни, защото й се стори странно, че са позволили на Зейн да кара ски преди да се е излекувал окончателно от грипа, но това не промени нищо.
	Животът продължаваше.
	Поуката, която Зейн си извади, беше, че трябва да е изключително внимателен.
	Чистеше и подреждаше стаята си без да му се напомня, вършеше домашните си задължения безропотно. Залягаше над учебниците, но от страх, а не защото му беше интересно. Понижеше ли се успехът му, щеше да получи наказание и да се сбогува завинаги с бейзбола. А бейзболът се превърна в единствената му мечта, като изключим плановете му за бягство.
	Вземеха ли го в професионален отбор, щеше да се махне от Лейквю и повече да не се връща.
	Всички се правеха, че на 23 декември не се е случило нищо. Всички обитатели на къщата в Лейквю Терас живееха с тази лъжа. Зейн премина успешно през всички изпитания, заложени от баща му — достатъчно умен беше, за да осъзнава, че той го проверява. Понякога го блъскаше силно или му удряше шамари без причина и по лицето му се изписваше задоволство, когато момчето свеждаше очи и не продумваше.
	Вечер, в тихата си стая, записваше истината.
C>
	12 януари. Греъм ме блъсна в стената. Заяви, че съм се мусил по време на вечеря и съм се държал като неблагодарник. Помолих бащата на Майк да не казва на никого, че ме учи как да тренирам с тежести, защото искам да изненадам отбора. Той и без това не говори с Греъм. Струва ми се, че му е неприятен. А на мен каза да не се обръщам към него с „господине“, защото се чувствал все едно отново е в армията, и тъй като тренираме заедно, мога да го наричам просто Дейв. Той е много мил човек.


	2 март. Заякнал съм!!! Вече мога да правя по три серии от дванайсет повторения със седемкилограмови гирички. А днес вдигнах от лежанката 35 килограма. И направих 36 лицеви опори. Качил съм три килограма. Според Дейв това е мускулна маса. Утре е първият ни приятелски мач преди началото на сезона и треньорът заяви, че ръката ми е бърза като ракета! Мисля, че се дължи на мускулната маса. На тренировката отбелязах няколко страхотни точки. Утре ще размажем „Орлите“! Илайза ми нареди да извадя съдовете от съдомиялната. Аз й казах „Дадено“. Греъм ме зашлеви. „Така ли се говори? Ще отвръщаш «Да, госпожо», шибано лекенце!“ След това зашлеви и нея, тъй като не ме поправила, и я нарече „Тъпа кучка“. Видях, че Брит ще се разплаче всеки момент и я спрях с поглед. Нямаше нужда и тя да отнесе някой шамар.
C$

	* * *

	Пишеше всяка вечер, описваше подробно мачовете, фитнес тренировките, тормоза, който баща му упражняваше.
	Описа колко горд и радостен се почувства, когато „Дивите котки“ от Лейквю спечелиха шампионата. Описа и как по време на мача баща му се преструваше на горд, но по пътя към къщи го засипа с критики за начина, по който тича към базите и подава топката на другите играчи. Описа как Дейв Картър го поздрави и го нарече „шампион“.
	През лятото, когато навърши петнайсет години, вече беше висок метър и осемдесет и тежеше шейсет килограма. Когато Дейв го наричаше „зла върлина, бойна машина“, той нямаше представа, че именно това е целта на Зейн.
	Вечерта на 23 декември се събуди от кошмар, облян в студена пот. Сънувал беше, че баща му е намерил тетрадката и го е пребил до смърт.
	Но не се случи нищо, празниците минаха спокойно.
	Сдоби се с първото си истинско гадже в лицето на Ашли Кинсдейл — засмяно русокосо момиче с отличен успех и звезда на девическия футболен отбор — и излезе на първата си истинска среща, когато я заведе на бала по случай края на учебната година през май.
	Тъй като отидоха заедно с Майк и неговата дама Мелиса Райли — почитателка на видеоигри и всевъзможни други готини работи — Дейв предложи да ги закара на бала и след това да ги прибере.
	Трябваше да си купи нов костюм и обувки и се престори, че тази задача му е досадна. Но тайничко му хареса. Освен това беше пораснал с пет сантиметра и то не само на височина. Ходилата му също се бяха удължили.
	Ненавиждаше прическата си — баща му нареди да се подстриже късо като войник, за да не забравя, че във всеки един момент може да го прати във военна академия. Но с изключение на това, смяташе, че изглежда много добре. Надяваше се докато завърши гимназия да е станал метър и деветдесет и може би мечтата му щеше да се осъществи. Тогава би могъл да гледа Греъм в очите. Греъм, който наричаше Ашли „ирландската курва на Зейн“ зад гърба й.
	Коремът още го болеше от удара, който получи заради грешката да вдигне очи последния път, когато Греъм обиждаше приятелката му.
	Още две години и два месеца, повтаряше си непрекъснато. Навърши ли осемнайсет, ще бъде свободен. Мислеха си, че ще замине да учи медицина в Университета на Северна Каролина в Чапъл Хил. Само че нямаше да стане тяхната. Зейн се целеше в Университета на Южна Калифорния. Не само щеше да замине на другия край на страната, но там имаха и престижен бейзболен отбор.
	Мислеше да кандидатства там, както и във Фулъртън и в Университета на Аризона. Щом Аризонският университет беше достатъчно добър за Бари Бондс, то щеше да свърши работа и на Зейн Бигълоу.
	В документите щеше да посочи адреса на Емили и ако го приемеха, щеше да й каже. Сигурен беше, че леля му няма да се раздрънка. Би разбрала, че не иска да става лекар. Ако успееше да спечели стипендия, щеше да се справи сам. Греъм би платил таксите само ако синът му отидеше в одобрен от него университет, затова трябваше да заслужи стипендия.
	Имаше голяма вероятност да успее. Успехът му беше отличен, а треньорът щеше да му даде препоръка за бейзболния отбор. По математика и биология никакъв го нямаше, но успяваше да изкара високи оценки и по тези предмети.
	В това отношение беше вечно задължен на Майк.
	На предварителните зрелостни изпити получи 1200 точки. Но само 500 по математика и това му донесе шамар и удар с юмрук в корема. Следващата пролет трябваше отново да се яви, за да увеличи резултата си по математика, тогава щеше да е по-добре подготвен.
	Реши да не мисли повече по този въпрос. Предстоеше му да отиде на бала с приятелката си!
	При почукването на вратата раменете му се стегнаха, но после си спомни, че родителите му не чукат. Отвори и видя, че на прага стои Брит.
	— Леле, какъв си изтупан!
	— Елегантен съм, нали? Като изключим смотаната прическа.
	— Поне не трябва да се връзваш на опашка всеки ден или да си правиш кок за уроците по балет. На Клоуи й позволиха да се подстриже късо и да си слага гел. Много е сладка. Вече съм на тринайсет, а трябва да се връзвам като осемгодишна.
	— Майк и Мел си направиха еднакви сини кичури за бала.
	— Е, те са странни птици. — Брит седна тежко на леглото. — Познаваш ли… Мейджър Лаури?
	— Бегло. Деветокласник, играе баскетбол. Взеха го в отбора на гимназията. Защо питаш?
	Брит започна да увърта опашката си около пръста.
	— Няма причина. Просто се чудех дали го познаваш.
	— О, я стига — изсумтя Зейн. — Той е в гимназията. А ти не си.
	— Следващата година и аз ще уча там.
	— Значи си падаш по Мейдж — изкиска се той. — Трябва да упражняваш целувки в огледалото, за да…
	— Млъквай.
	Като по-голям брат се чувстваше длъжен да издаде няколко мляскащи звука. Но изведнъж спря и се обърна рязко.
	— Господи, Брит, не се забърквай в неприятности.
	— Не ти влиза в работата.
	Когато тя вирна нос и понечи да стане, той я спря с жест.
	— Мейджър е чернокож.
	Очите й проблеснаха гневно.
	— Ако ще говориш като расист, няма да…
	— Стига, знаеш, че не е така.
	Тя вирна нос още повече.
	— И аз така си мислех.
	— Чуваш ли го какви ги говори за Ашли, само защото баба й и дядо й са пристигнали от Ирландия? Представяш ли си какво ще каже и как ще постъпи, ако те види с чернокожо момче.
	Брит се отпусна тежко на леглото.
	— Няма значение. Мейджър и без друго не ме забелязва.
	Ако Греъм научеше…
	— Трябва много да внимаваш. Действай разумно и предпазливо. Още пет години. Знам, че ти се струва цяла вечност, но ще минат бързо.
	— Мама ме кара да ходя на всякакви уроци, за да ме поканят на дебютантския бал, когато навърша шестнайсет. Балет, висок успех в училище, как се обличам, как говоря. Ти поне играеш бейзбол. А аз трябва да нося бели рокли и перли… Ужасно е, Зейн. — Тя скочи от леглото и закърши ръце. — Не ми харесва. Не искам да съм такава.
	— Да не мислиш, че на мен ми харесва? — Той посочи косата си. — Просто трябва да действаш разумно и внимателно. Особено след като замина за колежа. — Той погледна към вратата. — Мисля да кажа на Емили преди да замина.
	— Недей! — В очите и тона на Брит се прокрадна страх. — Той ще побеснее.
	— Така или иначе ще побеснее, когато разбере, че не съм в Чапъл Хил и съм се разкарал окончателно от тук. Вероятно ще си го изкара на теб. Трябва да има на кого да разчиташ. Емили ще ти помогне.
	— Как?
	— Не знам, но все ще направи нещо. — Тази мисъл постоянно го глождеше. — Няма да те оставя без да знам, че има на кого да разчиташ.
	— Не можеш да ме пазиш вечно.
	— Мога. Ще говорим за това по-късно… някъде навън. Ще измислим нещо. Може да кажем и на родителите на Майк.
	— Зейн, не бива. Те и без друго няма да ни повярват.
	— Дейв работи в спешното отделение и познава Греъм. Струва ми се, че никак не го харесва. Не го изрича на глас, но си личи. Ще говорим после — повтори Зейн. — Но няма да допусна да те бие.
	Брит понечи да каже нещо, но замълча и поклати глава.
	— Какво?
	— Нищо. Ще говорим после. Ако ни чуят…
	Зейн беше чел за военнопленници, които кроели тайно планове как да избягат. Двамата с Брит бяха като пленници в собствения си дом.
	Но за цели четири часа щеше да бъде свободен. От мига, в който се качеше в колата на семейство Картър, докато слезеше отново от нея, щеше да бъде нормално момче. И да се забавлява.
	Да, първо трябваше да отиде да вземе Ашли, да влезе в дома й и да си направят един куп снимки. Баба й и дядо й също щяха да присъстват, да снимат и да говорят с готиния си акцент.
	А Ашли изглеждаше чудесно, беше с коса на масури — каза, че майка й я накъдрила с ролки, каквото и да означаваше това. Зейн й направи комплимент за роклята, която беше синя като очите й.
	Организационният комитет беше украсил физкултурния салон като морски бряг. Темата беше „Пуснете се по вълните!“. Декорът не го впечатли, но диджеят и светлинните ефекти бяха страхотни.
	И понеже Майк никак не го биваше в танците, движенията на Зейн изглеждаха напълно координирани в сравнение с него. Най-приятни му бяха блусовете, когато трябваше само леко да се поклаща, пристиснат в Ашли.
	Тя вече му беше позволила да докосне гърдите й — през блузата, разбира се, но ги беше опипал. Надяваше се, че скоро ще може да им се наслади и без дрехите.
	Начинът, по който му се усмихваше, го обнадежди.
	Тя обгърна врата му с ръце и го придърпа леко, което означаваше, че иска да го целуне. Устните й имаха вкус на плодови дражета, а тялото й ухаеше на цветя.
	— Вечерта е прекрасна — промълви тя. — А след седмица започва лятната ваканция.
	— След три дни и половина — поправи я той.
	— Още по-хубаво. Но… ужасно ще ми липсваш, когато заминеш на почивка в Италия.
	— А после ти заминаваш за Ирландия. — Той я прегърна силно. — Иска ми се да заминавахме по едно и също време. Тогава щяхме да сме заедно в Европа.
	— Непременно да ми пишеш. Аз също ще ти пращам писма. Жалко, че нямаш телефон. Тогава бихме могли да си пишем съобщения.
	— Ще се опитам да се сдобия с телефон. Нашите няма да ми вземат, но бих могъл да помоля Емили да ми купи един на свое име, а аз ще й дам парите.
	_И ще го държа на скришно място също като тетрадките._
	— Страхотно! Не мога да си представя как бих живяла без телефон. Сигурно се чувстваш откъснат от света. Всички имат телефони. Родителите ти са ужасно строги.
	_Представа нямаш._
	— Да, строги са.
	След края на песента Ашли остана в прегръдката му още за миг.
	— Е, другата година ще сме в единайсети клас. Може малко да ти отпуснат края.
	— Възможно е. Искаш ли да излезем навън и…
	Ашли отново се усмихна. Знаеше какво има предвид той.
	— Да, да вървим.
	Навън пролетната нощ бе хладна заради повяващия от езерото вятър и Зейн наметна Ашли със сакото си. И други ученици бяха излезли да си говорят, да изпушат скришом по някоя цигара или джойнт. И, естествено, за да…
	Зейн не приближи пушачите. Не си струваше заради подобна глупост да го пратят във военно училище. Заведе Ашли достатъчно далеч от лампите, за да могат да се целуват на спокойствие и да опипа гърдите й.
	И тъкмо когато помисли, че му е излязъл късметът, тя се отдръпна.
	— По-добре да забавим темпото.
	Усещаше разтуптяното й сърце с длани, а дъхът й излизаше на пресекулки. Де да беше задържала още минутка, може би дори само трийсетина секунди.
	— Не ми се иска, но така е редно — рече тя и го хвана за ръка.
	— Много те харесвам, Ашли.
	— И аз много те харесвам. Но по-добре да се връщаме вътре. Недей да ми се сърдиш.
	— Не ти се сърдя. — Наистина не й се сърдеше, само може би бе малко подразнен и с ерекция, заради която не беше сигурен дали може да върви спокойно. — Разбирам те. Просто… непрекъснато мисля за теб. Представям си как сме заедно.
	Очите й приличаха на езерото, толкова нежни и сини.
	— Да ти призная, аз мисля за същото. Затова искам да влезем вътре. Баба ми била на моите години, когато забременяла с баща ми.
	— Божичко!
	— Нали? Ела, да вървим да танцуваме.
	Не беше мислил сериозно да спи с Ашли, поне не като реалистична възможност, а сега се чувстваше объркан, след като разбра, че и на нея й минаваха подобни мисли.
	А това никак не помогна да се справи с ерекцията.
	— Аз… ъ-ъ, трябва да…
	Ашли погледна надолу и се усмихна. Сините й като водата очи се засмяха.
	— О, добре, нека поговорим за математика.
	— Да, това определено ще помогне.
	Прекара си страхотно. Когато изпрати Ашли до тях, получи напълно сериозна целувка. И отново се наложи да си мисли за математика, за да се върне до колата без да се изложи.
	Реши, че когато опише вечерта в дневника си, в известен смисъл ще я преживее наново. И поне този път нямаше да се налага да пише за неприятни неща като побои, контролни, домашни или вербалните атаки на Греъм.
	— Благодаря, че ме докара — каза той на Дейв, а с Майк плеснаха длани на раздяла.
	Пое към вратата, макар да му се искаше да се поразходи из квартала и да си мисли за целувката на Ашли на спокойствие.
	Може би щеше да хапне скришом — строго забранено беше да се яде след вечеря — тъй като от танците умираше от глад. Замисли се дали да рискува да си направи сандвич, но подозираше, че Греъм брои резените шунка в хладилника.
	В крайна сметка реши да не опитва. През последните няколко дни Греъм беше особено агресивен. Не го беше бил, но ръмжеше като куче, което ще те ухапе всеки момент.
	Щом отключи вратата и влезе, баща му оголи зъби срещу него.
	— Закъсня. — Стоеше във вестибюла с чаша уиски в едната ръка и очи, студени като лед.
	— Единайсет и половина е, господине.
	— Единайсет трийсет и _четири_ е. Не познаваш ли часовника?
	— Не, господине.
	— Времето е важно. Спазването на правилата е важно. Излизането от къщи за развлечение е привилегия, а не право.
	— Да, господине. — _Още две години и два месеца_, заповтаря като мантра наум.
	— _Моето_ време е ценно. Да не мислиш, че ми е приятно да стоя и да чакам сина си, на когото не мога да имам доверие, че ще спази уговорката?
	Зейн инстинктивно сведе очи, защото усещаше, че баща му ще избухне. Може би се дължеше на уискито или на неясната причина, поради която през последните няколко дни беше особено заядлив.
	— Съжалявам. Явно сме се забавили, докато оставим момичетата…
	Очакваше блъсването, затова се остави силата му да го премести с няколко крачки назад.
	— Не искам да слушам оправдания! Трябвало е да поемеш отговорност за разпределението на времето и да спазваш правилата. Но, понеже както обикновено, си безотговорен и непочтителен, си наказан за две седмици. Забранявам ти да говориш по телефона, да играеш видеоигри и да се занимаваш с каквито и да било дейности на открито, включително да играеш бейзбол.
	Зейн вдигна рязко глава.
	— Но ще играем на финала на щатското първенство. За втора поредна година ще спечелим титлата и…
	По лицето на баща му се изписа самодоволство.
	— Значи заради безотговорното си поведение ще разочароваш и съотборниците си, и училището. Никаква спортна слава за теб. Ти си пълен некадърник, Зейн. Винаги си бил такъв.
	Тогава Зейн осъзна каква е причината. Просветна в главата му като неонова табела.
	— Това било значи. Не искаш да играя и да съм част от печеливш отбор, не искаш да изпъквам по никакъв начин. Хващаш се за най-дребното нещо, за да ми отнемаш всичко. Ти…
	Шамарът с опакото на ръката го изненада, само защото бе дал воля на собствената си ярост.
	— Удължавам наказанието с още две седмици. — Греъм хвърли чашата, сграбчи Зейн за ризата и го блъсна във вратата.
	И в този миг Зейн разбра, че е прав. Четирите минути бяха повод да му отнеме нещо, което обича. Ръцете му се свиха неволно в юмруци.
	— Пи ли алкохол?
	— Не.
	Греъм отново го блъсна назад.
	— Не ме лъжи! Взима ли наркотици?
	— Не.
	— Но си се промъкнал в храстите и си го начукал на онази курветина, нали?
	— Не! Ашли не е курва.
	— Тя е обикновена мръсница, но ти си прекалено глупав, за да видиш, че само се опитва да се докопа до парите ми. Закъсняваш, прибираш се разпасан, не ми казвай, че не си я опънал.
	Зейн беше свалил вратовръзката и сакото — като всички останали момчета на бала.
	— Не съм взимал наркотици, не съм пил алкохол и не съм правил секс. Просто отидох на училищна забава.
	Ударът в корема му изкара въздуха, но го очакваше.
	— Никакъв мъж не си, щом не можеш да свалиш гащите на една ирландска курва.
	— Греъм!
	Той дори не се обърна при паникьосания вик на жена си.
	— Затваряй си устата. Зает съм.
	— На Брит й е лошо. Повърна на пода.
	— Тогава върви да почистиш!
	— Греъм, много й е зле. Направи нещо!
	— Ще видиш какво ще направя. — Той запрати Зейн настрани и хукна към нея по стълбите.
	Зейн гледаше безучастно как Греъм налага с юмруци Илайза, а тя се опитва да го зашлеви. _Дано се избият_, помисли си той, _като проклети животни_. Искаше единствено да се промъкне покрай тях, за да отиде при Брит.
	Тръгна предпазливо по стълбите, но виковете, ругатните и размяната на удари накараха Брит да изтича от стаята си. Бледа като призрак, тя запуши уши.
	— Престанете, моля ви! Не издържам повече. Не издържам!
	Този път Брит си издейства страховит шамар. Щом чу вика на сестра си и я видя как пада, нещо в Зейн се скъса. Той хукна нагоре по стълбите, пламтящ от ярост. Макар Греъм да се обърна в опит да се защити, не успя да избегне юмруците на Зейн.
	— Да видим сега дали ще ти хареса.
	Мускулите, които тренираше повече от година, задвижваха мощно юмруците му, а мрачното удоволствие да види шока, изписан по окървавеното лице на Греъм, му даваше сили.
	Писъци. Всички пищяха. Зейн не спираше, не можеше да спре, докато не повалеше мъжа, който превърна живота му в ад.
	Някъде далеч Брит викаше за помощ и казваше адреса им. Усети ноктите на Илайза да го дерат по лицето, но не спря.
	Тогава усети, че се олюлява, полита и се прекатурва. Лакътят му се удари в едно от стъпалата както чук удря пирон. Усети изпукване, нещо се счупи и в главата му избухна болка, когато се удари в друго стъпало.
	Зашеметен, опита да стане, успя да се изправи на колене и вдигна разтреперани юмруци да се защити.
	Но Греъм не се спусна в атака. На площадката на стълбите нямаше никого. И Брит беше спряла да пищи.
	Осъзна, че това може да е още по-лош знак и се надигна, но отново падна. Не можеше да движи глезена си, затова запълзя.
	Тъкмо стигна в подножието на стълбището, когато видя Греъм да влачи Брит за косата. В другата ръка държеше лекарската си чанта.
	Сестра му не се съпротивляваше, не плачеше, не помръдваше и за пръв път Зейн се уплаши, че е мъртва.
	— Не смей да я докоснеш отново, кучи сине.
	— Ти си виновен — отвърна Греъм равно и тръгна надолу по стълбите. — Вече няма да ходиш във военна академия. Ще ти се иска да те бяха пратил там, но вече е късно.
	Той застана над Зейн и наведе глава да го огледа внимателно.
	— Метнал си се на рода на майка си в липсата на амбиции и в разхайтеността. Дори се съмнявам, че си ми биологичен син.
	— Надявам се да си прав.
	Ритникът в корема беше почти небрежен.
	— Но юридически съм ти баща, при това съм един от най-уважаваните хора в града. Всяко действие си има последици. И сега ще ги понесеш.
	— Майната им на последиците. Какво си сторил на Брит, копеле?
	— О, не, _синко_, ти й го причини.
	Чу се вой на сирени. _Слава богу_, помисли си Зейн. Брит се беше обадила в полицията.
	— Ще те вкарат в затвора.
	Греъм се изкиска, поклати глава, остави чантата и се отправи към вратата.
	— Малоумник като теб няма как да е моя кръв.
	— Илайза!
	— Да, Греъм.
	— Прави каквото ти казах.
	Той отвори вратата, пое си дълбоко въздух и изтича навън.
	— Насам! Насам! — На верандата размаха ръце, за да привлече вниманието на полицейската кола. Престори се, че гласът му трепери и дори пусна няколко сълзи.
	Не се изненада, когато от колата изскочи началникът на полицията Том Бост. Все пак старателно беше изградил приятелство с този човек. И го смяташе за идиот, от когото може да се възползва.
	_Няма смисъл да преувеличавам_, помисли си Греъм, приведе се напред и се подпря с ръце на коленете си, сякаш беше задъхан.
	— Мили боже, Греъм. Какво, по дяволите става? Семейството ти…
	— Господи, Том, трябва ни линейка.
	— Пътува насам.
	— Зейн… Не знам как… Той… нападна майка си. Започна да я удря с юмруци, Том. След това се нахвърли върху малката Брит. Хукнах по стълбището да го спра. Сбихме се. Сбихме се. Той падна по стълбите. Наложи се да дам на Брит приспивателно хапче. Синът ми е в тежко състояние, Том. Зле е. И ми се струва, че си е изгубил ума.
	— Почакай тук. — Началникът даде знак на един от помощниците си.
	_Обаждане до полицията от дома на семейство Бигълоу ще вдигне на крак целия участък и още как_, помисли си Греъм, докато клатеше глава и куцукаше след Том към къщата.
	— Том, Том. — На площадката на стълбището Илайза държеше отпуснатото тяло на Брит в ръце. — Повикай линейка. Детето ми. Милото ми момиченце!
	— Линейката идва насам. Боже, Зейн. — Том клекна. — Какво те прихвана? Дрогиран ли си?
	— Не. Не. Той отново я биеше, а след това се нахвърли върху Брит. Опитах се да го спра.
	— Как може да говориш така? — Илайза заплака и прегърна силно Брит. — Греъм никога не е посягал нито на мен, нито на децата! О, боже, Зейн, какво направи?
	Зейн зяпна стъписан.
	— Тя лъже. Той я е накарал.
	— Прибра се от училищния бал. Още бях буден, защото Брит е болна и повръщаше. Бях зает с нея и му казах, че не мога да говоря с него в момента. И той просто… озверя. Удари ме. — Илайза вдигна трепереща ръка към лицето си.
	Стиснал наранената си ръка, Зейн усети как всяка надежда в него угасва.
	— Що за майка си ти?
	— Винаги е завиждал на Брит, но нямах представа, че… — Илайза притисна Брит до гърдите си и захлипа.
	Двама парамедици влязоха тичешком в къщата.
	— Първо прегледайте тях — посочи Том към площадката.
	Греъм взе лекарската си чанта.
	— Искам да ги закарате в болницата.
	— Теб също — каза Том.
	Греъм кимна.
	— Том, ела да поговорим навън. Зейн твърди, че не е взимал наркотици и не е пил алкохол — обясни Греъм на парамедиците. — Не знам дали е вярно. Случвало се е и преди.
	— Лъжеш!
	— Успокой се, Зейн.
	Зейн позна единия парамедик — Нейт, приятел на Дейв.
	— Не съм посягал на никого. Кълна се, нищо не съм направил.
	— Добре, синко, сега ще те прегледаме.
	Зейн затвори очи.
	— Не го направих аз.
	— Не му давайте болкоуспокояващи — рече им Греъм, докато излизаше навън с Том. — Вземете му проби за алкохол и наркотици. Нямам му вяра.
	— Не взимам наркотици. — Зейн вече не плачеше. Изпитваше единствено обреченост и умора. — Не пия алкохол. За наркотици и алкохол изключват от отбора. Ще играем на финала на щатското първенство.
	Болката се завърна с пълна сила и той си спомни за двайсет и трети декември. Изпита обаче известно облекчение, когато превързаха стегнато ръката и глезена му.
	Сложиха го на носилка и го подкараха към вратата. Том се върна навъсен.
	— Трябва да му сложа белезници.
	— Господи, началник — Нейт сложи ръка върху здравото рамо на Зейн, — ръката му е счупена, лакътят му вероятно е раздробен. Възможно е да има фрактура и на глезена. Най-малкото е сериозно изкълчен. Не може да ходи. Има сътресение и е в шок. Няма как да избяга.
	— Процедурата е такава. — Бост навири брадичка. — Обвинен е в побой над трима души.
	Зейн се взираше в очите на Том, докато началникът го окова с белезници към носилката. Не зърна и капчица съчувствие, нито капчица съмнение. Точно както баща му го уверяваше, че ще стане.
	Все пак опита да се защити.
	— Не ги пребих аз.
	— Зейн, и двамата ти родители разказват друга история. Сестра ти спи, но утре ще говоря и с нея. — Бост постави длан върху ръката на Зейн, сякаш това би го успокоило. — Ще ти осигурим необходимата помощ.
	Изкараха го навън. Съседите бяха наизлезли от домовете си — чуваше ги как говорят. Кой би му повярвал? Никой от тях. Никой.
	Вдигна очи към небето. Същите звезди, които беше гледал с Ашли. Но всичко останало беше различно. Занапред всичко щеше да се промени.
	Чу как някой тича към него. Баща му идваше да го довърши.
	Никой нямаше да му попречи.
	Но се оказа Дейв, който го стисна за ръка.
	— Зейн, всичко ще се оправи.
	— Не съм удрял Брит. Не съм удрял майка си.
	— Знам. Защо сте го оковали с белезници?
	— Отдръпни се, Дейв.
	— Какво, по дяволите, става тук, началник? Докарах момчето преди половин час. Със сина ми ходиха на училищния бал. В отлично настроение бяха. Как пострада, Зейн?
	— Той отново я биеше. Първо се нахвърли върху мен, след това премина на нея. Но този път удари и Брит. Не можех да го допусна. Опитах се да го спра.
	В очите на Дейв зърна нещо, което липсваше в погледа на Том Бост. Видя, че му вярва.
	— Къде е Греъм Бигълоу?
	— Пътува към болницата с жена си и дъщеря си. И на мен ми е неприятно, Дейв, но Зейн е обвинен в нанасяне на побой. Ще го прегледат в болницата, а след това отива в „Бънкоум“.
	— Божичко, Том, та ти познаваш момчето.
	Бост не отстъпи.
	— Познавам и родителите му, които дадоха показания. Нямам друг избор, Дейв. Повдигнахме му обвинения, а съдия Уолас издаде заповедта за арест. Отдръпни се, ако обичаш.
	— Няма начин. Аз съм парамедик и ще го придружа. Все някой трябва да се застъпи за момчето. — Дейв се качи в линейката и помогна на колегите си да вкарат носилката вътре. — Какво е състоянието му, Нейт?
	Зейн протегна ръка към Дейв.
	— Той е чудовище — успя да промълви, докато затваряха вратите на линейката.
	— Кой, шампионе?
	— Греъм Бигълоу. Той е чудовище. Илайза също. Двамата са чудовища. Не им позволявай да наранят сестра ми.
	— Не се тревожи. Сега да се заемем с раните ти.
	— Емили. — Поне един човек му вярва, помисли си Зейн и отново затвори очи. Това му даде лъч надежда, от който го заболя почти толкова силно, колкото го болеше ръката. — Трябва да кажеш на Емили. Обади й се и й разкажи какво стана. Моля те.
	— Ще й се обадя. Не се тревожи за това сега.
	— Тя трябва да се погрижи за Брит. Аз вече няма да мога да я пазя.
	Очите му се насълзиха, когато Дейв го погали по главата, затова извърна лице и се унесе.


>>	4.

	Всичко се сливаше в мъгла. Сирени, светлини, гласове.
	Не отваряше очи; така го болеше по-малко.
	Припрени гласове говореха бързо около него, докато го изваждаха от линейката и го подкараха към спешното отделение. Чу гласа на Дейв — вървеше плътно до него и съобщаваше на някого стойностите на кръвното налягане и други показатели.
	Не го беше грижа.
	Ужасно студено му беше. Кога стана толкова студено?
	Искаше само да заспи. Искаше му се да беше взел бейзболната си топка, за да я стисне в ръка.
	Родителите му бяха излъгали, хората които уж трябваше да го обичат, да се грижат за него. Те бяха излъгали. Нямаше представа къде са. Може би бяха тук в болницата, но не бяха оковани с белезници за носилка.
	Може би бяха дошли в болницата, защото Греъм за пръв път беше ударил Илайза в лицето. И Зейн знаеше защо. Ударил я беше на видно място, защото беше планирал да излъже. Решили бяха да излъжат, че е ударил собствената си майка.
	И Брит.
	Отвори рязко очи. Белезниците издрънчаха, когато опита да седне.
	— Брит. Той преби Брит.
	— Кротко, Зейн. — За да го успокои и да измери пулса му, Дейв постави ръка върху китката му. — Трябва да ти направим рентгенови снимки.
	— Той я удари, удари я. Тя се обади в полицията. Чух я и се опитах да му попреча. Но той ме блъсна надолу по стълбите, извлече я от стаята й и й даде успокоително. Трябва да разбереш колко тежко е пострадала. Къде е тя?
	— Ще разбера как е — обеща Дейв. — Свързах се с Емили. Обадих й се докато пътувахме насам, както ме помоли. Тръгна веднага към болницата. И помолих доктор Маршал да се заеме с ръката и глезена ти. Тя е отличен ортопед. Най-добрият в болницата.
	— Предстои ни мач за титлата. Той ме обвини, че съм се прибрал с четири минути закъснение от бала и ме наказа. Забрани ми да играя бейзбол.
	— О, господи. — Дейв разтри очи и въздъхна тежко. — Трябва да разкажеш всичко това на полицията.
	— Опитах. Не ми вярват. Той е важна личност, а аз съм нищожество.
	— Не говори глупости. — Дейв се наведе към него. — Дръж се, Зейн. Дръж се. Погледни ме в очите. Вярвам ти и ще направя всичко по силите си, за да ти помогна. Първо ще се заемем с нараняванията ти.
	— Ще ме вкарат в затвора. Моля те, наглеждай Брит. Тя си няма никого, освен Емили. А нашите не позволяват на леля да идва често вкъщи.
	— Обещавам.
	Зейн се огледа. Леглото му беше отделено само със завеса, през която се чуваха шумовете на спешното отделение. Заговори шепнешком:
	— Отиди вкъщи, когато тях ги няма. Вземи ключа от джоба ми.
	— Защо?
	— Записах всичко. От дълго време си водя дневник. Тетрадките са зад решетката на вентилационния отвор над бюрото ми. Може би ще ми повярват, ако видят всичко написано черно на бяло.
	— Откога… — Дейв млъкна, когато някой дръпна завесата. — Сега ще ти направят снимки. — Но пъхна ръка в джоба на панталона на Зейн и взе ключа.
	Заведоха го в рентгена, а един от полицаите ги придружи.
	След това го закараха в стая с врата. Полицаят застана на пост пред нея.
	Пристигна лекарката. Заприлича му на варел — ниска и пълна. Прошарената й коса беше сплетена на плитка.
	— Здравей, Зейн. Аз съм доктор Маршал — представи се тя и взе картона му. — Да видим какво е положението. — Присви черните си като на гарван очи и погледна за миг към Дейв. — Имаш ли представа защо не са му дали болкоуспокоителни?
	— Баща му подозира, че е взимал наркотици. Убеден съм, че греши, но няма да му дадат никакви лекарства, докато не излязат резултатите от токсикологичния анализ.
	— Току-що ги прегледах. Чист е. По дяволите… извинявай, малкия.
	Лекарката отвори рязко вратата, повика медицинска сестра и започна да издава нареждания като генерал. Генерал Варел. И след няколко минути Зейн беше обгърнат от светлина и мекота.
	— Пръстите му изтръпнаха — каза тихо Дейв. — Кожата на лакътя е студена.
	— Виждам показателите, Дейв. Така, Зейн, имам добра новина. Глезенът ти не е счупен. Но е силно изкълчен и има скъсани сухожилия. Трябва да го налагаш с лед, да си почиваш и да държиш крака вдигнат, а в замяна ще ти сложим хубава шина. Ще ти направя списък с инструкции. След няколко дни ще започнем физиотерапия.
	Замаян от болкоуспокояващите, той й се усмихна.
	— Каква е лошата новина?
	— Ръката има три основни кости, и трите са счупени. Лакътят ти е разбит, малкия. Ще ти сложа шина и това ще облекчи болката и ще го обездвижи. Трябва да държиш ръката вдигната колкото се може повече. След няколко дни отокът ще спадне и ще ти сложим гипс. Може да се наложи да поставим и пирони, но трябва първо да те прегледам след като отокът спадне.
	Обгърнат от мъгла, Зейн отново й се усмихна.
	— Не е чак толкова зле.
	— Така те искам! Дори да се наложи операция, не се тревожи, много съм добра. Освен това ти си млад, красив и в отлична физическа форма. Бързо ще те излекуваме. Нали?
	— Добре. А дали ще ме пуснат от затвора за операцията?
	Усмивката й се стопи.
	— Не мисли за това. Първо ще се заема с повърхностните рани. Не бива да забравяме за това красиво лице, нали?
	— Този път той не успя да ми счупи носа. Знам какво е усещането.
	Очите на лекарката припламнаха и Зейн си помисли, че в тях гори огън.
	— Това е добре. Виждаш ли двойно — започна тя прегледа, а ръцете й, нежни като пърхащи пеперуди, зашариха по лицето му.
	В коридора прозвучаха викове — Емили — и Зейн понечи да стане от леглото.
	— Не мърдай — нареди му Дейв. — Остави лекарката да си свърши работата, а аз ще отида да видя какво става.
	— Кажи й за Брит. — Спомените започнаха да нахлуват през мъглата. — Разбери как е Брит. Той й налетя на бой. Опитах да му попреча. По-силен съм отпреди, но той все още е по-силен от мен.
	— Кой й е налетял на бой? — Без да спира да работи, доктор Маршал даде знак на Дейв да излезе.
	— Греъм. Така го наричам наум. От двайсет и трети декември насетне. Не миналата година, а по-миналата, когато ми счупи носа и ме преби.
	Дейв излезе от стаята и завари Емили да крещи на полицая.
	— Стига, Джим. Познаваш Емили. Тя е леля на Зейн.
	— Просто изпълнявам заповеди. Наредиха ми да не пускам вътре никой друг освен медицинските лица. Какво да направя?
	Дейв поклати мълчаливо глава и хвана Емили за лакътя.
	— Ела да поговорим.
	— Какво става, по дяволите? Колко тежко е пострадал Зейн? Не ми дават да видя дори Брит.
	— Ще ти разкажа какво казаха сестра ти и зет ти на полицаите, както и какво ми каза Зейн. Уверявам те, аз вярвам на Зейн.
	Дейв й разказа всичко без заобикалки, а Емили се подпря на стената и пребледня.
	— Трябваше да се досетя. Как може да съм толкова сляпа? Боже мили, та те са просто деца. Откога…
	— Не знам. Не се ли съмняваш в думите на Зейн?
	Въпреки бледостта, очите й припламнаха гневно.
	— Не изпитвам и капчица съмнение.
	— След като го прегледат и му превържат раните, ще го изпратят в „Бънкоум“, затвора за малолетни тук, в Ашвил.
	— Не може да… Това е дело на Греъм. — Емили стисна зъби и издиша през тях. — Той ще уреди да го задържат. Има връзки навсякъде. Дали бих могла да го изведа под гаранция?
	— Не знам, Ем. Зейн ми даде ключа си от къщи. Помоли ме да вляза и да взема тетрадките, които е скрил в стаята си. Записвал си е всичко. Не знам дали ще има някаква полза, но ще намеря начин да ги изнеса.
	— Но дали ще… Това е прекалено голяма услуга.
	— Зейн разчита на мен. Той е добро момче, Емили. И е добър приятел на сина ми, а по мое мнение онзи кучи син го бие от години.
	Емили избърса лице и погледна мокрите си от сълзи длани. Но как бе възможно да е плакала, след като изпитваше толкова силен гняв?
	— А Брит?
	— Не знам, но ми се струва, че сега Греъм за пръв път й е посегнал.
	— Не ме пускат да я видя, не ми казват как е, отказват дори да ми кажат в коя стая е. По нареждане на доктор Бигълоу всички посещения са забранени.
	— Леко сътресение, натъртена скула и множество синини. Съжалявам — добави Дейв, когато очите на Емили се насълзиха отново. — Дал й е приспивателни в къщата. Познавам повечето медицински сестри и от тях разбрах какво е състоянието й. Стабилна е и в момента спи.
	Той погледна към полицая и отведе Емили на няколко крачки по-далеч от него.
	— Ще отида да проверя дали Греъм и Илайза са още тук. Тя имаше няколко сериозни травми по лицето, той също.
	Емили стисна ръце в юмруци, кокалчетата й побеляха.
	— Бих им нанесла още няколко.
	— Разбирам те. — Дейв погледна към вратата на стаята. — Не исках да оставям Зейн сам преди да пристигнеш. Ще му кажа, че си тук в коридора и че Брит е добре и спи. После ще отида за тетрадките. Ем, ще го арестуват и не можем да им попречим. Трябва да отидеш в полицията и да им разкажеш какво ти казах. Аз ще донеса тетрадките. Тях ще покажем на полицаите тук, в Ашвил, а не на полицаите от Лейквю.
	— Ти си добър човек, Дейв.
	— И аз съм баща. Бог ми е свидетел, Зейн има нужда точно от това. Опитай се да го успокоиш, когато тръгнат да го местят в „Бънкоум“.
	Докато чакаше и крачеше нервно из коридора, Емили събуди свой стар приятел, адвокат в Райли, за да го помоли за съвет.
	Записа си имената на двама адвокати по криминални дела, които той й препоръча, и неохотно прие съвета му да не им звъни в един часа през нощта.
	Започна да съставя списък наум. Полицията, адвокат, може би дори социалната служба. И непременно да поговори със сестра си.
	Когато лекарката излезе от стаята, Емили само дето не я прекатури.
	— Как е той? Добре ли е? Аз съм леля му. Аз съм Емили Уокър, леля му.
	— По закон нямам право да ви дам информация. Но мога да ви кажа, че превързах раните му и в момента се чувства добре.
	— Докторе? — Полицаят Джим се покашля. — Дали е готов? Микробусът, с който ще го откарат до „Бънкоум“, чака отвън.
	Маршал сложи ръце на хълбоците.
	— И какво ще правите, ако кажа, че трябва да остане тук за наблюдение?
	Джим пристъпи от крак на крак и сведе очи.
	— Тогава, госпожо, трябва да ви кажа, че доктор Бигълоу заяви, че ще дойде и лично ще го изпише. Вижте, и на мен не ми е приятно, но момчето е нападнало майка си и сестричката си.
	— Това е долна лъжа.
	Изражението на Джим стана твърдо, но не погледна Емили в очите.
	— Това са показанията на родителите му. И според закона трябва да отиде в „Бънкоум“ до процеса. Хайде, докторе, изпишете го, иначе имам нареждане да съобщя на доктор Бигълоу. При всички положения отива в ареста.


	Зейн се чувстваше по-добре. Дали заради лекарствата, или заради странната шина, но болката намаля достатъчно, че да задреме на носилката.
	И се събуди, когато един санитар и един полицай го събудиха, за да го преместят в инвалидна количка. Щом го изкараха от стаята, Емили се спусна към него и падна на колене.
	— О, Зейн.
	— Емили, нямаш право да…
	— О, я млъквай, Джим, иначе ще кажа на майка ти, че си се държал грубо с мен! — заплаши го тя, докато докосваше посиненото лице на Зейн. — Познавам те от началното училище, Джеймс Т. Джаксън и досега никога не съм се срамувала така от теб.
	— Не го направих аз…
	— Няма нужда да го казваш, Зейн — прекъсна го Емили и продължи да го гали по главата. — Познавам те.
	— Моля те, грижи се за Брит.
	— Добре.
	— Обещай ми, че няма да допуснеш той да я бие.
	— Кълна се! Няма да допусна той отново да й посегне, каквото и да ми коства. Искам да ми обещаеш, че няма да униваш. Ще ти наема адвокат. С Дейв, баба ти и дядо ти, както и с хората, които те познават, ще направим всичко по силите си да те измъкнем.
	— Не е кой знае колко страшно. Просто затвор. У дома отдавна живея като в затвор.
	— Емили, трябва да го отведем. Моля те, отдръпни се.
	— Вярвам ти, Зейн. Вярвам в теб. И искам ти да ми повярваш, че ще направя всичко по силите си, за да ти помогна.
	Тя целуна разранената му буза, изправи се и отстъпи назад.
	Инвалидната количка се скри зад ъгъла, а тя се обърна с лице към стената и заплака. През сълзи извади с треперещи пръсти звънящия в джоба й телефон.


	Брит се събуди на тъмно, изстена и вдигна пръсти към пулсиращата си от болка буза. Лампата светна и баща й се извиси до леглото.
	Осъзна, че е в болница. По лицето на баща й имаше охлузвания. Едното му око беше насинено. Устната му беше подута.
	А очите му я гледаха студено и злобно.
	— Ето какво ще правиш — рече той. — Когато утре сутрин полицаите дойдат да те разпитат, ще им кажеш, че те е ударил брат ти. Нападнал е майка ти и я е повалил на пода. Започнал е да бие теб. След това нямаш спомени. Майка ти ме е повикала на помощ, но ти си повърнала и си се почувствала замаяна. Разбра ли?
	Зейн все й повтаряше да действа разумно и внимателно.
	— Да, господине.
	— Видяла си, че със Зейн се бием, и си се уплашила. Спуснала си се към телефона, за да се обадиш на полицията. Той е успял да се протегне покрай мен и отново те е ударил. Само това помниш. Ясно ли е?
	_Той те е посинил_, помисли си Брит. _Радвам се._
	— Да, господине.
	Баща й се надвеси над нея и сърцето й запърха като крилете на подплашено птиче.
	— Знаеш ли какво ще се случи, ако кажеш нещо друго? Мислиш си, че сега те боли? Но това е нищо. С майка ти казахме на полицаите, че Зейн се е развилнял. Те, естествено, ни повярваха. Зейн вече сигурно е на път към затвора.
	— Не, моля те…
	Той затвори устата й с длан и натисна леко.
	— Вече не можем да помогнем на брат ти. Той е болен, има психически проблеми. Вероятно взима наркотици. Нападна семейството си и ще остане в затвора, докато навърши осемнайсет години. Няма да има право да общува с теб, нито ти с него. Няма да има право повече да се върне вкъщи. Кимни, ако ме разбираш.
	Брит кимна.
	— Какви ли не страхотии могат да се случат на момиче, което не се подчинява на баща си. Особено, ако бащата е лекар. Не искаш да разбираш какви са тези страхотии, нали?
	Той я пусна, отстъпи крачка назад и се усмихна.
	— Усмихни се. Вече си единствено дете. Ще получаваш цялото ни внимание. Мисли си за това.
	Той тръгна към вратата.
	— А, забравих. Леля ти няма да ти дойде на свиждане. Наредих на сестрите да не я пускат при теб. Опасявам се, че тя ви влияе зле. Дори подозирам, че именно от нея Зейн е видял как да взима наркотици. Сега заспивай. На сутринта ще се приберем вкъщи. Аз отивам да видя майка ти и също да поспя.
	След като вратата се затвори, Брит не помръдна. Дъхът й излизаше на пресекулки, толкова накъсано и учестено, че ушите й забучаха. Трябваше да успокои дишането си. Майката на Клоуи ходеше на йога и все повтаряше колко важно е дишането. Брит опита да се овладее и да следва инструкциите на госпожа Картър, когато двете с Клоуи правеха йога упражнения с нея.
	Защото трябваше да намери начин да избяга. Не можеше да се прибере вкъщи с него. Нямаше да оцелее като единствено дете.
	Дишането й отново се учести и очите й започнаха да се насълзяват, но тя положи всички усилия да ги спре. Той каза, че Зейн отива в затвора. Трябваше да направи нещо. Но щом полицаите вярваха на родителите й, то едва ли щяха да повярват на нея.
	Лицето я болеше. Искаше просто да заспи и когато се събуди, всичко да е наред.
	Но това нямаше да стане, а и не можеше да заспи. Дори полицаите да не й вярваха, Емили щеше да й повярва. Може би и госпожа Картър. Може би.
	Брит стана бавно и запристъпва опипом из стаята, докато намери банята. Светна лампата и затвори вратата почти докрай, като остави малък процеп, през който да струи светлина, за да вижда.
	Не намираше дрехите и обувките си. В стаята й нямаше телефон. Той ги беше взел. Сетил се е, че може да избяга. За всичко беше помислил.
	Но тя също беше съобразителна. И първото, което й мина през ум, беше да намери телефон.
	Отиде до вратата и я открехна. В стаята се процедиха слаба светлина и шумове. В коридора беше тихо. Не знаеше колко е часът. Той й беше взел и часовника, но несъмнено беше късно през нощта. Или много рано сутринта.
	С разтуптяно сърце, тя се измъкна от стаята, боса и по нощница, стрелна се по коридора и се шмугна в друга стая.
	Вътре имаше две легла, но само едното беше заето. Също от дете, осъзна изведнъж. По-малко от нея. А на нощното шкафче до леглото, където спеше, имаше телефон. Тя го взе и отиде в другия край на стаята, седна на пода и се обади на Емили. Леля й не вдигна и на Брит й се доплака отново, когато се включи телефонният секретар.
	Но знаеше наизуст друг номер. Мобилният телефон на леля й. Ако и там не успееше да се свърже с нея…
	— Емили на телефона.
	— Емили. — Също като в безбройните си разговори със Зейн, Брит прошепна. — Моля те, помогни ни.
	— Брит! О боже, Брит. Не ме пускат да те видя. Добре ли си?
	— Не, не съм. Трябва да ни помогнеш. Татко каза, че Зейн отива в затвора. Заяви, че ако кажа какво се случи наистина, ще пострадам още повече. Не беше Зейн, а татко.
	— Знам, знам, миличка. Кажи ми номера на стаята си. Ще намеря начин да вляза. Аз съм тук, в болницата. В момента съм в спешното отделение.
	— Наистина ли си тук? — Сълзите най-накрая рукнаха от очите й, отприщени от обзелата я надежда. — Тук си.
	— Да, и ще дойда да те взема. В коя стая си?
	— Не съм си в стаята. Той е взел дрехите и обувките ми. Както и телефона. Влязох в друга стая, където едно дете спи. Не идвай тук! Всички изпълняват нарежданията му. Няма да те пуснат, а после ще му съобщят. Аз ще сляза долу.
	— Брит…
	— Мога да стигна до стълбището и да сляза.
	— По кое стълбище, знаеш ли?
	— В момента съм в стая… — Тя обърна телефона към светлината. — Номер 4612. Явно съм в педиатричното отделение, тъй като тук е настанено дете.
	— Добре. Отивам към стълбището в педиатрията. Ако не слезеш до пет минути, ще се кача.
	— Слизам, слизам.
	Тя понечи да остави телефона на земята и просто да избяга. Но се спря и се замисли. Ако някоя сестра влезеше, телефонът трябваше да бъде на мястото си. И не биваше просто да тича навън. Можеха да я хванат.
	Върна телефона на нощното шкафче и застина, когато момченцето на леглото се размърда и изстена насън. Покрай вратата минаха бързи стъпки и тя изчака, докато се отдалечат, преди да я открехне лекичко.
	Отвори вратата още малко, колкото да огледа коридора в двете посоки. Видя табелата, указваща къде е стълбището — намираше се ужасно далеч. Налагаше се да тича. Но тихо.
	Сякаш по даден сигнал като спринтьор на стартово блокче, тя се изстреля по коридора. Вратата към стълбището, масивна и тежка, сякаш я буташе назад, но успя да я отвори и продължи да тича.
	Някой можеше да я настигне. _Той_ можеше да я настигне. И тогава щяха да я заловят и да му кажат. Той отново щеше да й бие инжекция, отново щеше да я удари.
	Стигна до първия етаж и спря задъхана, но Емили я нямаше. Изтощена и отчаяна, седна разтреперана на стълбите. Може би той беше намерил Емили и я беше наранил. Попречил й беше да дойде. А може би дори…
	Вратата се отвори и Брит запуши уста с длан, за да не изпищи. Но се оказа Емили, която се спусна към нея и я прегърна.
	— О, Брит, миличка! — Отдръпна се малко и огледа лицето й, насиненото око, охлузената буза. — Какво ти е сторило онова мръсно, шибано копеле? Облечи това.
	Тя свали суитшърта си.
	— Оранжевото ти отива. Сложи си качулката. Сега ще вървим, няма да бягаме, а ще ходим нормално и право към изхода. В момента няма много хора наоколо, затова просто ще излезем спокойно и ще отидем до колата ми. Спрях на паркинга на спешното отделение, но излезем ли веднъж навън, би трябвало да нямаме проблеми.
	— Ти дойде. Ти дойде…
	— Разбира се, миличка. Хайде, хвани ме за ръката и дръж главата си наведена. Не говори и не се спирай. Готова ли си?
	Брит кимна и се вкопчи в ръката й.
	Поеха към изхода, Брит — с оранжевия суитшърт, боси крака и болнична нощница на цветчета. И в един часа през нощта никой не им обърна внимание.
	Навън Емили обгърна Брит през кръста. Момичето беше пораснало, осъзна изведнъж, и беше станало високо почти колкото нея. Растат като гъби. Не я беше виждала едва от няколко седмици.
	— Трябваше да ти дам обувките си.
	— Няма нищо. Още колко остава до колата?
	— Мъничко. Не се тревожи. — Но гласът й потрепери. — Ще се качим в колата и ще отидем в полицията.
	— Не! Полицаите вярват на него. Закараха Зейн в затвора.
	— Няма да ходим в полицията в Лейквю, а в Ашвил. И ще ги накараме да ни повярват, Брит. Дейв… господин Картър ще ни помогне.
	Коленете на Брит омекнаха и тя се олюля.
	— Бащата на Клоуи? Той ще ни помогне?
	— Точно така. Щом се качим в колата, ще му се обадя, за да му кажа, че си с мен. Той отиде да вземе тетрадките на Зейн.
	— Какви тетрадки?
	Емили продължи да води момичето напред, като избягваше осветените участъци.
	— Ще ти обясня.
	— Зейн тежко ли е пострадал?
	— Да. Но ще се оправи. И няма да им позволим да го държат дълго в затвора. Аз ще му намеря адвокат още утре сутрин. Ти трябва да разкажеш всичко на полицаите. Никой няма да те нарани повече, миличка, кълна се.
	— Много ме е страх.
	— И мен.
	— Ето, пристигнахме.
	Макар ръцете й да трепереха, докато отключваше пикапа и помагаше на Брит да се качи, умът й беше бистър и спокоен. Греъм Бигълоу нямаше повече да посегне на племенницата й, каквото и да й костваше това. Извади непохватно телефона си, докато сядаше зад волана.
	— Дейв, Брит е с мен и тръгваме към полицейския участък в Ашвил.
	— Как успя… няма значение. Взех тетрадките. Да се срещнем в полицията.
	_Движението е рехаво_, мислеше си Емили, докато внимаваше да не превиши ограничението на скоростта. А и вероятно още не ги търсеха. Всичко щеше да се нареди, всичко щеше да се нареди. Освен ако не я арестуваха за отвличане.
	Тя хвана Брит за ръката, колкото за да успокои нея, толкова и себе си.
	— Сега няма да те разпитвам, защото ще разкажеш всичко на полицаите. За да не ни обвинят, че сме се наговорили.
	Изпод оранжевата качулка, насиненото лице на Брит изглеждаше мъничко и бледо.
	— Какво ще правим, ако не ми повярват?
	— Ще ги убедим. Трябва да ни повярват.
	Насочи се право към полицейското управление и паркира пред сградата. Забеляза, че на паркинга за посетители няма нито една кола и не можа да реши дали това е добър, или лош знак.
	— Така, Брит, просто им кажи истината. Ако кажеш истината, всичко ще бъде наред.
	— Той ни караше да лъжем. Теб също трябваше да лъжем.
	— Повече няма да ви кара да лъжете.
	Емили отново хвана Брит за ръка и двете тръгнаха към сградата. На входа се разминаха с мъж, който тъкмо излизаше. Брит стисна силно дланта й.
	Мъжът изглеждаше уморен, а сакото му беше измачкано, сякаш беше спал с него. Наболата брада придаваше на лицето му загрубял и твърд вид. Той спря и ги проследи с поглед — жена с червени кецове, разчорлена тъмнокафява коса и избелели джинси и момиченце с насинено лице и боси крака.
	Емили не можеше да различи какъв цвят са очите му, но знаеше, че мъжът ги преценява.
	— Имате ли нужда от помощ?
	Преди Емили да успее да отговори, Брит се обади:
	— Вие от полицията ли сте?
	— Да. Неприятности ли имате?
	— Много големи. — Кафяви, забеляза Емили, очите му бяха кафяви като косата. — Можете ли да се легитимирате?
	Мъжът повдигна вежди, но бръкна във вътрешния джоб на сакото и извади значката си.
	— Инспектор Лий Келър. Искате ли да влезете и да ми разкажете какви точно неприятности имате? — Той хвърли на Брит поглед, при който у Емили се прокрадна надежда. — Май ти се пие безалкохолно. Ела да ти вземем.


>>	5.

	Инспектор Лий Келър предположи, че уморената жена е майка на детето, но реши да не прави прибързани заключения. Знаеше, че не бива да се осланя на предположения.
	Страхът обаче беше факт. И двете изглеждаха много уплашени. Факт беше и че някой е пребил момичето и го е вкарал в болница. Виждаше лицето и болничната нощница.
	Поведе ги през фоайето, махна с ръка на полицая на регистратурата, който понечи да му зададе въпрос, и продължи напред. Спря при автомата за напитки.
	— Какво безалкохолно искаш?
	— Аз… Може ли един спрайт, моля?
	— Разбира се. — Инспекторът погледна към Емили. — Какво предпочитате? Отвратително кафе или студена безалкохолна напитка?
	— Една кола, ако обичате. Имам монети.
	— Няма нужда. — Той пъхна няколко долара в процепа за банкноти и взе един спрайт и две коли.
	Поведе ги по друг коридор, после завиха и стигнаха до крило с надпис „Криминални разследвания“. Донесе два стола от друго бюро и седна на трети.
	— Заповядайте, седнете. Нека първо започнем с имената ви.
	— Не искам да ги казвам. Засега.
	Емили протегна ръка и прегърна Брит през раменете.
	— Миличка…
	— Няма нищо — каза Лий. — Тогава искаш ли да ми кажеш кой те наби?
	— Баща ми.
	— Посягал ли ти е преди?
	— Да.
	— О, скъпа. — Жената целуна момичето по главата.
	— Досега ми биеше само шамари или ме скубеше силно. Не казвах на… брат си. Не исках да му кажа, защото той щеше да се намеси, а тогава щеше да пострада още повече.
	— Къде е брат ти?
	Брит поклати глава и Емили вдигна с пръст брадичката й.
	— Инспектор Келър не може да ти помогне, ако не му разкажеш. Нали помниш какво се разбрахме? Трябва да кажеш цялата истина.
	— Тръгнала си от болницата без обувки — отбеляза Лий небрежно. — И без дрехи. Сигурно много си се уплашила.
	— Позвъних в полицията, но той изтръгна телефона от ръката ми и ме удари през лицето. А преди това ме удари, защото повърнах. Уплаших се, защото той побесня. Чувах го как не спира да крещи по адрес на Зе… на брат ми. Той отиде на училищния бал и, не знам защо, но това накара баща ми да побеснее. Майка ми си легна, но той остана да чака брат ми. Личеше си, че ще го пребие щом се прибере.
	— Баща ти често ли ви бие?
	— Бие майка ми и брат ми.
	— Аз не съм й майка, а леля — обясни Емили, когато Лий я погледна учудено. — Едва тази вечер научих за побоите. Трябваше да се досетя, но… — Тя поклати глава. — Хайде, разкажи всичко.
	— Когато брат ми се прибра, баща ми го погна. Заяви, че бил закъснял. С четири минути, представяте ли си? — Тя изведнъж се разпали. — Едва четири минути, а той изкара нещата така, сякаш Зейн е извършил тежко престъпление. Наказа го и му забрани да играе бейзбол, а това означава, че няма да може да играе на финала на щатското първенство. Обвини го, че е пил алкохол и е взимал наркотици. Но това не е вярно! И наговори ужасни неща за приятелката на Зейн. А тя е много добро момиче, но той я обиждаше и блъскаше Зейн, удари го в корема.
	Брит стисна здраво кутийката с безалкохолно.
	— Той удря там, където синините няма да се виждат. Нямам представа защо изтичах при майка ми, знаех, че тя няма да помогне, но все пак отидох при нея. И ми стана лошо и повърнах, а тя се ядоса и извика татко, който също се ядоса. Дойде и ме удари.
	Емили седеше смълчана до нея, а раменете й се тресяха от плач.
	— Тогава Зейн се качи по стълбите и удари татко. Искаше да му попречи да ме пребие. Направи го, за да ме защити. За подобно нещо не се влиза в затвора. Не бива да го затварят. Двамата се сбиха, разменяха си удари, а мама се нахвърли върху Зейн и започна да го дере по лицето, но той не спираше. Тогава татко удари мама по лицето, а аз се спуснах към телефона и се обадих в полицията. Чух Зейн да крещи и да пада. Звукът беше страшен. Мисля, че се претърколи по стълбите. Татко дойде и ме удари отново и каза на мама да му донесе чантата. Той е лекар. Нареди й да ме държи здраво, защото се съпротивлявах, а той извади спринцовка и ми инжектира нещо. Това е истината.
	Брит се облегна назад, затвори очи за миг, след което ги отвори отново, взря се в инспектора и кръстоса твърдо ръце пред гърди.
	— Добре — изрече внимателно Лий и кимна. — Полицията не дойде ли?
	— Явно са дошли, но заради инжекцията се събудих чак в болницата, а баща ми стоеше в стаята и чакаше. Нареди ми какво трябва да кажа. Искаше да излъжа, че Зейн е нападнал мама, мен и него. Заплаши, че ако не кажа така, ще пострадам още повече. Рече, че никой няма да ми повярва, ако кажа нещо различно, а и Зейн вече пътува към затвора. Каза, че ще бъда единствено дете. Изнесъл беше телефона от стаята и беше наредил на сестрите да не пускат никого при мен. Накрая отиде да поспи. Мисля, че мама също е настанена в болницата.
	Лий си отбеляза наум подробностите, включително името на брата — Зейн, както и професията на бащата — лекар. Братът е спортист — несъмнено бейзболист, след като му предстои финал за щатското първенство. И е гимназист, значи е по-голям от момичето.
	— Разкажи ми за майка си.
	— Той обикновено не я удря на места, където ще се виждат синините, но тази вечер беше различно. Понякога тя отвръща на ударите, но… — Брит се изчерви, стисна устни и погледна жално към Емили.
	— Не се притеснявай. Просто кажи истината.
	— Ами… струва ми се, че на тях им харесва. На нея й харесва. След побой почти винаги правят секс, а после тя се преструва, че нищо не се е случило. Той й купува някакъв подарък и тя се прави, че нищо не е станало.
	Брит се обърна към Емили и се сгуши в нея.
	— Не можех да ти кажа. Страх ме беше, но напоследък започнах да се плаша още повече. Зейн ще отиде в колеж и аз ще остана сама. Татко ли го блъсна по стълбите?
	Емили кимна.
	— Но той ще се оправи. Момчето още няма шестнайсет години — обърна се тя към Лий. — Има мозъчно сътресение, разбит лакът и тежко изкълчен глезен. Лекарката искаше да го остави в болницата за наблюдение до сутринта, но… баща им е хирург там и полицаите от родното ни градче вярват на него и на сестра ми. Освен това е в приятелски отношения с важни личности. Съдии например. Те изпратиха горкото момче в „Бънкоум“. А той е едва на петнайсет години и има сериозни наранявания. Никога не е създавал неприятности. Можете да попитате всички, които го познават. Треньорите му, съседите, учителите.
	— Защо лекарката го е изписала?
	— Защото мъжът, който го вкара в болница, я заплашил, че лично ще го изпише, ако тя не изпълни нареждането. Можете да се свържете с нея — доктор Маршал от болницата в Ашвил.
	Лий си записа името.
	— Баща ти пребивал ли е брат ти така, че да го вкарат в болница преди?
	— Предишния път не позволи Зейн да влезе в болница. Заключи го в стаята му. На Коледа, помниш ли, Емили? Не миналата, а по-миналата година.
	— О, боже. — Емили затвори очи. — Значи Зейн не е бил болен от грип и не е паднал, докато е карал ски по време на ваканцията…
	— Прибрахме се от училище в последния ден преди коледните празници. Татко се беше върнал от работа по-рано и когато влязохме, го чухме да крещи, а мама да плаче. Зейн се опита да ме спре, но аз изтичах вътре и я видях на пода, опръскана с кръв, а татко я биеше. Извиках му да спре. А Зейн…
	Брит отпи глътка спрайт.
	— Преди Зейн ме караше да се качим в стаите си и оставаше при мен. А ако станеше скандал, докато си бяхме по стаите, аз отивах в неговата и той ми позволяваше да остана там, докато караницата приключи. Само че този път се опита да попречи на татко, а той…
	Тя захлипа.
	— Извиках им да спрат, а татко… се обърна и ме видя, след което понечи да ме удари. Зейн ме избута назад и се опита да го спре. Но татко започна да го налага, страшно беше, господин Келър. Удряше го с юмруци и го риташе, а тя гледаше безучастно! Тогава татко метна Зейн през рамо, качи го в стаята му и го заключи. Трябваше да направя нещо, но много се страхувах.
	— Не си виновна ти. — Пребледняла, Емили взе стиснатите в юмручета ръце на Брит и ги целуна. — Нямаш никаква вина.
	— Татко счупи носа на Зейн, посини му очите, ужасно бяха отекли, и му разби устата. През нощта успях да се промъкна и да му занеса сандвич с фъстъчено масло и конфитюр, но той не хапна почти нищо. На следващия ден, на Бъдни вечер, чух татко да влиза в стаята на Зейн и след малко брат ми започна да пищи, сякаш отново го биеше. После татко заяви, че Зейн е болен от грип, затова никой не бива да влиза при него, за да не се разпространява заразата. Въпреки че баба и дядо щяха да дойдат за Коледа. А когато отидохме в ски курорта, разправяше на хората, че Зейн е карал колелото си безразсъдно, паднал и се наранил тежко. Затова се налагало да си стои в стаята, докато ние ходехме на пистата. А когато се прибрахме, разправяше, че паднал, докато карал ски.
	Брит взе кърпичката, която Емили й подаде.
	— Ако не ми вярвате, се обадете в хотела. Познават ни, защото ходим там всяка година. Те ще ви кажат, че Зейн беше целият в синини, когато пристигнахме. А ако разпитате съседите ни и учителите му, те ще ви кажат, че е претърпял злополука, докато карал ски.
	— В кой хотел отсядате?
	— „Хай Кънтри Спа Курорт“. Всяка година ходим там от двайсет и шести до трийсети декември.
	— Исках да видя Зейн на Бъдни вечер — каза Емили. — Сестра ми се обади и заяви, че е болен, затова преместихме коледната вечеря у нас, за да не се разпространява заразата. Аз отидох да му занеса пилешка супа и да му дам тайно книга, която не попада в списъка с разрешените четива. От поредицата „Тъмната кула“.
	Гърлото й пресъхна и отпи глътка кола, за да успокои надигащия се в нея гняв.
	— Не ме пуснаха да се кача при Зейн и го оставиха сам у дома за Коледа, докато те бяха на вечеря у нас. Напоследък изобщо не ми позволяват да виждам децата. Все си намират някакви извинения.
	— На нас ни казват, че не искаш да се виждаш с нас, защото си имаш други занимания. Честно казано, ние не им вярвахме, но така ни казваха. Татко твърди, че си мързелива развратница.
	Емили се усмихна насила.
	— Понякога ми се иска да беше така. — Тя целуна Брит по бузата. — Разполагаме и с още доказателства. Един приятел, баща на най-добрия приятел на племенника ми, в момента пътува насам. Той е парамедик и щом разбрал, че Зейн е пострадал, го придружил до болницата. Зейн му дал ключа от къщата и го помолил да вземе тетрадки, които бил скрил. Казал му, че в тях е описал всичко. Отведоха го в затвора, инспектор Келър. Наложи се да го изкарат от болницата с инвалидна количка. Ако сте станали полицай, за да помагате на хората, ви моля да помогнете и на нас.
	— Как се казва приятелят, който ще донесе тетрадките? Трябва да наредя на дежурния полицай да го пусне — обясни той, когато двете се поколебаха.
	— Дейв Картър.
	— Изчакайте един момент.
	_Трябва да се обадя на лейтенанта_, помисли си Лий. И на социални грижи. Трябваше да се обади и в „Бънкоум“, за да научи цялото име на брата. Но засега щеше да се довери на инстинкта си.
	Момичето не лъжеше.
	Когато се върна, завари детето, облегнало глава на рамото на лелята. Изглеждаше толкова мъничко и съкрушено.
	— Как успя да избягаш от болницата?
	— Промъкнах се в съседна стая и използвах телефона, за да се обадя на Емили. Тя вече беше пристигнала в болницата, но не искали да й кажат къде съм, защото баща ми им наредил така. Слязох по стълбите и леля ме посрещна. Защото ми вярва, вярва и на Зейн и ми каза, че трябва да съобщим в полицията какво се е случило. Татко ще пребие и нея, ако има възможност.
	— Не се тревожи за това — успокои я Емили.
	— За да ви помогна, ще е нужно да ми кажете имената си. — Би могъл да разбере за нула време кой е този Зейн с едно телефонно обаждане до „Бънкоум“, но искаше момиченцето с уморените зелени очи да му каже. Да му се довери.
	— Вярвате ли ми? И ще ми вярвате ли още, когато баща ми ви каже, че лъжа?
	— Ако не ти вярвах, нямаше вече да съм започнал с разследването. Аз съм следовател. — Той й се усмихна. — Лесно можех да открия как се казвате ти, леля ти и брат ти. Но не го направих, защото ти вярвам. Искам и ти да ми имаш доверие.
	Брит погледна към Емили, която кимна.
	— Вярваме ви.
	— Аз съм Брит Бигълоу. Брат ми се казва Зейн. Родителите ни са доктор Греъм Бигълоу и госпожа Илайза Бигълоу. Живеем в Лейквю Терас. Мисля, че баща ми ще ме убие, защото казах истината.
	— Повече няма с пръст да пипне нито теб, нито Зейн. Нали ти обещах, че няма да го допусна? Инспекторе, в затвора са вкарали грешния член на семейство Бигълоу. А аз се казвам Емили Уокър.
	— Инспекторе, търсят ви. — Униформен полицай въведе Дейв в стаята.
	— Здравей, Брит, дай да те видя. — С чанта, преметната през рамо, Дейв клекна до стола. — Боли ли те?
	— Имам ужасно главоболие, господин Картър, а и бузата много боли. И окото.
	— О, Брит, защо не ми каза? По дяволите, дори не те попитах. В чантата сигурно имам поне аналгин.
	— По-добре да не й даваме хапчета — рече Дейв, когато Емили затършува из чантата. — Не знам какво са й дали в болницата. Но по пътя се отбих за нещо. — Той отвори чантата си и извади пакет замразен грах. — Ще облекчи болката. Притисни го до бузата си ето така. Колко пръста виждаш? — Той вдигна два пръста.
	— Два. Добре съм, господин Картър. Почувствах се по-добре, когато дойдохме тук.
	— Радвам се да го чуя. — Дейв се изправи и протегна ръка към Лий. — Дейв Картър.
	— Инспектор Келър.
	— Инспектор Келър, тъй като Зейн ми даде ключа си и влязох в стаята му с негово позволение, едва ли бихте ме обвинили във влизане с взлом, но ако се окаже, че е така, ще си понеса последствията.
	Той извади няколко тетрадки от чантата си.
	— Прочетох първите страници в Тетрадка №1. Ако прочетете думите му и не помогнете на Зейн да се измъкне от онова място, а Греъм Бигълоу да отиде зад решетките, значи сте напълно безсърдечен.
	Лий отвори тетрадката и зачете записките от 23 декември.


	След като приключи, прелисти на случайна страница по-нататък. Отвори втората тетрадка и прочете няколко откъса и от нея.
	— Брит, значи баба ти и дядо ти са идвали на гости миналото лято?
	— През август, след като се върнахме от почивка. Отседнаха у Емили. Преди те живееха в къщата, но я оставиха на Емили и майка ми. Мама не я искаше, затова Емили й изплати нейния дял. Гостуваха ни през последния ден и излязохме на разходка с платноходка. Беше много хубаво, но тогава…
	Брит отново се сгуши в Емили и отпи внимателно от спрайта.
	— След като всички си тръгнаха, баща ми се ядоса. Удари Зейн в корема, предпочита да удря там, защото синините не се виждат. Каза, че Зейн го изложил, защото не умеел да управлява лодката и само говорел за бейзбол с дядо, а освен това се бил натъпкал като лакомо прасе. Само това се сещам.
	— Достатъчно е.
	Лий затвори тетрадката.
	— Ако те заведем в съда, за да дадеш показания под клетва, ще разкажеш ли това, което разказа на мен?
	— Тогава Зейн ще излезе ли от затвора?
	— Ще се постарая. Господин Картър, помните ли Зейн да е претърпявал злополука, докато е карал ски?
	— Да, по-миналата Коледа. Каза, че паднал по лице. Ах, да му се не види! — Дейв разтри очи. — Дойде да види Майк чак след първи януари, а двамата обикновено са неразделни. Носът му беше счупен, но вече заздравяваше. Не се усъмних в обяснението. Но малко след това ме помоли да му покажа как да тренира с тежести. Заяви, че иска да заякне заради бейзбола. И в това не се усъмних.
	— Нали ви казах.
	— Да — кимна инспекторът към момичето. — А сега господин Картър потвърди онова, което с леля ти ми разказахте. Освен това ще се обадя в хотела, дори да събудя някого по това време, за да се подплатим с още повече доказателства.
	— Винаги отсядаме на етажа за корпоративни клиенти. Там предлагат двайсет и четири часов румсървис. Но не помня номера на апартамента.
	— Аз ще го открия. Трябва да говоря с началника на полицията в Лейквю.
	Брит поклати глава и се сгуши в Емили.
	— Той е приятел на баща ми и ще…
	— Може да е приятел на баща ти, Брит, но е служител на реда и съм работил с него няколко пъти. Няма да може да замете този случай. Трябва да ми се довериш, макар че едно от нещата, които трябва да направя, няма да ти се понрави. Трябва да съобщя за случилото се на социалните служби.
	— Не могат да я вземат. — Емили обви ръце около Брит. — Аз съм й леля.
	— Ще се опитам да ги убедя, но ако не съобщя за случая, ще стане още по-трудно. Извели сте малолетно дете от болницата, защото сте се страхували за безопасността му. Така ли е?
	— Да.
	— Добре. Трябва да ме оставите да си свърша работата и да ми повярвате, че най-важното е благополучието на Брит.
	— Зейн.
	— Той също, миличка. Сега ще те заведа в стая, където да изчакаш и да поспиш, ако можеш. Бихте ли останали тук, господин Картър? Имам още няколко въпроса.
	— Разбира се.
	— И още нещо. Бабата и дядото не живеят ли в района?
	— Вече не — отговори Емили. — Родителите ми се преместиха в Савана преди десет години. Вероятно питате, за да знаете кои други роднини могат да приемат децата, ако не им позволят да останат при мен. Родителите ми ще дойдат веднага, ако се наложи.
	— Добре. Елате да ви заведа в чакалнята.
	След като ги настани, той отиде в стаята за почивка и взе кафе за себе си и Дейв.
	— Тъй като сте парамедик, предполагам, че ще преглътнете ужасното кафе.
	— Благодаря. Господи, Брит е приятелка на дъщеря ми. Не мога да повярвам какво е причинил баща им на нея и Зейн.
	— Вие ли бяхте дежурен, когато са повикали линейка?
	— Не, не бях на работа, но вестта се разнесе бързо. Тези деца са като част от семейството ми. — Дейв седна и разтри схванатия си врат. — Отидох до дома им, за да видя дали мога да помогна с нещо. Тъкмо изкарваха Зейн от къщата. И го бяха закопчали с белезници за носилката. Казаха, че е арестуван по три обвинения в нанасяне на побой.
	Дейв отпи от кафето с хладнокръвно изражение.
	— По-голяма глупост не бях чувал. По-рано вечерта закарах него, сина ми и техните приятелки на училищния бал. И какво, десет минути след като го оставих пред дома му е нападнал майка си? Той не би посегнал на майка си и Брит. Когато го оставих, беше в прекрасно настроение. Децата бяха изкарали чудесно на забавата.
	— Консумирал ли беше алкохол?
	— Не. Момчето е спортист. Занимава се много сериозно с бейзбол и е отличен играч. Не би рискувал да го изключат от отбора заради една бира, особено непосредствено преди финала. Божичко, прочетохте дневниците му.
	— Уточнявам подробностите, господин Картър.
	Дейв вдигна ръка и отпи глътка кафе.
	— Извинявайте, просто в момента съм много разстроен. Зейн беше трезвен и в добро настроение. За пръв път двамата със сина ми Майк излизаха на двойна среща с приятелките си. Освен това резултатите от токсикологичните му изследвания са отрицателни. Присъствах, когато Елза ги отвори — Елза е доктор Маршал, ортопедът, който се погрижи за него. Възможно е да се наложи операция на лакътя и не биваше да го изписват от болницата, особено пък за да го закарат на място като „Бънкоум“. Елза не искаше да го изпише и настояваше да го оставят за наблюдение през нощта. Но Греъм е не само негов баща, но и старшият хирург, тъй че тя нямаше друг избор и се подчини на нареждането му.
	— Със Зейн ли бяхте?
	— Придружих го в линейката — потвърди Дейв. — После останах при него в болницата. Родителите му не дойдоха да го видят. Но Емили дойде, когато й се обадих.
	— Какво точно ви каза Зейн?
	Дейв отпи от кафето и разказа всичко, което помнеше, като на моменти се връщаше назад и добавяше по някоя подробност.
	— Добре. Вероятно ще трябва отново да ви разпитам, но сега можете да се приберете у дома.
	— Ще изчакам заедно с Емили и Брит. Само ще се обадя на жена си преди това.
	Лий го изгледа учудено.
	— Жена ви? Нима нямате връзка с госпожица Уокър?
	— Моля? — Лицето на Дейв се разведри за миг и той се засмя. — Не. Женен съм от седемнайсет години. Или осемнайсет? Някъде там. Имам две деца. Работех при семейство Уокър през летните ваканции като ученик и няколко години след като завърших. Познавам Емили и Илайза откакто се помня. Жена ми също е близка приятелка на Ем.
	— Но не на Илайза Бигълоу?
	Ведрината се стопи в погледа на Дейв.
	— Не се движим в едни и същи среди с Греъм и Илайза. Не разбирам как е допуснала подобно нещо да се случи с децата й. Вероятно тя също е жертва, но да остави децата си да пострадат така? Синът й е пребит, уплашен и се намира в затвора. Илайза е допуснала това да се случи. — Той стана от стола. — Отивам да изчакам при тях.
	Лий му даде указания къде да ги намери и поседна за минутка. Срещна ги на входа на път за къщи след шестнайсетчасова смяна. Възнамеряваше да изпие една бира и да си легне.
	Сега обаче изглеждаше, че ще продължи да се налива с кафе за предстоящия тежък ден.
	Обърна се към компютъра и започна да проучва Зейн Бигълоу, родителите му, леля му, Дейв Картър. Намери телефона на хотела в зимния курорт и се зае за работа.


	Винаги, когато си спомнеше за най-страшната нощ в живота си, в съзнанието на Зейн изникваха дребни детайли. Мирисът в микробуса — металически, примесен с воня на пот, страх и отчаяние. Шумът на гумите по асфалта приличаше на стенание. Чувстваше безнадеждна самота.
	Лекарствата, които доктор Маршал му даде за болката, я бяха притъпили значително. Знаеше, че всеки момент може да го заболи отново, но тялото, умът и духът му бяха твърде безчувствени и не го беше грижа.
	Полицаят, който го охраняваше, имаше очи като стъклени топчета — сурови и студени. Шофьорът не каза нищо. Зейн беше единственият затворник. По-късно щеше да научи, че настойчивостта и влиянието на баща му бяха издействали да бъде транспортиран по-бързо, сам и в малките часове на нощта.
	— Голям пердах си отнесъл. Но така ти се пада, задето си посегнал на майка си и малката си сестричка.
	Зейн не отговори — нямаше смисъл. Седеше с наведена глава.
	А по-късно, както и с много други неща, научи на какво са се дължали студения поглед и отвратения тон на полицая. Доктор Греъм Бигълоу оперирал сина му след автомобилна катастрофа.
	Не изпита страх, не успя дори да се разтревожи в замаяното си състояние.
	Докато стенанието на гумите не премина в заплашително ръмжене. И не чу издрънчаването на портата, затваряща се след микробуса.
	В корема му избухна паника и разпростря пипалата си до гърдите му. А след нея се затъркаляха камъни, остри и тежки. В очите му напираха сълзи, но някакъв атавистичен животински инстинкт му подсказа, че ако позволи дори една от тях да се изтърколи, е обречен.
	— Добре дошъл, тъпако.
	Полицаят му помогна да слезе от микробуса. Дори да изпитваше някаква жалост към треперещото момче с шината на ръката и ботуша на глезена, не го показа.
	Въведоха го през метална врата и мина през метален детектор. Изправиха го пред стена с ярка светлина, насочена към лицето, и той пренесе цялата си тежест върху здравия крак. Каза им името, датата на раждане и адреса си.
	Отведоха го в някаква стая и му взеха дрехите. Не можеше да се съблече с шината на ръката и се наложи да изтърпи унижението да го съблекат и още по-унизителното претърсване на голо.
	Дадоха му затворнически дрехи. Оранжева блуза, оранжеви панталони, оранжеви налъми — тоест един налъм заради ботуша на другия крак. Наложи се да го облекат.
	Заведоха го в стаята му, наричаха я клетка. Не изглеждаше като килията, която си представяше; нямаше решетки. Вътре имаше легло, тоалетна, умивалник. Но нямаше прозорци.
	— Ставаш, когато те събудим. Оправяш си леглото и чакаш да те заведем на закуска. Ще ядеш каквото ти дадем. Понеже са ти сритали задника, имаш право на преглед в лазарета преди да се срещнеш с главния психиатър, който ще те разпитва за шибаните ти чувства. Ще правиш каквото ти наредим. Ако се възпротивиш, ще си платиш.
	Пазачът с изцъклените очи пристъпи към вратата.
	— Баща ти е велик човек. А ти си нищожество.
	С тези думи излезе и заключи вратата с изщракване, което отекна в ушите на Зейн.
	Лампите угаснаха.
	Зейн пристъпи слепешката с куцукане напред и удари крака си в рамката на леглото. Пропълзя върху него разтреперан, а дишането му премина в хрипливи стонове. Опита да се сгуши и да свие коленете, но не успя. Искаше да заспи, просто да заспи, но болката се завърна.
	Остави сълзите да се леят на воля. Нямаше кой да го види, никой не го беше грижа. Разтърсиха го хлипове, от които го заболяха гърдите, коремът и гърлото. Но след като се наплака, паниката си отиде заедно със сълзите.
	Лежеше с тръпнещо от болка тяло и съкрушен дух.
	Само преди няколко часа беше целунал приятелката си, беше гледал звездите и танцувал под разноцветните светлини.
	Сега животът му беше свършил.
	Тъмнината и усамотението се превърнаха в негова утеха. Вкопчи се в тях, защото се страхуваше какво го чака, когато вратата се отключи отново.


>>	6.

	След едва два часа сън, Лий се държеше единствено благодарение на кафето. Говорил беше с лейтенанта, с окръжния прокурор, със социалните служби и със съдията, който беше подписал заповедта за арест на Зейн Бигълоу.
	В момента се намираше в Лейквю и седеше в кабинета на началника на полицията Том Бост — мъж, когото познаваше и допреди няколко минути беше уважавал.
	— Този случай не е в юрисдикцията на полицията в Ашвил и на Отдела за криминални разследвания. Случаят е мой.
	— Вече не. — Засега Лий говореше спокойно. — Ти арестува момчето, Том, не си спазил точно процедурите, заобиколил си правилата и си го извел от болницата, макар да е тежко пострадал. Използвал си връзките си, за да го тикнеш в „Бънкоум“.
	Бузите на Бост поруменяха.
	— Това _момче_ вкара майка си, сестра си и баща си в болницата, по дяволите. Свърших си работата и не си въобразявай, че може да дойдеш в моя град и да оспорваш решенията ми.
	— Оспорвам ги.
	— Ще си изпатиш, Лий. Греъм и Илайза са се побъркали от притеснение за Брит. Не знам какво е прихванало Емили Уокър — мислех, че има повече ум в главата. Но ще й повдигнем обвинение за отвличане. А след като Греъм се заеме със случая, ще ти вземат значката, задето си участвал в цялата тая работа.
	Лий постави копие от първата страница от тетрадката на Зейн върху бюрото.
	— Прочети това. Зейн го е написал. Виждаш датата. Хайде, прочети го.
	— Всяка минута, в която продължаваш да държиш момичето далеч от родителите му, влошава положението — каза полицейският началник, но все пак дръпна рязко страниците. — Това са глупости, Лий. Момчето е болно.
	— Родителите му са болни. Обадих се в хотела, в който са били отседнали на двайсет и шести декември през онази година. Разговарях с иконома, камериерката и управителя. Знаеш ли какво казаха всички те, Том? Казаха, че Зейн бил паднал от колелото, счупил си носа и получил други наранявания. Пристигнал в това състояние. Наложило се да си стои в стаята, а Греъм Бигълоу им наредил да не го безпокоят. На теб какво ти казаха, че се е случило?
	— Станала е грешка. Зейн беше паднал, докато карал ски.
	— На Коледа казали на Емили и на бабата и дядото, че Зейн е болен от грип. Не пускали никой да го види. Бигълоу не искал заразата да се разпространява. Взех показания и от тях.
	С отвращение Лий извади няколко листа от папката в ръката си и ги хвърли на бюрото на Бост.
	— Това са показанията на Брит. — Хвърли му още един лист. — Момчето е написало истината. Не си си свършил работата по случая.
	— Не ме учи как да работя — сопна се Бост. — Познавам Греъм и Илайза.
	— Дали?
	Бост вирна брадичка и размаха пръст към Лий.
	— Нима твърдиш, че Греъм бие жена си и децата си и всички лъжат, за да го прикрият? До снощи не бяхме получавали нито един сигнал от дома им.
	— Точно така. Зейн започва да описва преживяванията си върху листа. Записвал си е всичко — юмруците, шамарите, страха, заплахите. А майката е допускала всичко това. Тринайсетгодишната й дъщеря ми каза, че след като бащата пребивал жена си, двамата правели секс и й купувал скъпи подаръци. Наложи се детето да ме погледне в очите и да признае, че на майката й харесва да я бият.
	— Брит е травмирана. Тя…
	— Естествено, че е травмирана. — Дотук със спокойния тон. — Припомни си какво точно се случи. Момичето се обажда в полицията, а когато пристигате, докторът я е упоил, за да не можете да я разпитате. Зейн лежи в подножието на стълбището със счупена ръка, сътресение и скъсани сухожилия. Но ти изобщо не си го изслушал.
	— Двамата възрастни разказаха една и съща история. Двама възрастни, които познавам.
	— Добре, това го разбирам. Но защо не взе показания от момчето? Не ти ли се струва съмнително, че бащата издейства ареста на сина си така светкавично? С _твоя_ помощ. Защо не е оставил момчето в болницата поне до сутринта? Не е поискал консултант от социалните служби, адвокат, нищо. Просто го е вкарал в затвора. Заявил, че момчето сигурно е дрогирано, но изследванията показаха, че това не е вярно. Направи ли си труда да прегледаш резултатите от токсикологичния анализ?
	Лий извади гневно друг лист от папката и го стовари върху бюрото.
	— Напълно чист е. — Вдигна друга страница и я размаха. — Ето това ми разказа Брит снощи. Прочети го. Ела на себе си, по дяволите!
	— Познавам Греъм повече от двайсет години, за бога. Илайза отпреди това. Гостувал съм им, Лий, и никога не съм виждал признаци на домашно насилие.
	— Прочети.
	След като прочете показанията, Том стана и се обърна към прозореца.
	— Вярвам на Греъм. Ти не присъства снощи, не го видя колко е разстроен. Аз му вярвам. Ако преди двайсет и четири часа ме беше попитал кое е идеалното семейство в Лейквю, щях да кажа семейство Бигълоу. — Той прокара длани през косата си. — Повечето хора в града биха казали същото. По дяволите, Лий, всички са на това мнение. Сега се замисли за подробностите. Греъм непрекъснато говореше колко много се гордее със Зейн, но признаваше, че детето има и недостатъци. Понякога се оплакваше, че все трябва да го кара да заляга на учебниците, защото момчето си фантазирало, че ще стане професионален бейзболист. Налагало се да му напомня да си върши домашните задължения, а и все отговарял на майка си. Ти още нямаш деца, Лий, и не си запознат с тези дребни знаци. Децата трябва да бъдат държани изкъсо, особено тийнейджърите. — Той се обърна с гръб. — Илайза беше председател на родителския комитет, по дяволите. Тя… господи.
	— Съветвам те да прочетеш и останалите записки. Оставям ти копията за архива. — Лий стана от стола. — Сега отивам в Лейквю Терас, за да арестувам Греъм Бигълоу за тормоз над децата и съпругата му, за нанасяне на побой и за застрашаване на живота на деца. Илайза Бигълоу ще арестувам по обвинение в тормоз и застрашаване на живота на деца. Минах просто, за да те уведомя.
	— Повярвах му — рече Том с жална нотка в гласа. — Убеден бях, че Зейн представлява опасност за тях и за себе си.
	— Грешиш. Зейн ще бъде освободен от ареста и криминалното му досие ще бъде заличено. Емили Уокър ще получи временно попечителство над двете малолетни деца. А аз ще направя всичко по силите си, за да получи постоянно попечителство. Прочети и останалото — рече той и излезе.
	След десет минути, заедно с партньора си и четирима униформени полицаи, Лий натисна звънеца на къщата в Лейквю Терас. Предположи, че мъжът, който отвори, е адвокат, и му показа заповедите за арест.
	— Ние сме от полицията в Ашвил.
	— Аз съм адвокатът на семейство Бигълоу. Свързах се с началника ви и с кмета на Ашвил. Държите малолетно дете против волята на родителите му.
	— Прочетете заповедта. — Лий го отмести от пътя си и влезе в просторния вестибюл, след което се отправи към дневната, където Греъм Бигълоу скочи на крака.
	— Греъм Бигълоу, арестуван сте за тормоз на децата и жена си, за застрашаване на живота на деца и за нанасяне на побой. — Докато говореше, Лий завъртя Греъм, за да му сложи белезници.
	Греъм понечи да се отскубне и замахна с юмрук.
	— Както и за съпротива срещу полицай. Имате правото да мълчите.
	— Греъм, не се съпротивлявай — нареди му адвокатът, докато Лий му четеше правата. — Не казвай нищо. Бързо ще разрешим въпроса.
	Но Греъм не го послуша и отново размаха юмруци, докато двама униформени полицаи не дойдоха да го усмирят.
	— Нямате право! — извика Илайза с насинено лице и притиснати до гърдите ръце. — Това е лудост! Зейн…
	— Не се хабете, госпожо Бигълоу. Вие също сте арестувана за тормоз над деца, за застрашаване на живота на деца, за съучастие в нанасяне на побой и за лъжесвидетелстване.
	Тя понечи да го отблъсне, докато й четеше правата.
	— Не ме докосвайте! Греъм!
	— Илайза, запази спокойствие, не казвай нищо. Няма нужда да й слагате белезници — възрази адвокатът.
	— Напротив — отвърна Лий и я закопча.
	Изпита огромно удоволствие да я изведе навън, да види как съседите са се събрали да зяпат, да побутне главата й надолу, докато я качваше в колата.
	Греъм качиха в друга кола. Дотук с разговорите и уеднаквяването на версиите. Дотук с тормоза над децата.
	— Ще си изгубиш значката заради това — заплаши адвокатът. — И ще заведем дело, което ще погребе отдела ти и теб лично.
	— Добре, опитайте.
	— Не прави опити да разговаряш с клиентите ми. Те няма да ти кажат нищо.
	— Добре. Могат да си седят в килиите, докато ти безуспешно се опитваш да ги измъкнеш. И без друго имам друга работа.


	На Зейн не му се наложи да си оправя леглото, когато го събудиха. Лежал беше върху одеялото. Не мигна цяла нощ.
	По време на закуска опитваше да не мисли за случващото се и да не вдига очи към останалите затворници. Някои от тях разговаряха, други се заяждаха, трети нагъваха сякаш умираха от глад, а някои само побутваха храната си.
	Столовата кънтеше от притъпеното потупване на пластмасовите прибори в чиниите, скърцане на местещи се столове, приглушени гласове.
	Някой сви хлебчето от чинията му. Не го беше грижа и незаинтересоваността му спечели ритник под масата в болния крак и злобно подхилкване.
	След закуска ги изведоха в колона по един, както бяха влезли. Заведоха го в лазарета. Лекарят прегледа картона му, вероятно изпратен от спешното отделение, мръщеше се и си задаваше много въпроси.
	Вижда ли размазано?
	Не.
	Главоболие?
	Да.
	Той отново се намръщи, когато вдигна блузата на Зейн и видя синините по корема и гръдния кош.
	Зададе още няколко въпроса.
	Свали ботуша и огледа глезена. Вдигна крака му, наложи го с лед и прегледа лакътя му.
	Продължи с въпросите.
	Натисна леко носа, бузите и скулите му.
	— Чупил ли си носа преди?
	— Да.
	— Как?
	— Баща ми го разби.
	Лекарят на затвора гледа продължително Зейн в очите.
	— Баща ти бие ли те?
	— Да.
	— Съобщавал ли си за побоите на властите?
	— Той е властта.
	Стори му се, че докторът въздъхна.
	Наложи се санитарят да го избърше с мокра гъба, тъй като не можеше да влезе под душа.
	— Трябвало е да останеш в болницата за наблюдение и да ти дадат обезболяващи. Ще препоръчам да те върнат обратно на грижите на доктор Маршал.
	— Няма да го направят. Баща ми е старши хирург в болницата и иска да остана в затвора.
	Докторът даде на Зейн патерица — можеше да използва само една заради шината на ръката, но все пак му беше от помощ. Помогнаха и болкоуспокояващите.
	— Сега ще те отведат обратно в стаята, за да си почиваш. Доктор Лорет, психологът, ще пристигне малко по-късно днес. Дръж крака и ръката вдигнати.
	Зейн се върна обратно в стаята сред усамотение и тишина. През вратата чуваше различни шумове. Гласове, движение, нареждания, някой като че ли влачеше кофа и парцал.
	Унесе се за малко. Не заспа, а задряма неспокойно.
	Когато чу изщракването на ключалката, затвори очи. Надяваше се, че психиатърът ще го помисли за заспал и няма да го закача. Не му се говореше за случилото се. Вече беше казал всичко, което имаше да казва, на лекаря в лазарета.
	Но усети как някой сяда на леглото до него. Отвори очи.
	Видя мъж, уморен колкото него самия, който не се беше бръснал от поне два дни. С кафява коса и кафяви очи, облечен с костюм и вратовръзка.
	— Зейн, аз съм инспектор Келър от полицията в Ашвил.
	_Ченге_, помисли си. Поредното ченге. Затвори отново очи.
	— Зейн. — Мъжът постави ръка върху рамото му — не за да му сложи белезници, а просто за успокоение. — Дошъл съм да те отведа от тук.
	— Къде ще ме водите?
	— Навън. Говорих със сестра ти.
	Зейн отново отвори очи.
	— Брит. Тя добре ли е?
	— Добре е. Тя е много умно и смело момиче. Леля ти я доведе снощи.
	— Емили. Брит е успяла да се свърже с Емили. — Сега стисна очи, за да не рукнат сълзите.
	— Двете се свързаха с мен. Зейн, Дейв донесе тетрадките. Прочетох ги от корица до корица. Съжалявам, че не успях да пристигна по-рано. Процедурите отнеха известно време.
	И в кафявите очи на непознатия Зейн видя същия поглед като на Дейв.
	Мъжът му вярваше.
	— Нима… ще ме пуснат да изляза под гаранция?
	— Не, просто ще излезеш, а обвиненията срещу теб са свалени. Искаш ли да поговорим за това по-късно? Нека първо те изведем от тук. Попълних всички необходими документи, затова просто се облечи и да тръгваме.
	Зейн се разтрепери неудържимо.
	— Наистина ли просто мога да си тръгна?
	— Дишай дълбоко — каза Лий и го хвана за ръката. — Спокойно. Изобщо не е трябвало да те вкарват тук, Зейн. Нося ти дрехи. Емили ми ги даде. Купила ти е нови и се надява, че ще ти станат. Реши, че едва ли искаш да облечеш отново дрехите, с които са те докарали. Спряхме се на анцуг — продължи Лий спокойно и вдигна торбата от пода. — Риза, боксерки, сандали.
	— Не разбирам.
	— Знам. Дай да ти помогна да се преоблечеш.
	Зейн не се чувстваше чак толкова неловко, защото полицаят не спираше да говори, докато сменяше оранжевите панталони и блуза със синята риза и нахлузваше сандала на здравия му крак.
	— Панталонът ти е малко къс, но ще свърши работа.
	— Казаха, че трябва… казаха да…
	— Нищо не трябва да правиш. Хайде да тръгваме. — Инспекторът прегърна Зейн през рамото и му помогна да намести патерицата. Взе торбата, заведе го до вратата и потропа два пъти на нея.
	Вратата се отвори и пазачът влезе в стаята.
	Блъсна го мирис на задушлив дезинфектант, може би белина. Усети, че отново трепери, но полицаят не каза нищо.
	— Как се казвахте?
	— Инспектор Келър. Лий. Казвам се Лий.
	— Греъм ще ви спре. Той…
	— Няма. Вече арестувах него и майка ти.
	Коленете на Зейн омекнаха. Лий го задържа и продължи напред. Бавно, но не спря да върви.
	— Дишай дълбоко, както ти казах. Той повече няма да посегне на теб и на Брит. Постъпил си много разумно, като си записал всичко, Зейн.
	Никой не ги спря. Пазачи отваряха вратите и ги оставяха да минат без да кажат нещо. Накрая слънцето блесна в очите му. Зърна портала. А от другата страна стояха Брит и Емили. Искаше да хукне към тях, забърза.
	— Спокойно, ще стигнем при тях.
	— Той й посегна. Наби я. Лицето й…
	— Тя ще се оправи. И има да ти разкаже много интересна история. Успяла да избяга от болницата. Имаш страхотна сестричка. Хайде, остават само няколко крачки.
	Емили и Брит извикаха името му. Емили през сълзи. Брит обаче още не плачеше. Портата се отвори с дрънчене и когато Зейн излезе навън, двете се втурнаха към него.
	— О, Зейн, миличък, ужасно съжалявам. — Емили взе лицето му в ръце и го погали по бузите. — Съжалявам. — Когато той само поклати глава, тя отново прегърна него и Брит и ги притисна силно към себе си. — Да се прибираме.
	— Не мога да се върна там. Моля те, не ме карай да се връщам там.
	— Не, миличък, отиваме в къщата на езерото. Баба ти и дядо ти вече трябва да са пристигнали. Прибираме се в моя дом. Сега аз ще се грижа за вас. Хайде, с Брит седнете на задната седалка. Аз ще пътувам отпред с Лий, на когото дължа празнична домашно приготвена вечеря, бутилка първокласно вино и дори сексуални услуги, ако желае.
	Лий се разсмя и поклати глава.
	— Просто си върша работата.
	— Сега тези деца са моят живот. А ти ги спаси.
	Помогнаха на Зейн да се качи в колата, а Брит се сгуши до него.
	— Боли ли те?
	Зейн стисна ръката й.
	— Вече не.
	Лий слушаше как децата обсъждат случилото се. _Млади са_, помисли си той, _ще преодолеят травмата_. Макар че вероятно щяха да се нуждаят от терапия. Но в крайна сметка щяха да се оправят.
	Зейн дори се разсмя, докато Брит му разказваше как се измъкнала от болницата боса. Лий забеляза, че — поне засега — момиченцето премълчава за заплахите, които баща й беше отправил, когато се събудила.
	Зейн също премълча някои неща.
	— Страшно ли беше в затвора?
	— Не беше чак толкова зле. — За миг Зейн срещна погледа му в огледалото за обратно виждане. — Горе-долу както когато ме заключваха в стаята ми у дома.
	— Лий ни заведе в приют за през нощта. Е, по-скоро рано сутринта. Хем се натъжих, хем не. Там имаше много жени и деца, които вкъщи са били тормозени. Но в приюта бяха в безопасност. Много бяха мили. Емили заяви, че ще направим дарение от името на всички ни за благодарност.
	— На тях не може да предложи сексуални услуги.
	Емили се разсмя от сърце и с насълзени очи се обърна към него.
	— Голям си умник.
	— Емили? Недей да съжаляваш и да се извиняваш.
	Тя се протегна и го хвана за ръка.
	— Нито пък ти.
	Зейн се облегна назад и прегърна сестра си със здравата ръка. Обзе го неприятно чувство, когато зърна езерото, но му мина бързо, защото колата не се отправи към Лейквю Терас, а към другия бряг.
	Безопасният бряг.
	Видя водата, гората, бунгалата, цветята, лодките. А след малко и взетата под наем кола пред къщата на Емили. Баба му и дядо му стояха на верандата и щом ги зърнаха, се спуснаха към тях.
	Плачеха. Зейн предположи, че известно време всички често ще плачат.
	— Сега трябва да отида с Лий — каза му Емили. — Но ще се върна. С пица. Тази вечер ще ядем пица.
	— Инспектор Келър… може ли да поговоря с вас насаме?
	— Разбира се.
	— Хайде, всички да влизат. — Баба им пое нещата в свои ръце. — Да си направим пикник за обяд. Ела, миличка. — Тя поведе към къщата Брит, която очевидно нямаше желание да се отдели от Зейн.
	— Не ми казахте по какво обвинение сте ги арестували.
	— Арестувахме ги за всичко, което са причинили на теб и сестра ти.
	— Илайза не ни биеше.
	Лий забеляза, че момчето използва малкото й име, а не я нарича „майка“.
	— Издрала ти е лицето.
	Зейн попипа раните с пръсти.
	— Вярно. Някои неща ми се губят.
	— Тя е допуснала побоите и това я прави съучастничка. И тя те е тормозила, Зейн, също като Греъм.
	На Зейн много му се искаше да повярва.
	— Той има връзки и може да наеме много добри адвокати.
	— Довери ми се. — Лий му хвърли сериозен поглед, който малко го успокои. — Много съм добър в работата си. Сега Емили ще дойде с мен, защото би могла да убеди майка ти да каже истината.
	— Значи няма да я вкарат в затвора. Но…
	— Ако сътрудничи и признае истината, ще получи по-лека присъда. Но няма да получи попечителство върху вас. Първо на първо, двамата с Брит сте достатъчно големи, за да изберете при кого да живеете, а освен това ще докажем, че майка ви не полага адекватни родителски грижи. Не се тревожи.
	— После ще се върнете ли да ми кажете какво е станало?
	— Да. Готов ли си да свидетелстваш в съда пред съдия или съдебни заседатели?
	— Да, искам да го направя. — Желанието го заля като мощна вълна. — Искам да го гледам в очите, докато разказвам какво ми причини. Искам да го направя.
	— Чудесно, защото ще получиш тази възможност. Сега трябва да тръгвам.
	— Инспекторе, благодаря, че ме измъкнахте и се погрижихте за Брит. Никога няма да го забравя.
	— Няма защо да ми благодариш. Хайде, влизай вътре, за да могат баба ти и дядо ти да те поглезят.
	— Много ги бива в това. Понякога си представях как се местим да живеем тук — каза той, докато Лий му помагаше да изкачи стъпалата на верандата. — Мислех за това след всеки побой.
	— Сега вече ще живееш тук. — Инспекторът отвори входната врата. — Можеш ли да продължиш сам?
	— Да, ще се справя.
	_Не се съмнявам_, помисли си Лий.
	— Кажи на Емили, че трябва да тръгваме.

	* * *

	Обсъдиха подробно предстоящия разговор по пътя към полицейското управление в Ашвил и макар впечатлението на Лий, че Емили е силна и решителна жена само да се затвърди, той все пак се поколеба на прага на стаята за разпити.
	— Сигурна ли си, че искаш да влезеш?
	— Лий. — Емили постави длан върху ръката му. — Ще говоря с нея. Може да не постигна нищо, но съм твърдо решена поне да опитам.
	— След като приключиш или ако просто искаш да излезеш, потропай на вратата.
	— Разбрано.
	Лий отвори вратата и даде знак на полицая в стаята да излезе навън. Емили влезе и затвори вратата след себе си. Илайза седеше на малка маса с изправен гръб и ръце, оковани с белезници, отпуснати върху плота. По лицето й се виждаха следите от побоя, но в очите й гореше яростна гордост.
	— Крайно време беше, по дяволите.
	Емили усети смътно, че стомахът й се свива, докато сядаше срещу сестра си.
	— Да, крайно време беше.
	— Държат ме в тази дупка от часове. Отнасят се с мен като с престъпник и не ми казват къде е Греъм и какво става. Искам да знам. Адвокатът ме увери, че тези абсурдни обвинения ще бъдат снети и най-малкото ще ни пуснат под гаранция, докато изчистят името ни. Но междувременно ми трябват някои лични вещи. Ще ти направя списък.
	_Невероятно_, помисли си Емили. _Тя си е същата, както винаги._
	_Но аз не съм._
	— Няма да стане. Останала си с погрешното впечатление, че съм тук, за да ти помогна. Не съм дошла за това. А фактът, че не попита как са децата ти, само потвърждава, че съм права.
	— Децата не са безпомощни пеленачета и заговорничат срещу мен и Греъм. Зейн е опасен, Емили. Нямаш представа какво…
	— Млъквай! — Илайза вдигна глава, изненадана от гнева на сестра си. — Още една думичка срещу Зейн и си тръгвам. Никой няма да ти остане. Знам какво се е случило снощи, знам какво е станало по-миналата година на Коледа. Разбрах всичко, затова не се хаби с преструвки, Илайза.
	Емили се облегна назад, за да успокои гнева си.
	— Позволиха ми да разговарям с теб насаме. Не ни подслушват, защото е незаконно. Искам да знам защо причини всичко това на Зейн и Брит. Защо позволяваш на Греъм да ги тормози. Трябва да знам причините.
	— Стига си се държала като идиотка и поне веднъж свърши нещо полезно! Нуждая се от козметиката си. Фактът, че вярваш на приказките на двама своенравни тийнейджъри, а не на сестра си, само доказва каква глупачка си.
	— Стига глупости. Нищо няма да ти донеса и няма да ти правя услуги. Тревожиш се за цвета на кожата си под синините ли, Илайза? Представи си само как ще изглеждаш след няколко години, прекарани в затвора.
	— Няма да отида в затвора — заяви тя, но устните й потрепериха.
	— Напротив. А колко дълго ще останеш там, зависи от това, което ще кажеш на полицията.
	— Адвокатът ни…
	— Замълчи. — Емили вдигна пръст. — Това е първата ти голяма грешка. Не си глупава, затова се замисли дали е удачно да използваш услугите на един и същ адвокат с мъжа, който те е посинил така. Имаш шанс, но не за дълго. По-добре наеми друг адвокат, а единствената услуга, която ще ти направя, е да ти дам имената на двама добри адвокати по наказателни дела, с които се свързах, докато търсех помощ за Зейн. На него вече не му трябват.
	— Трябва да тикнат Зейн зад решетките. Той… Не, почакай! — В гласа на Илайза се прокрадна паника чак когато Емили се надигна от стола. — Не ме оставяй тук.
	— Тогава спри с глупостите.
	— Откъде си сигурна, че не ни записват в момента?
	Емили стана от стола, вдигна блузата си и се завъртя.
	— Само двете с теб сме, Илайза. Греъм плаща на адвоката и кого мислиш ще представлява той, ако му се наложи да избира? Ако сътрудничиш, ще ти намеря адвокат. — Тя свали блузата си и седна обратно на стола. — И двете сме отгледани в един дом от едни и същи родители. Възпитаха ни в самоуважение. Защо позволи на Греъм да тормози децата ти? Защо не потърси помощ от мен или от някой друг?
	— Ти нищо не разбираш, а и това си е _наша_ работа. Става въпрос за нашия брак. Обичаме се.
	— Мъж, който те бие, не те обича.
	— О, за бога! — Илайза вдигна очи към тавана с досада. — Винаги си била толкова безлична. Още от малка. — Лицето й изведнъж се оживи и тя се приведе към сестра си. — Аз не съм безлична като теб. С Греъм изпитваме силна страст, която ти не би могла да разбереш. Ти се омъжи за смотаняк, а дори не успя да го задържиш до себе си.
	— Така наречената му страст те вкара в болницата.
	— Малко прекалихме. Той няма право да ме удря по лицето, така сме се разбрали.
	Емили искрено вярваше, че повече нищо не може да я шокира, но думите на сестра й я втрещиха.
	— Нима… имате споразумение къде може и къде не може да те удря?
	— След като се измъкнем от тази бъркотия, той ще трябва да ми се реваншира задето наруши уговорката. Но обстоятелствата бяха извънредни.
	Дълбоко в сърцето си Емили не бе повярвала напълно на Брит за тази отвратителна, извратена подробност.
	— Харесва ти да те бие. Възбужда те.
	— Не се превземай. Дори след осемнайсет години брак, страстта ни продължава да гори. Работата на Греъм е изключително напрегната и натоварена, затова се нуждае от този плам вкъщи. Коя си ти, че да ме съдиш? Имам най-голямата и красива къща в Лейквю Терас, ходя на почивки по целия свят, съпругът ми купува прекрасни бижута, сексуалният ми живот е вълнуващ. — Илайза махна с ръце и изгледа сестра си с хладно съжаление. — А ти какво имаш, Емили? Стара къща, няколко бунгала, които даваш под наем, и никой мъж не те желае.
	Емили гледаше сестра си, която седеше срещу нея с посинено лице, облечена със затворнически дрехи, в стая, охранявана от полицай. И въпреки това Илайза смяташе, че я превъзхожда във всяко едно отношение. Дори не спомена единственото, за което Емили наистина й завиждаше.
	— Знаеш ли, Илайза, забрави за най-важното нещо, което притежаваш. Двете си деца.
	— Не ги исках — рече небрежно тя. — Спазих своята част от сделката. Две деца. И се грижех за тях безупречно. Дадох им всичко — хубави дрехи, престижно училище. Уроци по балет за момичето, спортни занимания за момчето, уроци по музика и за двамата, макар Зейн да е изключително некадърен в това отношение. Здравословна храна, образование и достатъчно време за почивка и забавления.
	Емили не можеше да повярва.
	— Нима те са част от споразумението?
	— Как би изглеждало отстрани, ако нямахме деца? Човек с положението на Греъм се нуждае от подходящ имидж.
	— Значи децата са част от имиджа. Не те ли притесняваше, когато мъжът ти биеше Зейн?
	— Разхайтеното дете трябва да бъде наказвано. А и Зейн вече е почти пълнолетен.
	— Какво? Значи повече не е твоя грижа, така ли?
	— Щяхме да го изпратим в престижен университет и да му дадем отлични перспективи в живота. Щеше да учи медицина и да стане лекар. Но сега… — Илайза сви рамене, сякаш говореше за някаква непотребна стара вещ. — Нямам представа как ще постъпи Греъм. Трябва да го обсъдим.
	— Двамата с Греъм повече няма да се разпореждате с живота на децата. Сега те са моя отговорност.
	— О, моля те. Смяташ ли, че съдът ще отнеме децата на родители с нашата репутация и обществено положение?
	— Репутацията и общественото ви положение станаха на пух и прах. Полицаите знаят всичко.
	— Да бе, все едно ще повярват на твърденията на двама тийнейджъри.
	— Разполагат и с показанията на персонала в курорта, където сте завели Зейн след като Греъм го е пребил. Не се сети за това, нали? — добави тя и зърна в очите на Илайза да проблясва колебание. — И през ум не ти е минало, че един ден ще се оплетеш в лъжите си. Има още много, но ще оставя полицаите да го кажат на теб и адвоката, който ще избереш. Възможно е да ти предложат споразумение, за да свалят някои от обвиненията. Във всеки случай, когато делото влезе в съда, аз ще съм един от свидетелите срещу теб и Греъм.
	Лицето на Илайза пламна под синините.
	— Завистлива кучка! Това те човърка, нали? Открай време ми завиждаш. Защото съм по-красива, по-богата и съм омъжена за доктор.
	— Не, Илайза, никога не съм ти завиждала, а вече дори и съжаление не изпитвам към теб. Дойдох, за да те убедя да кажеш истината, да приемеш споразумение, за да не прекараш цяло десетилетие в затвора. Но след като чух какви ги говориш, честно казано, не ме е грижа. Няма да ти пожелая късмет, Илайза, защото няма да съм искрена — заяви Емили, докато ставаше. Забеляза страха по лицето на сестра си и я изгледа с присвити очи. — Чудя се дали с Греъм имате споразумение как да постъпите, ако ви разкрият. Не ви ли хрумна, че е възможно да бъдете изобличени? — Тя сви рамене. — Обзалагам се, че в момента Греъм мисли точно по този въпрос. — Отиде до вратата и вдигна ръка, за да потропа.
	— Обади се на адвоката.
	Емили се обърна.
	— На кой по-точно?
	— На онзи, който ти предложи. Искам отделен адвокат.
	— Добре, ще се свържа с него. И това е последната услуга, която ти правя, Илайза.
	Тя почука по вратата и когато й отвориха, излезе без да се обърне назад.


	Отне доста време, но Лий нямаше нищо против да накара Греъм да почака. Окръжният прокурор настояваше да не го пускат под гаранция и използва успешно за тази цел двете непълнолетни деца, сериозно пострадали и в потенциална опасност.
	Помогна и фактът, че Том Бост бе осъзнал грешката си.
	Така Лий успя да спечели известна отсрочка, за да може новият адвокат на Илайза Бигълоу да се запознае със случая и да я посъветва да сключи споразумение.
	Влезе в стаята за разпити, доволен, че всички бюрократични подробности са уредени. А и интуицията му подсказваше, че Греъм Бигълоу не е бил напълно искрен със своя адвокат.
	Лий включи диктофона и седна.
	— По всички въпроси се обръщайте към мен — каза му адвокатът.
	— Добре. Както вече знаете, госпожа Бигълоу нае отделен адвокат. Току-що разговарях с тях. Тя те предаде, Бигълоу. Сключи споразумение.
	— Като негова съпруга, тя не е задължена да…
	Лий го прекъсна:
	— Не важи в случай че двамата съпрузи са планирали или извършили престъпление заедно. Госпожа Бигълоу предпочете обвиненията срещу нея да бъдат смекчени. И не я виня.
	Греъм се приведе към адвоката си и му прошепна нещо.
	— Господин Бигълоу желае да разговаря със съпругата си.
	— Обърнете се към нейния адвокат и към директора на женския затвор, в който съпругата му ще прекара следващите няколко години. Можеше да се размине с присъда от три до пет години, ако не беше излъгала в показанията си, заради които тежко раненият й непълнолетен син беше арестуван. Както и заради факта че е държала непълнолетната си дъщеря, докато съпругът й инжектирал пребитото дете с успокоителни, за да не говори. Това наклони везните. Вашият клиент, от друга страна… — Лий отвори папката. — Той ще получи максимално наказание.
	— Ще настояваме, че Илайза Бигълоу е била физически и емоционално уязвима поради нараняванията, причинени от сина й, и е била подложена на натиск от полицията.
	— Можете да пробвате, но психиатърът вече заключи, че е осъзнавала напълно какво върши. Не ме разбирайте погрешно, тя има психически проблеми, но когато призна истината, направи сериозни разкрития. Едно от тях е, че вашият клиент е благоволил да отиде на бейзболен мач, след който ударил непълнолетния си син в корема с бухалка само защото момчето имало лошия късмет да допусне грешка в играта. По онова време синът бил на единайсет години. Това се нарича нападение с потенциално смъртоносно оръжие.
	— Клиентът ми отхвърля всички обвинения. Подадохме молба за преразглеждане на отказа за освобождаване под гаранция.
	— Да, уведомиха ме. Но първо искам да се уверя, че клиентът ви е разказал за всичко, случило се между двайсет и трети декември и трети януари, хиляда деветстотин деветдесет и трета година. — Лий извади няколко листа от папката и продължи: — Известно ли ви е, че на двайсет и трети декември през гореспоменатата година двете непълнолетни деца на клиента ви се прибрали от училище и заварили баща им да бие майка им за пореден път? Непълнолетният син опитал да спре побоя, поради което на свой ред бил пребит и изпаднал в безсъзнание.
	— Клиентът ми категорично отхвърля това обвинение.
	— Непълнолетният син, четиринайсетгодишен по онова време, бил заключен в стаята си и не му била оказана незабавна медицинска помощ за наранявания, сред които счупен нос, натъртени ребра, охлузвания по лицето и мозъчно сътресение. По-късно добрият чичо доктор сам наместил носа без да приложи никакви обезболяващи средства. На детето също така не била дадена храна чак до следващия ден.
	— Видно е, че Зейн е получил нервен срив — започна адвокатът.
	— Имате ли деца, господин адвокат?
	— Това няма отношение към случая.
	— Моля ви, просто отговорете.
	— Имам двама синове, на осемнайсет и двайсет години.
	— Мислете за тях, докато четете тези страници. Очевидно доктор Бигълоу не е искал да пропусне коледната почивка през онази година, въпреки състоянието на сина си. Взех свидетелски показания от персонала на хотела, където семейството се е намирало от двайсет и шести декември до трийсети декември.
	Без да сваля очи от Греъм, Лий побутна листовете по масата.
	— Момчето уж било болно от грип — това е историята, която разказали на роднините си, докато го държали заключено по време на коледните празници. А на тези страници е историята, която са разказали на персонала в хотела.
	Греъм се приведе напред, но адвокатът вдигна ръка, за да го спре.
	— Момче, което още не се е излекувало напълно, лесно може да падне с колело.
	— Разполагаме и с показанията на съседи, учители, на началника на полицията в Лейквю, на лелята на момчето. Как може да се разболее от грип, да падне с колело, да стои затворено в хотелска стая и да успее да падне и докато кара ски? — Лий им подаде още документи. — А това са показанията на госпожа Бигълоу, в които потвърждава, че синът й е бил пребит и заключен в стаята си. Разполагаме и с това.
	Той извади първата страница от дневника на Зейн и го подаде на адвоката.
	— Написано е от четиринайсетгодишно момче, съкрушено от страх и болка. Потвърдихме всички факти. След побоя на двайсет и трети декември Зейн започва да документира системния ви тормоз, доктор Бигълоу.
	— Трябва да се допитам до клиента си. Разпитът приключи.
	— Допитвайте се до това леке колкото си искате. Лично ще се погрижа да попадне зад решетките с максималната присъда, предвидена в закона. Това е новата мисия в живота ми.
	— Ще ви закопая. Всички до един.
	— Замълчи, Греъм. Не казвай нищо.
	— Съсипал си им детството.
	— Аз им дадох живот!
	— Дал си им страх и болка.
	— Те ми дължат всеки дъх, който са поели, и аз решавам как да ги гледам.
	— Вече не.
	— Момчето си мисли, че може да ми се опълчи, така ли? Има късмет, че не го вкарах в гроба.
	— Греъм, достатъчно! Разпитът приключи, инспекторе.
	— Адвокатът ти ще поиска споразумение и отпадане на част от обвиненията. Но няма да стане. — Лий потупа с пръст копието от дневника на Зейн. — Няма да го допусна.
	— Ще ти взема значката! Няма да си намериш работа и като пазач в мол след като приключа с теб!
	— Добре, щом казваш. — Лий изключи диктофона и излезе спокойно от стаята.
	Отне известно време — правосъдната система беше тромава — но след по-малко от година той вдигна победоносно халба бира и си помисли: _Изпълних мисията._


>>	7.

	Лий караше по пътя край езерото една пролетна сутрин сред раззеленяващата се планина и разцъфтели диви цветя в приповдигнато настроение. Имаше много грижи, трябваше да вземе важни решения и да премисли как да постъпи, но езерото, отразяващо синьото небе, белите лодки и пухкавите облачета го изпълваха с оптимизъм.
	Доброто невинаги побеждаваше, справедливостта невинаги тържествуваше — работеше като полицай достатъчно дълго, за да е наясно с този факт. Затова, когато се случеше, беше най-добре да се насладиш на победата.
	Зави по алеята към дома на Емили, тъкмо когато тя слизаше от пикапа си. Дори пристигна в точния момент.
	Емили беше облечена с протрити на коленете джинси и тениска в същия ведър син цвят като небето. Носеше и оранжевия суитшърт, с който беше облякла Брит на стълбището в болницата преди една година.
	Чувал беше Емили да споменава, че тази дреха й носи късмет.
	Косата й, черна като катран, се спускаше изпод бейзболна шапка.
	С приятна тръпка Лий си помисли, че изглежда прекрасно.
	Емили свали слънчевите си очила и впери очи в лицето му, докато той слизаше от колата.
	— Носиш добри новини. Личи си. — Все пак тя вдигна ръка и постави длан върху гърдите си. — Но ги кажи бързо, все едно е лоша вест.
	— От петнайсет до двайсет години. Ще го преместят в централния затвор в Райли.
	Емили се подпря върху пикапа, пое дълбоко въздух и вдигна другата си ръка.
	— Трябва ми минутка.
	След това тръгна към езерото. Скръстила ръце пред гърдите, тя се вгледа във водата, която приличаше на синьо огледало. Почувства ветреца, топъл и успокояващ, да гали лицето й. И въздъхна дълбоко, когато усети Лий да се приближава и да спира зад нея.
	— Възнамерявах да присъствам на произнасянето на присъдата тази сутрин, макар ти да ме посъветва да не ходя. Не исках да го виждам повече, казах си, че изражението му, когато съдебните заседатели го обявиха за виновен, ми е достатъчно. Но когато децата излязоха за училище, започнах да се приготвям да дойда.
	— Какво те спря?
	— Лани, главната камериерка, не можа да дойде на работа, защото детето й е болно. Заместничката й също не успя. Наложило се да отиде на зъболекар по спешност. Лоис, познаваш я, нейната заместничка, имаше друг ангажимент. Останахме само с една камериерка, а всички бунгала са пълни. Марси не можеше да се справи сама, затова…
	Емили отново вдиша дълбоко, за да се успокои, и протегна ръка назад, която Лий хвана и застана до нея.
	— Приех го като знак, че не бива да ходя да го гледам, докато съдията съобщава официално присъдата. Дори спрях да мисля за това, когато се улисах в чистене на тоалетни и сменяне на чаршафи.
	Тя кимна, все още загледана във водата. Слънцето блестеше върху косата й и й придаваше едва забележим червеникав оттенък. Ухаеше на портокали.
	— Двайсет години — прошепна тя. — Когато излезе, децата ще са по-възрастни от мен в момента. Има ли право на предсрочно освобождаване?
	— Трябва да излежи най-малко петнайсет години. Трудно ще си издейства предсрочно освобождаване и най-вероятно ще стане едва при третия-четвъртия опит. Не мисли за него — посъветва я Лий. — Той е зад решетките, където му е мястото. Децата са в безопасност.
	— Прав си. И ще им го кажа, когато се приберат след няколко часа. — Тя погледна към часовника на китката си. — Трябва ли да се връщаш в Ашвил?
	— Чак утре.
	— Едва един часът е, но… майната му. Да пийнем по една бира.
	Двамата влязоха вътре. Лий харесваше лабиринта от стаи, както и факта, че къщата никога не беше идеално подредена. Беше светла и уютна. Възглавниците на дивана бяха смачкани, някой беше седял върху тях. На пода се търкаляше чифт обувки — на Брит, установи той, след като ги огледа.
	В кухнята имаше фруктиера с един-два останали плода, ваза с вече вехнещи нарциси, яке, метнато на облегалката на стол, кафеварка с остатъците от сутрешното кафе.
	— Не знам дали са останали солети и снакс.
	— Не се притеснявай.
	След като свали шапката — черната й коса се надигна нагоре за миг, след което се разпиля по раменете — Емили я хвърли заедно със слънчевите очила на шкафа.
	— Пак трябва да ходя до супермаркета. Боже, тези деца имат огромен апетит. Още не мога да свикна. — Тя извади две бутилки „Хайнекен“ от хладилника и ги отвори. — Изминалата година беше драматична, инспектор Келър. Каква година само.
	Емили килна глава и двамата чукнаха бутилки.
	— Но криеш нещо. — Тя размаха пръст преди Лий да успее да отрече. — Боже, каква година. Изпълнена с победи и поражения, а ти, Лий, беше неотлъчно до нас и ни помагаше. Опознах те добре, дори полицейското ти изражение. Няма нужда да ми спестяваш нищо. Искам да знам дали…
	— Не е свързано със семейство Бигълоу.
	— Добре. Чудесно. Хайде да излезем на верандата и да се насладим на гледката, докато пием бира и ти ми разкажеш какво те мъчи. През изминалата година те занимавах с какви ли не мои грижи. Сега е твой ред.
	— Да, всъщност исках да се допитам до теб.
	Седнаха на верандата на два стола, които Емили отдавна възнамеряваше да пребоядиса. Ветрецът подрънкваше камбанките, които Брит й подари за рождения ден. Моравата, която Зейн окоси в събота, ухаеше на свежест и зеленина.
	— Тази къща е прекрасна, Емили. Създала си уютен дом.
	— Надявам се. Аз…
	— Не е нужно само да се надяваш. Наблюдавах те с децата през изминалата трудна година, видях ги как се променят и постепенно се отпускат. Вече не гледат наплашено. Трудно им беше по време на процеса.
	— Посещенията при психолог им помогнаха много.
	— Ти направи всичко необходимо, осигури им истински дом.
	— Не го постигнах сама. Родителите ми, бог да ги поживи, са като вековни дървета, макар и на тях самите да им беше много тежко. Тя е тяхна дъщеря, Лий. Илайза е тяхно дете. Но те проявиха твърдост. Мама… — Емили затвори очи и поклати глава. — Разплака се само веднъж, когато двете бяхме сами.
	— Наследила си чувството за справедливост и добротата си от тях. Наистина са като вековни дървета. Семейство Уокър са вековни дървета с дълбоки и здрави корени.
	— Съгласна съм. Зейн и Брит подадоха документи да сменят фамилното си име. Искат да се казват „Уокър“.
	— Смятам, че това е правилно.
	— Аз също. Но, както знаеш, Лий, приятелите и съседите също се застъпиха за нас. В противен случай не бих могла да остана в Лейквю.
	— Градчето е прекрасно, Емили.
	— Така е.
	Безкрайно признателна беше за възможността да се любува на езерото и хълмовете и да знае, че хората в града са добри.
	— Семейство Картър ни оказаха незаменима помощ. Децата се нуждаеха от подкрепата им. Аз също. Те бяха до нас през цялото време. Ти също, Лий. — Тя постави ръка върху неговата. — Най-вече ти. Кълна се, нямам представа какво бихме правили без теб. И се радвам, че не се наложи да разбера. — Усмихна се и се обърна с лице към него. — А сега ти ми кажи какво те тревожи, за да мога да ти се отблагодаря поне малко.
	— Добре. Имах среща с началника на полицията Бост. Всъщност се срещнахме няколко пъти, но днес се видяхме отново след обявяването на присъдата. Бяхме аз, Бост и още няколко души.
	Усмивката й посърна.
	— Нали каза, че не е свързано с Греъм.
	— Не е, но може да се каже, че има косвена връзка. Бост ще си върне значката.
	— Моля?
	— Подава оставка — обясни Лий. — Искаше да приключи този случай и след края на учебната година със семейството му ще се преместят в Уилмингтън. Това е най-добрият вариант за него.
	Емили се залюля на стола, сякаш кимна с цяло тяло.
	— Според мен е взел правилното решение. Трудно ми е да му простя. Вярно, извини се лично на Зейн и на нас, но не мога да се отърся от възмущението. Смятам, че е по-добре Зейн да не го вижда непрекъснато из града.
	— Постът му ще се оваканти. И го предложиха на мен.
	— На теб ли? — Емили се завъртя към него и се усмихна широко. — Каква изненада в този пролетен ден. Много бих се радвала да си наблизо, но за теб това е сериозна промяна. Ти си следовател, занимаваш се с тежки престъпления. Наистина ли искаш да си началник на полицията в малко градче?
	— Зависи. — Лий се покашля и се размърда на стола. — Градът и жителите му ми харесват. Както вече казах, прекрасно място е. Може би съм готов за промяна. Но не искам да те притискам.
	— Мен ли?
	— Просто… — Той отпи голяма глътка бира за кураж. — Помислих по въпроса и смятам, че така ще е най-добре. Само да не стане неловко.
	Емили никога не го беше виждала толкова нервен.
	— Не те разбирам.
	— Защото аз не се изразявам правилно. Да започнем отначало. Искаш ли да вечеряш с мен?
	— Разбира се. Само че трябва да изтичам до супермаркета… — Емили замлъкна, когато видя изражението му. — О, имаш предвид да излезем на среща ли? Каниш ме на среща. Трябва да оставя бирата.
	Тя остави бутилката, стана от стола и отиде до края на верандата.
	— Нямах предвид… може да излезем четиримата.
	Емили се обърна и видя, че Лий не просто е нервен, а направо умира от срам. Колко сладко.
	— Точно това имаше предвид, а в момента аз обработвам информацията, както би се изразила Брит. Само след няколко седмици ще стане една година, откакто с Брит те срещнахме пред полицейското управление, а ти никога не се опита да ме свалиш. Не даде никакъв знак.
	— Разбира се. Не исках да проваля следствието, съдебния процес или да загубя доверието ви, като почна да те свалям.
	— Но ти се е искало.
	— Ами… — Лий отново отпи от бирата. — Ами да. Не съм сляп, глух или бавноразвиващ се. Ти си красива и умна жена. Ти си най-силната жена, която съм срещал, а отгоре на всичко имаш най-доброто сърце на света.
	Емили се облегна на една от колоните и усети как празната дупка в душата й, с която се беше примирила, започва да се изпълва с приятни трепети и емоции.
	— Не забелязах подобни знаци, инспектор Лий Келър, нито веднъж.
	— Имаше си достатъчно грижи. А и на децата не им трябваше някой да сваля леля им в момент, в който се нуждаеха от стабилност.
	— Безкрайно съм ти задължена.
	Лий остави бутилката с бира малко по-рязко, отколкото възнамеряваше, и се изправи.
	— Точно това не желая. Не искам да ми даваш шанс само защото се чувстваш задължена. Няма да се примиря с подобен компромис, ти също не бива.
	— Напълно си прав.
	— Сприятелихме се и това е достатъчно. Ако не желаеш отношенията ни…
	Емили го хвана за вратовръзката, придърпа го към себе си и му затвори устата с целувка.
	_Прекрасно е_, помисли си тя. _Господи, прекрасно е._
	С усмивка пусна вратовръзката и вдигна ръка към лицето му.
	— Ти си следовател. Според професионалната ти оценка, колко силен е интересът ми?
	— Изглежда доста сериозен.
	Емили се разсмя и го прегърна.
	— Мислила съм за връзка с теб. Но си казвах да не прибързвам, само защото си прекрасен човек. Затова не ти дадох знак.
	Лий я притисна в колоната, за да я целуне отново, да се наслади на цитрусовото й ухание и мекото й тяло.
	— Значи си съгласна да вечеряш с мен?
	— Тази вечер аз ще сготвя и ще вечеряме тук. Присъствието ти ще се отрази добре на децата, когато им кажем за Греъм. Но в събота ще излезем на истинска среща.
	— Дадено. — Той затвори очи и я притисна към себе си. — Страхувах се, че ще си хванеш друг, докато процесът свърши.
	— Аз също се опасявах за теб. — Емили се отдръпна и отново го хвана за вратовръзката. — Ела с мен.
	— Моля? Сега ли? — попита несигурно той, когато тя го поведе към вратата.
	— Децата няма да се приберат скоро. Вместо да ходим до магазина, ще си приготвим нещо с каквото има в килера. Време е, инспектор Лий Келър, и двамата да покажем ясно интереса си.
	— Можеш да ме наричаш „Началник Келър“ — каза й той, докато се качваха по стълбите към втория етаж. — Смятам да приема поста.


	Келър не само прие поста, но през юни се премести в къщата на езерото. След няколко месеца, на фона на пламтящата есенна планина и блещукащото на слънцето езеро, двамата се ожениха.


	Зейн започна последната си година в гимназията в Лейквю с фамилия Уокър. Промяната не заличи годините мъчения, но го караше да се чувства по-добре.
	Имаше добри оценки, подреждаше редовно стаята си — и по навик, и от страх, който нямаше да го напусне дълги години. Виждаше се с Майк, тренираше с Дейв, заяждаше се със сестра си. Вършеше домакинските си задължения, помагаше със семейния бизнес, мислеше за момичета.
	Посещаваше психолог.
	Понякога се будеше, облян от студена пот, ставаше и отиваше до прозореца. И си напомняше от коя страна на езерото живее вече. Спомняше си, че тук няма кой да се втурне в стаята му и да го налага с юмруци.
	Всичко това беше приключило.
	Заедно с най-съкровената му мечта.
	Зейн Уокър никога нямаше да стане професионален бейзболист. Нямаше да го търсят скаути. Можеше да играе в местни аматьорски отбори, ако искаше, но ръката му вече не беше бърза като ракета и никога нямаше да се възстанови.
	През онази нощ, когато падна по стълбите, счупи не само лакътя си, но и изгуби най-голямата си мечта.
	Не се предаде веднага. Претърпя операция, възстанови се, ходи на физиотерапия. Когато доктор Маршал му разреши, започна отново да вдига тежести.
	Натрупа мускулна маса, но не успя да постигне обхвата на движение отпреди. Не беше достатъчно, за да играе в професионалната лига. Трябваше да се примири, че няма да е достатъчно и за колежанското първенство.
	Откакто се помнеше, единственото, което беше искал, което обичаше и в което се представяше отлично, беше бейзболът. А сега шансовете му да играе се изпариха яко дим.
	Веднъж дори се разплака по време на сеанса с психолога — голям срам. Но доктор Демар изглежда го разбра. Никой не очакваше от него просто да преодолее разочарованието и да продължи постарому. Имаше право да е тъжен и гневен.
	Вече без друго изпитваше тези две емоции, не му трябваше чуждото позволение. Но имаше близки, които го подкрепят. Помагаше му, че Емили не му натяква да спре да се цупи и сърди. Дейв му позволяваше да си изкара яда във фитнеса. А Лий — кой да предположи, че двамата с Емили ще се съберат — се интересуваше от бейзбол почти толкова, колкото и Зейн, обичаше да обсъжда резултати и стратегии и имаше доста точна ръка. В Ашвил беше играл в отбора на полицията.
	Зейн започна да преодолява малко по малко разочарованието, макар че често лягаше на леглото с топка в ръка и потриваше шевовете й. Знаеше, че се нуждае от нов план, но му беше трудно да види отвъд разбитите мечти. Все пак трябваше да обмисли вариантите, защото съвсем скоро предстоеше да постъпи в колеж.
	Преди колежът символизираше свобода, но сега се простираше като мъгляв и облачен път, забулен в сенки и изпълнен с опасности.
	Изключено бе да учи медицина. Макар да се възхищаваше на Дейв и работата му като парамедик, не искаше да има нищо общо с медицината. Добрите му оценки щяха да му помогнат да го приемат в добър университет. Може би старанието му в училище се дължеше отчасти на страха, но отличният успех помагаше. Когато се замислеше, установяваше, че любимите му предмети са литература и история. Но какво можеше да прави с тях?
	Не искаше да бъде учител. Отврат! Пишеше добри съчинения, но не му се ставаше и писател. Може би военна академия? В никакъв случай. Вече беше преживял достатъчно строева подготовка, заповеди и унижения.
	Палецът и показалецът му поглаждаха шева на топката и галеха бавно покрития с восък червен конец.
	Може би щеше да му хареса да е полицай като Лий. Лий беше готин, а на Зейн би му било изключително приятно да пъха лоши хора зад решетките. Ако не беше Лий, Греъм можеше и да не се озове в затвора. Зейн искаше да вкарва хора като Греъм на топло.
	Тъй че… защо не?
	Започна да чете книги по право и се запозна с начина на работа на правосъдната система. Все пак имаше и личен опит в това отношение. Колкото повече четеше и размишляваше, излегнат върху леглото и потриващ шевовете на бейзболната топка, толкова по-ясно започваше да вижда възможен път пред себе си — при това не изпълнен с опасности и обгърнат от сенки.
	Не просто път, а цел.
	Прекарваше много време в размишления кой е най-добрият начин да поеме по този път, да постигне целта. Искаше да отбележи всички завои, отклонения и потенциални премеждия, които може да срещне, преди да сподели на глас плановете си.
	Изречеше ли на глас каква е целта му, щеше да я превърне в реалност. Засега просто гледаше с лъч надежда — не мечтаеше, вече не смееше да има големи мечти. Но ако и тази надежда угаснеше, нямаше представа какво ще прави.
	Накрая реши все пак да сподели. Събра цялата си смелост и слезе на долния етаж. Брит имаше някакви извънкласни занимания и Лий щеше да мине да я вземе след като смяната му приключеше. Тъй че засега вкъщи бяха само двамата с Емили, а именно на нея искаше да съобщи най-напред.
	На печката нещо къкреше. Ухаеше приятно в студената дъждовна вечер и създаваше уют в кухнята. Топлината от котлона изпълваше стаята, а дъждът барабанеше по покрива. Емили седеше на масата с лаптопа си.
	Изглеждаше щастлива, сякаш грееше. Вероятно причината беше Лий, двамата си пасваха идеално. Зейн не знаеше какво точно да мисли за връзката им. Родителите му също си пасваха — като остри, нащърбени лъскави парчета, криещи под повърхността си груба сила и мрак. Но леля му и Лий? Те си пасваха страхотно и с лекота, сякаш цялото домакинство приличаше на яхнията върху котлона. Излъчваше уют.
	Задължен беше и на двамата до края на живота си.
	Емили вдигна сияещи от щастие очи, когато Зейн влезе. Макар да му хвърли лъчезарна усмивка, той забеляза руменината по бузите й, докато затваряше лаптопа. Познаваше добре това смущение. Криеше някаква тайна.
	— Хей, как си?
	— Добре. Манджата мирише превъзходно.
	— Пилешка яхния. Ще направя и пелмени за гарнитура. Много ми се ядеше и реших да я сготвя.
	— Имаш ли нужда от помощ?
	— Засега не, но може да ми помогнеш после с пелмените. Нещо те тревожи. Хайде, седни и ми разкажи.
	Зейн знаеше, че Емили се интересува искрено и търпеливо ще го изслуша. Въпреки това го полазиха нервни тръпки.
	— Добре. Ето за какво става въпрос. — Той седна, размърда се на стола и забрави речта, която беше подготвил. — Мислех за висшето си образование.
	По лицето й облекчение ли се изписа? Пълна подкрепа ли усети, когато тя постави ръка върху неговата?
	— Това е чудесно, Зейн. И какво ти се върти в главата?
	— Успехът ми е добър.
	— Не просто добър, а отличен. — Когато той се поколеба, Емили отново стисна ръката му окуражително. — Нека си говорим честно. Наясно съм колко ти е трудно, че вече не можеш да постигнеш мечтата си да играеш професионално бейзбол. Докторите казаха, че можеш да се пробваш в колежанската лига, тъй че…
	— И там ще бъда второразреден играч.
	— Зейн, не говори така.
	— Никога няма да бъда достатъчно добър, това е факт. А не бих могъл да се примиря, ако не съм на нужното ниво.
	Не можеше да й опише колко го боли само при мисълта.
	— Трябва да приема това. Обмислял съм други занимания. Знаеш ли, че те искаха да стана лекар?
	— Вече няма никакво значение какво са искали те. Важното е какво искаш ти. И каквото и да решиш, Зейн, аз ще те подкрепя.
	— Не искам да ставам лекар. Мислил съм за други професии, но нищо не ме грабва.
	— Не е нужно да решаваш веднага. В колежа можеш да изпробваш различни неща и да видиш какво ще ти хареса.
	— Но аз вече реших. Искам… искам да уча право. Първо трябва да взема бакалавърска степен, което отнема от две и половина до четири години, а след това искам да уча право, което продължава още три години.
	Емили отстъпи назад, погледна го и попита предпазливо:
	— Искаш да учиш право, за да станеш адвокат ли?
	— Да. — И сега след като го изрече, вече беше истина. — Искам да опитам. Английски език и история са предметите, в които съм най-добър, а те са чудесна основа за правото. Изкарах курса по политология и се справих добре. Университетът на Вирджиния в Шарлотсвил е само на около петстотин километра от тук и бих могъл да се прибирам за празниците. Университетът е добър и ще ми даде добра основа. Ако ме приемат.
	— Обмислил си всичко — промълви Емили.
	— Исках да си съставя план.
	— Най-напред. — Тя посочи очите си с пръст. — Погледни ме и ми кажи дали наистина това искаш. Сигурен ли си?
	Боже, Зейн я обичаше много, защото знаеше, че леля му се интересува искрено какви са желанията му.
	— Да. Най-малкото искам да опитам. Искам да стана прокурор. Мислех дали да не стана полицай, но не е за мен. Имам усещането, че правото е правилният избор.
	— Зейн, това е чудесно. — Тъй като я гледаше в очите, той зърна сълзите в тях. — Ще се справиш отлично. Ще станеш адвокат. Също като дядо ми. Той работеше тук, в Лейквю.
	— Да, сега си спомням. Има много стипендии, за които мога да кандидатствам, а освен това ще си намеря почасова работа и ще започна да спестявам. Отпускат се и заеми за студенти. Мога да работя, докато следвам. Възможно е да ми отнеме няколко години, докато издържа изпита за правоспособност. Различни адвокатски кантори и съдии взимат на работа стажанти, а ако изкарам някои от курсовете и програмите през лятото, бих могъл да завърша година по-рано. Въпреки това…
	— Почакай малко. — Емили се приведе към него и отметна от челото косата му. Тъмнокафяви къдрици като нейните се спускаха до яката на ризата му и около бузите. — Нима си останал с впечатлението, че сам трябва да плащаш таксите за колежа?
	— Те няма да ми прехвърлят спестовната сметка за следването ми, а и не искам парите им, дори да можех да ги получа. Просто не мога да приема пари от тях.
	Емили се облегна назад и скръсти ръце.
	— И от мен ли не искаш помощ?
	— Ти ми помагаш всеки божи ден.
	Емили го погали по бузите.
	— Не се тревожи за подобни неща. Баба ти и дядо ти вече са решили, че ще платят колежанските такси и за теб, и за Брит. — Тя вдигна пръст, за да спре възражението му. — Така постъпват членовете на едно семейство. Не ти казахме, защото не искахме да те притискаме, в случай че решиш да не продължиш образованието си или да кандидатстваш година по-късно, или пък да постъпиш в професионална школа. Но след като вече си решил какво искаш да учиш, ще им се обадиш и ще им благодариш. Още сега. — Тя отново се облегна назад. — Това не означава, че не можеш да работиш и да покриваш част от разходите си. Хубаво е да поемеш отговорност. Можеш да работиш при мен през лятото, но можеш да потърсиш и друга работа. Стига това да не повлияе върху успеха ти в училище.
	— Възможно е да минат седем години докато се дипломирам. Би струвало…
	Емили вдигна показалец пред устните му.
	— Стига. Баба ти и дядо ти правят този щедър жест, защото те обичат, не го забравяй. Не само могат да си го позволят, но и искрено искат да ти помогнат. Трябва да им позволиш да го направят. — Тогава изведнъж се разсмя. — Зейн Уокър, адвокат. Звучи страхотно! — Придърпа го към себе си и го прегърна. — Да направим пелмените.
	Емили стана енергично от стола, но залитна, хвана се за шкафа пребледняла и се олюля.
	Зейн скочи да й помогне.
	— Седни. Добре ли си? Какво стана, Емили?
	— Добре съм, добре съм. Просто станах прекалено рязко. Боже.
	Тя седна и наведе глава между коленете си.
	— Не си добре. — Зейн я потупа по гърба и изтича да й донесе чаша вода. — Сигурно се разболяваш. Ще се обадя на Лий.
	— Не съм болна — отвърна тя приглушено. — След малко ще ми мине.
	Зейн остави чашата и я погали по гърба и главата.
	— Все пак ще се обадя на Лий.
	— Той вече знае.
	Зейн се стъписа и понечи да клекне до нея, но тя се изправи бавно. Вече не беше толкова бледа — слава богу. Тя си пое дълбоко въздух два пъти и отпи глътка вода.
	— Вече съм по-добре. Сега, след като ти ми сподели плановете си, е време и аз да ти споделя нещо.
	Зейн се приготви за страшната новина, когато Емили отвори лаптопа и обърна екрана към него.
	— Девет седмици… Бременна ли си?
	Емили се разсмя, когато погледът му автоматично се насочи към корема й.
	— Още не ми личи. Но вече едва си закопчавам панталоните.
	— Бременна си. — Все още не можеше напълно да осмисли случващото се.
	— Смятахме да изчакаме още една-две седмици преди да ви кажем, но ти ме хвана. Разбрах около месец преди сватбата. Изненада! — Тя отново се разсмя звънко. — Възнамерявахме да имаме деца, но не очаквахме, че ще стане толкова бързо.
	— Изглеждаш много щастлива.
	— Шегуваш ли се? На седмото небе съм! Трудно ми беше да крия от вас. Искам да кажа на всички — на приятели, съседи и напълно непознати. Но искахме да дадем на теб и Брит достатъчно време да свикнете тук. А и искахме да сме сигурни, че с него всичко е наред. — Тя постави длан върху корема си. — Понякога ми се завива свят, напълно нормално е. Нямам сутрешно гадене, което е прекрасно. Какво мислиш по въпроса?
	Наложи се самият Зейн да седне.
	— С Брит можем да помагаме повече с домакинските задачи и с бунгалата. А ти можеш просто да ми покажеш как се правят пелмени, няма нужда да се претоварваш. Почини си. Щом си бременна, значи ще си имам братовчедче.
	— Нормално е и това, че се просълзявам често — обясни Емили, когато от очите й рукнаха сълзи. — Сутринта се разплаках, когато Лий каза, че ще вземе Брит от репетицията.
	— Личи си, че много го обичаш.
	— Да, така е.
	— Лий и Дейв са най-добрите мъже, които познавам.
	— Ето, пак се разциврих. — Този път тя извади от джоба си носна кърпа. — Искаш ли преди да се заемем с пелмените, да се обадим на баба ти и дядо ти? Ще им съобщим две добри новини — твоята и моята. Иска ми се да се наплача на воля преди да ти покажа как правим пелмените в нашата къща.
	— Звучи чудесно. — Зейн се усмихна до уши. — Емили, много се радвам.


	През пролетта Емили роди здраво момченце с тъмна коса и мощен бял дроб, с който би се гордял и самият Павароти. Кръстиха го Гейбриъл.


	През същата забързана и китна пролет Зейн отиде на бала с красива блондинка на име Орхидея — любовта им с Ашли беше изтляла — и за пръв път прави секс.
	Реши, че сексът е също толкова хубаво нещо, колкото и бейзболът.
	Брит изигра ролята на Ризо в постановката „Брилянтин“ и за кратко се влюби лудо във висок десетокласник, който разби сърцето й за пръв път.
	Зейн получи писмо, че е приет в Университета на Вирджиния и въздъхна от облекчение. Завърши гимназия и церемонията по дипломирането му приличаше на въртележка от раздели и нови възможности — точно както и трябваше. Майк чакаше своя ред да мине по подиума. Дейв вдигна победоносно юмрук, за да поздрави Зейн. Баба му и дядо му го гледаха с насълзени очи. Сестра му седеше с широка усмивка на лице. Лий държеше бебето, за да може Емили да стане на крака и да ръкопляска.
	Неговият свят. Истинската основа на живота му. Върху нея трябваше да изгради нещо значимо.


>	Втора част
>	Завръщане у дома

E>
	„Домът е там, откъдето си тръгнал.“
@	Т. С. Елиът
E$
E>
	„Не е нужно да мяташ топката с всичка сила, за да отбележиш хоумрън. Ако се прицелиш добре, тя сама ще полети в правилната посока.“
@	Йоги Бера
E$

>>	8.

	_Февруари, 2019 г._
	Дарби не избра Лейквю, Северна Каролина, случайно. Имаше си система. Искаше градът да е на юг, но не прекалено. Искаше да е край водата, но не на океана. Не желаеше да живее в голям град, но не искаше и да е на село. И искаше, когато погледне през прозореца, да вижда зеленина, дървета, градини. Искаше по някое време да си намери приятели, но в това отношение не бързаше особено.
	Най-вече имаше нужда от време. Решила беше, че което и градче да избере, ще остане там поне две седмици преди да реши дали да се засели за постоянно или да потърси друго. Ако й харесаше, щеше да остане.
	Имаше нужда от място, от цел, които да й дадат стабилност. Прекалено дълго се бе носила в безтегловност като балон, който ако се развърже, би отлетял. Не искаше да се носи безцелно, а да пусне корени.
	Беше разглеждала всевъзможни карти, преровила беше интернет. Северна Каролина като че ли отговаряше на всичките й изисквания. Имаше дълго лято, но и достатъчно време за почивка. А планинският район — за който не знаеше почти нищо преди да започне проучванията — й се понрави.
	Планините не бяха сред географските характеристики, които търсеше, но й хареса идеята да ги вижда в далечината.
	Лейквю отговаряше и на други от условията. Градът беше разположен край езеро, точно както желаеше, в планината, което я заинтригува, имаше достатъчно голямо население и се намираше близо до по-големи градове, в случай че й потрябваше нещо, което малките градчета не предлагаха.
	Ако не й харесаше, щеше да потърси друго място.
	След като се спря на Лейквю, разгледа климатични карти, данните за количеството валежи, продължителността на сезоните, местните растения, видовете бизнес и възможностите за отдих.
	Къде пазаруваха местните хора, кои ресторанти посещаваха, с какво се прехранваха. Прегледа хотели, мотели, къщи за кости, жилища под наем. И попадна на уебстраницата на „Бунгала Уокър“.
	Емили Уокър Келър й се стори симпатична и й хареса факта, че бунгалата се стопанисват от семейството й от три поколения. Хареса й и разположението на къщичките. Бяха достатъчно отдалечени една от друга, за да осигурят усамотение, но не бяха изолирани. Наоколо имаше много дървета, на практика гора, което събуди неочакван интерес у нея.
	След това забоде карфица върху Лейквю на картата и реши да си направи резервация онлайн. За един месец. Ако след две седмици решеше, че там не й харесва, щеше да преглътне пропилените пари и да се премести.
	Истинско приключение, каза си, докато събираше в куфарите вещите, които й бяха останали. Другото дари и продаде. Възнамеряваше да пътува с малко багаж и повече нищо не я задържаше в къщата в Балтимор, която вече не беше нейна. Натовари всичко в колата.
	Обърна се за последно да погледне красивата стара тухлена постройка с градина, спяща под февруарския сняг. Новите собственици я бяха оставили на нейно разположение след като сутринта подписаха договора, за да се изнесе на спокойствие, и тя им беше признателна.
	Градината с полюшващите се клони на плачещата върба щеше да им хареса, щом се изпролети. Щяха да косят поляните, да седят в кухнята, да спят в спалните. Къщата отново щеше да се изпълни с живот.
	От близо година къщата спеше. Също като нея. Заслужаваше отново тук да живее семейство и сега, след като новите стопани се нанасяха, Дарби можеше да си тръгне спокойна.
	Качи се в колата, сложи си слънчевите очила, за да се скрие от ослепителните лъчи, пусна радиото и го усили.
	Започваше на чисто.
	Пътят до Лейквю отнемаше около осем часа. На Дарби й отне цяла седмица. За нея това пътуване представляваше приключение и в известен смисъл път към свободата. Искаше да му се наслади. По пътя можеше да бъде каквато си поиска и да се отбива където поиска.
	Сякаш бе попаднала в някакво безвремие, затова нямаше нищо против да закусва чипс със сол и оцет и студена кола.
	Гледаше как навън вали сняг през прозореца в „Мотел Шест“ в долината Шенандоа, после мина да разгледа Западна Вирджиния просто защото й се прииска. Изкачваше по затънтени пътища планини и се спускаше от другата им страна. След това се отправи отново на изток. В Шарлотсвил остана цял ден. Включи се в туристическа обиколка на имението Монтичело, разгледа галериите и вечеря превъзходно ризото с див праз и чаша свежо пино гри за завършек на деня.
	След като потегли от Шарлотсвил, малките пътища я поведоха през ниви, лозя, малки градчета, стари къщи и новопостроени квартали, към колебливо настъпващата пролет сред напъпващи като обещание зелени листа и ветрец, повяващ като сдържана въздишка.
	Тъй като искаше още сутринта да влезе в Северна Каролина, Дарби избра мотел близо до границата на щата и вечеря южняшко пържено пиле, поднесено от весела сервитьорка на име Мей, която се обръщаше към нея със „захарче“ и говореше с прекрасен провлачен акцент.
	Мей имаше пухкава като облак руса коса с тъмни корени, пищен бюст и усмивка, вдъхваща спокойствие и задоволство, също като картофеното пюре и соса грейви в чинията на Дарби.
	Последната вечер от пътешествието си прекара на фона на звуците от шумния и енергичен секс на двойката в съседната стая. В сравнение с други двойки, които беше чувала в други мотели по пътя, Дарби смяташе, че „О, боже, Сузииии!“ и „Джак, Джак, _Джак_!“ заслужаваха първа награда.
	Когато се събуди по навик малко преди зазоряване, до ушите й долетяха кикот, стенания и потракване на легло. Стана и отиде да си вземе душ. След като разгледа лицето си в огледалото, заключи, че тъй като ще покаже това лице в Лейквю по-късно днес, няма да е зле да си сложи малко грим.
	Нахлузи джинси, тениска и яке, завърза любимите си туристически обувки, изпрати въздушна целувка на Сузи и Джак, които още не бяха приключили, и метна сака си на рамо.
	Отиде до автомата за пакетче бисквити и кола и поседна за момент, за да погледа разбуждащото се небе на изток, където денят настъпваше сред феерия от розово и оранжево.
	Пое на юг и навлезе в Северна Каролина заедно със слънцето.
	Кара цяла сутрин и остави мислите й да се реят. Не искаше да мисли за другата страна на пътешествието, за онова, което предстои. Все още можеше да действа импулсивно, да поеме по който път желае, да се отклони от маршрута, да свърне на север или на изток.
	Можеше да пристигне с ден-два закъснение или направо да отмени резервацията. Съдбата й беше единствено в нейните ръце.
	Но пое на запад по лъкатушещ път и зърна планините. Първоначално приличаха на сенки под слънчевите лъчи, но постепенно добиха форма. Отправи се инстинктивно към тях. _Време е да видим какво ще стане_, каза си. _Време е да опитам._
	Зърна Лейквю за пръв път, позлатен на слънцето, което блещукаше по склоновете на планината, надничаше в долините, сияеше по хълмовете в подножието и обсипваше с искрящи диаманти повърхността на синьото езеро.
	Пролетта още не беше готова да се отдаде на вихрени танци в този планински район, но доколкото Дарби виждаше, вече потропваше с крак в такт с музиката.
	Искаше първо да разгледа града. Красивият пейзаж я спечели, но за да прецени как да постъпи, трябваше да се запознае с практичната страна на градчето — потенциални клиенти, възможностите за бизнеса й.
	Бързо установи, че всичко се върти около езерото. Имаше докове, крайбрежна алея, магазини, обслужващи хората, дошли да плават с лодки, да плуват, да гребат, да се излежават на тънките плажни ивици или да ловят риба.
	Имаше магазини за спортни и риболовни стоки, за сувенири и дрънкулки, ресторанти, няколко симпатични хотелчета. Забеляза, че всички те имат доста клиентела.
	По тротоарите гъмжеше от хора, едни бързаха, други крачеха бавно, трети се разхождаха по крайбрежната алея и на доковете. Няколко лодки пореха синята вода.
	Наоколо се виждаха къщите на хората, които живееха в самия център. По-надалеч — домовете на онези, които предпочитаха да живеят по-встрани от глъчката на търговската зона.
	Имаше къщи с дворове, къщи, кацнали на полегатите хълмове с високи дървета за сянка и декоративни храсти, напъпили и нетърпеливи да се впуснат в танца на пролетта.
	Тихо градче в сравнение с родния й град, но в никакъв случай заспало. Езерото, хълмовете, планината и горите несъмнено привличаха туристи.
	Пое през един новопостроен квартал — Лейквю Терас. Големи, пищни къщи, а най-големите и най-пищните от тях имаха обширни задни дворове, от които се разкриваше прекрасна гледка към езерото. Комплексът имаше свой собствен малък парк и детска площадка.
	Излезе от квартала и тръгна по крайбрежния път.
	Прочела беше, че много от къщите тук първоначално били вили за летовници. Вероятно някои все още се използваха само през лятото и за празници. А други изглеждаха сякаш бяха изсечени в склона на хълма — с панорамни прозорци, разкриващи красиви гледки, с изнесени напред веранди на различни нива за топлите слънчеви дни и прохладните вечери.
	По пътя имаше движение, но не беше натоварено и шофьорите не изглеждаха изнервени, което я зарадва. Зърна мъж с червена бейзболна шапка да лови риба в края на дока. Или пък това беше кей? Имаше ли разлика между двете?
	Жена с бебе в кенгуру на гърдите — пухкавите крачета висяха през отворите — разхождаше голямо черно куче на каишка. Дарби погледна отново към тях в огледалото за обратно виждане, тъкмо когато жената свали каишката на кучето.
	Едрото животно хукна към водата, скочи и цопна сред гейзер от пръски. Запленена от гледката на кучето, което плуваше като видра, за малко щеше да изпусне табелата за рецепцията на „Бунгала Уокър“.
	Зави по тесен чакълен път през гората. Мина й през ум, че сякаш навлиза във вълшебно царство — или в типичния за филми на ужасите декор — когато пристигна пред спретнато бунгало с табела „Рецепция“.
	На верандата имаше два люлеещи се стола с маса между тях, а до нея водеше пътека през преден двор, съдържащ повече бурени, отколкото трева, но добре окосен.
	Прозорците светеха, а от комина се издигаше пушек.
	— Е, пристигнах — каза си Дарби под нос, взе дамската си чанта и слезе от колата.
	Мина по чакълената пътека и си представи как би изглеждала настлана с аспидни плочи, между които расте ирландски мъх. Изкачи стълбите, на верандата, където си представи розови азалии в основата и саксии със сезонни цветя, окачени от двете страни на вратата.
	Вдигна ръка, за да почука, но видя бележката „Влизайте направо“ и прекрачи прага.
	Жена седеше на дълга маса с лъскав плот и работеше на компютър, а в каменното огнище гореше слаб огън. Жената имаше тъмна коса, подстригана на степени и спускаща се почти до раменете. Емили Уокър Келър изглеждаше досущ като на снимката в уебсайта.
	_Привлекателна жена_, помисли си Дарби. Беше на около четиридесет и пет години, облечена с джинси, морскосин пуловер и дебели ботуши.
	Тя вдигна очи, когато Дарби затвори вратата. Голямото кафяво куче, заспало под масата, отвори кехлибарените си очи и тупна с опашка по пода.
	— Здравейте. Вие ли сте Дарби Макрей?
	— Да.
	— Емили Келър. Добре дошли в Лейквю.
	Тя стана и протегна ръка. Очите й, проницателни и зелени като на котка, я гледаха приветливо, а за миг и изпитателно.
	— Как беше пътуването ви?
	— О, много образователно.
	Кучето пристигна да подуши обувките й и Дарби се наведе да го погали по главата.
	— Руфъс е част от комитета по посрещането.
	— Прекрасен е.
	— Добро куче е. Искате ли кафе или чай, или може би безалкохолно преди да се заемем с документите?
	— Бих пийнала нещо газирано. Кола или пепси, ако имате.
	— Разбира се. Заповядайте, седнете. Сега се връщам.
	— Всъщност през последните дни все седя в колата. Може ли да се разтъпча и да разгледам?
	— Разбира се. Можете да дойдете с мен отзад, ако желаете.
	Коридор водеше от приемната до склад с подредени по етажерки чаршафи, кърпи и одеяла. Мелнички за сол и пипер, кафеварки, чайници, тостери, блендери, чаши, чинии, прибори.
	В друго помещение държаха принадлежностите за чистене — кофи, парцали, метли, прахосмукачки, големи туби с препарати, спретната купчина кърпи.
	— Всичко е отлично организирано — отбеляза Дарби.
	— В противен случай ще настане пълен хаос. А не искаме да причиняваме неудобство на гостите.
	Заведе я в кухнята, която беше сравнително малка, но и тук имаше дълга маса.
	— Това е стаята за почивки и срещи. — Докато говореше, Емили извади чаши от шкафа и ги напълни с лед от машината под плота. — Камериерката чисти бунгалата от девет до единайсет сутринта. Ако предпочитате да минава по-рано или по-късно, просто ни предупредете.
	— Не, така ме устройва.
	— Заредихме бунгалото с всичко, което поискахте. Ако желаете нещо друго, подайте заявка поне три часа предварително. В брошурата за гости ще откриете информация къде можете да пазарувате, какви занимания за отдих се предлагат в района, карта с туристическите пътеки.
	Дарби отиде до прозореца, който гледаше към малко дворче, докато Емили наливаше кола върху леда. _Аспидни плочи и за тук_, помисли си тя, _само че със запълнени фуги_. _Няколко саксии с цветя и решетки за увивни растения._
	— След като ще останете цял месец, сигурно искате да разгледате околността.
	Дарби се обърна и взе предложената й чаша.
	— Благодаря. Да, ще разгледам. На идване видях жена с бебе в едно от онези приспособления… — Тя размаха ръка пред себе си. — И голямо черно куче. Скочи във водата и заплува. Изглеждаше много доволно.
	— Какво съвпадение. Видели сте племенницата ми Брит с малката Одра и маскираното им като риба куче Моли.
	— Значи имате роднини тук?
	— Да. Брит и съпругът й Сайлъс, бебето. А и племенникът ми Зейн скоро ще се прибере. Той живее и работи в Райли откакто се дипломира. Хубаво ще е да си дойде отново вкъщи. Имам и двама синове, тийнейджъри. — Тя обърна драматично очи.
	— Хубаво е. — Сърцето я прободе, но вече не болеше толкова силно като преди. — Хубаво е да имаш семейство.
	— Вярно е, макар понякога със съпруга ми да се изтощаваме от мрънкането на тийнейджърите. А вие сте от района на Балтимор. Семейството ви там ли живее?
	— Не. Бяхме само двете с майка ми, но тя почина миналата година.
	— О, много съжалявам.
	— Аз също. Тук е красиво. Прочетох подробно брошурата ви и разгледах всичко, което успях да намеря за градчето в интернет, но все пак човек не знае как ще изглежда на живо. Прекрасно е.
	— Напълно съм съгласна. Гарантирам, че ще ви хареса.
	_Хубавица_, помисли си Емили, докато водеше гостенката обратно към рецепцията. _Малко е слабичка, но не е префърцунена._ Дълги мигли обрамчваха дълбоките й сини очи, а косата й имаше същия червеникавокафяв цвят като козината на кобилата, за която Емили бе копняла като десетгодишна. Подстригана беше много късо, със сресан на една страна бретон. И лицето, и тялото й бяха ъгловати, а ръцете й изглеждаха загрубели от работа.
	Освен мимолетната тъга, когато спомена майка си, момичето изглеждаше весело и енергично.
	Бъбриха си дружелюбно, докато попълниха формулярите. Емили не зададе въпросите, които й се въртяха в главата. Защо Дарби пътуваше сама, как си изкарваше прехраната, какво щеше да прави сама цял месец в непознат град. Ако гостите искаха да знаеш лични подробности за тях, сами щяха да споделят.
	— Готово. Ела, ще те заведа да ти покажа бунгалото.
	Емили взе и кучето, което се вози, подало глава през прозореца, с развяващи се уши и изплезен език, сякаш искаше да вкуси вятъра. Пътуването беше кратко, Дарби кара не повече от четиристотин метра след пикапа на Емили. Минаха покрай красива стара къща, обрамчена от голяма веранда, с множество прозорци и раздвижен покрив, която според Дарби отчаяно се нуждаеше от креативно озеленяване.
	Щом спряха пред бунгалото, сърцето й се разтуптя. Излезе от колата, завъртя се в кръг и се обърна отново с лице към къщичката.
	— Господи, перфектна е!
	— Радвам се да го чуя.
	— Говоря сериозно. Каква прекрасна гледка! Исках да съм близо до вода. Но не океана. А това езеро надминава и най-смелите ми мечти, дори след като видях снимките на уебсайта. И планината, дърветата, бунгалото в гората. Точно това търсех.
	— Умееш ли да караш платноходка?
	— Не.
	— Ходиш ли за риба?
	Дарби поклати глава през смях.
	— Е, до края на месеца може да се запалиш и по това. В града се предлагат под наем платноходки, канута, каяци — езерото е забранено за моторни лодки. Може и ние да помогнем, да ти набавим въдици, да ти извадим риболовен билет. Наоколо има хубави туристически пътеки, в бунгалото сме оставили карти.
	— Довечера възнамерявам да седна на верандата с голяма чаша вино и да гледам как залезът багри водите на езерото.
	— Звучи прекрасно. Художничка ли си?
	— О, не. Сигурно много ви харесва да живеете тук.
	— Да, откакто се помня. — Емили я поведе по пътеката — и тази настлана с чакъл — към верандата и отключи входната врата. — Заповядай в новия си временен дом.
	Вътре миришеше на портокалови кори и полирано дърво. В каменното огнище бяха подредени цепеници, готови да бъдат запалени, а срещу него имаше голям диван, застлан с покривка в приглушени синьо-зелени нюанси. Пухкаво кресло за разговори с гости и друго, сгушено в ъгъла, за четене.
	Дълга маса — изглежда тук всички маси бяха дълги — служеше за хранене и бележеше границата между дневната и кухнята, която беше видимо обновена през последните няколко години. Тя сияеше от неръждаема стомана. И още снежнобели плотове, шкафове от тъмно дърво. Върху един от шкафовете имаше кафеварка и тостер, яркочервен чайник на печката, а върху дългата маса беше оставена синя фруктиера, пълна с плодове.
	— Много ми харесва.
	— Радвам се. Има две спални, предполагам, че ще предпочетеш голямата. Тук е втората баня.
	Емили изчака Дарби да надзърне вътре.
	Малка, но добре обзаведена, с душ в ъгъла, симпатична тоалетка, вазичка с лилиуми, пухкави кърпи.
	— Това е втората спалня.
	И тази стая изглеждаше добре, с легло с бяла покривка и пъстри възглавнички, артистично разхвърляни в единия край, скрин, дрешник, лампи с красиви бели абажури.
	— Много е симпатична.
	— Сладка е, нали? А сега да видим голямата спалня.
	Сърцето на Дарби отново запърха. Голямото легло с дървени табли беше разположено срещу прозорец, през който се разкриваше изглед към езерото и планината.
	— Всяка сутрин ще се будя с тази приказна гледка! — ахна Дарби. — Невероятно! Госпожо Келър…
	— Емили. Все пак сме съседи.
	— Емили, бунгалото е прекрасно. Може и изобщо да не стигна до верандата, а да остана вътре и да се възхищавам на интериора цял ден.
	Тя пое из стаята, прокара пръсти по юргана, по перваза на прозореца и за малко да затанцува, когато зърна банята.
	— Не е зле, нали?
	— Превъзходна е.
	В банята имаше голяма елипсовидна вана, душкабина за хидромасаж, дълъг шкаф с двойна мивка от лъсната до блясък мед. Плочките по стените бяха в меки кафяви и жълти тонове. Красива кошница с тоалетни принадлежности беше оставена върху шкафа заедно с друга вазичка с лилиуми, а дълъг и широк прозорец разкриваше прекрасна гледка.
	— Преди няколко години ремонтирахме бунгалата — каза Емили. — Реших, че се нуждаят от осъвременяване.
	— Получило се е страхотно.
	— Сутрин и вечер е хладно и можеш да палиш огън в камината. На задната веранда има дърва.
	Емили й обясни и други практични подробности и й показа как работят уредите. Дарби опита да запомни всичко, но имаше чувството, че сънува.
	— Ако се нуждаеш от още нещо или имаш други въпроси, се обади на номера в брошурата. Искаш ли да ти помогна да донесеш багажа си?
	— Няма нужда. За момента ми трябва само ръчната чанта.
	— Тогава ще те оставя да се настаниш. Но ми звънни, ако ти потрябва нещо.
	— Много ти благодаря.
	След като остана сама, Дарби тръгна от стая в стая, излезе в задното дворче (макар и мъничко), завъртя пирует, излезе през предната врата и отново се завъртя на пръсти.
	Реши, че няма да чака до залез. Извади бутилката вино, която й бяха оставили, използва тирбушона и си наля голяма чаша.
	Излезе на верандата и седна на един от големите столове. Вдигна наздравица за езерото, за себе си и потенциалното си бъдеще тук.


	Стори й се разумно за ден-два просто да разгледа и опознае околността. Особено след като опознаването се състоеше от дълги разходки, описания на местната флора и фауна, разучаване на топографията, анализ на почвите и как собствениците на къщи и хотели поддържат градините си. Обикаляше пеша из града, разговаряше с продавачите в магазините и с техните клиенти.
	Дарби предразполагаше към разговори и непознати често й разказваха подробности от личния си живот все едно я познаваха от години. Майка й я наричаше „емоционален магнит“, но Дарби смяташе, че просто умее да изслушва другите.
	Само след един-два дни вече знаеше, че в околността има различни видове хора — езерняци и планинци, местни и пришълци, летовници и постоянно пребиваващи. И прецени, че в Лейквю и района има предостатъчно място за нейния бизнес.
	Отдели няколко дни, за да посети разсадници и градински центрове, като започна с „Бест Блумс“ в покрайнините на града, стопанисван от приятна двойка с три големи деца, пет внучета и още две близначета на път.
	Двамата бяха женени от четиридесет и три години, влюбили се още в гимназията. Мъжът предложил брак на жената след като внимателно планираният пикник бил провален от хапещи червени мравки.
	Хората обичаха да й споделят.
	Обиколи всички градински центрове в радиус от осемдесет километра, водеше си бележки, правеше изчисления и пиеше вино на верандата, докато кроеше планове.
	Мечтите бяха хубаво нещо, творческият подход също, но детайлите, трудът и бизнес плановете ги превръщаха в реалност. В края на първата седмица вече беше съставила плана и беше изяснила детайлите. Искаше да се отдаде на труд и знаеше откъде да започне.
	Отиде пеша до рецепцията, за да има повече време за размисъл как да повдигне темата. Репетираше тихичко речта си, но млъкна, щом зърна Емили да стои пред бунгалото с жената с бебето, която бе видяла онзи ден.
	Този път кучето го нямаше, а Емили подрусваше тъмнокосото бебе в ръце.
	— Здравей, Дарби, ела да се запознаеш с най-красивото бебе на света и с майка му.
	Майката също имаше тъмна коса, вързана на лъскава опашка, и зелени очи с едва доловими сини нюанси. Носеше морскосин пуловер, лъскав като косата й, обувки с ниски токове и изглеждаше малко притеснена.
	Стъпките на Дарби изхрущяха по чакълената пътека.
	— Здравей, аз съм Дарби Макрей. В събота, когато пристигнах, те видях да се разхождаш с Одра и Моли. Скокът във водата на Моли заслужаваше златен медал.
	Бебето, както бебетата често правеха, когато Дарби беше наблизо, протегна ръце към нея, загука и зарита с крачета.
	През смях Дарби отстъпи крачка назад.
	— Може ли да я взема?
	Брит намести чантата с бебешките принадлежности на рамото си.
	— Еха, по принцип е дружелюбна, но досега не е реагирала така. Ако не възразяваш…
	— Шегуваш ли се? — Дарби взе бебето от Емили и го прегърна. — Малката вече знае, че ще й давам тайно курабийки, когато никой не гледа. — Момиченцето подръпна радостно косата й и Дарби се усмихна. — Не исках да ви прекъсвам.
	— Няма нищо. Приятно ми е да се запознаем. Извинявай — каза Брит. — Бавачката ни е в спешното отделение.
	— О, не!
	— Вероятно си е счупила пръст на крака. Не е сериозно, но ще отсъства известно време. Емили…
	— Не се тревожи. Аз съм резервната бавачка. Ти върви, ние ще се оправим.
	— Не се тревожа, просто… Благодаря. — Брит й подаде чантата и я прегърна силно.
	— Обади се, когато разбереш какво точно е състоянието на Сесил.
	— Непременно. Благодаря ти, много ми помагаш. Трябва да тръгвам. — Брит се обърна към Дарби. — Имам пациент след… петнайсет минути — обясни тя, след като погледна часовника си. — Може да ти олигави блузата.
	— Аз и сама се лигавя.
	Брит се засмя, целуна Одра по бузата и се качи забързано в колата си.
	— Ако има нещо…
	— Тръгвай! — нареди й Емили и я изпрати с помахване. — Ще мине да види Сесил, ако има време между пациентите. Двете са приятелки от училище.
	— Брит в клиниката ли работи?
	— Да, психолог е. Занимава се с деца и семейства. Мен ли търсеше?
	— Да, но виждам, че си заета.
	— Не съм толкова заета, а Одра е истинско ангелче. Няма значение, че всички баби говорят така, просто е самата истина. Ела да влезем вътре.
	„Баба“, отбеляза Дарби, а не „леля“. Интересно. Тя последва Емили в бунгалото, където сега имаше чанта с бебешки дрешки, кошарка и детска люлка.
	— Подготвила си се.
	— Когато Брит ми се обади, изтичах до къщата за най-необходимото.
	Най-необходимото включваше и няколко плюшени животинки, кубчета и музикални играчки.
	— Много си мекушава.
	— И още как.
	Тя остави бебето в люлката, даде му плюшено агънце и лекичко го залюля.
	— Не мога да повярвам, че милото ми момиченце е вече на десет месеца и прохожда. С какво мога да ти помогна?
	— Всъщност искам аз да ти помогна, ако позволиш.
	Емили повдигна учудено вежди.
	— В такъв случай, нека седнем.
	— Първо трябва да ти разкажа малко повече за себе си. — Подготвила си беше встъпителна реч, но я пропусна, тъй като Емили трябваше да гледа бебето. — С майка ми имахме фирма за озеленяване в Мериленд. След като тя почина, осъзнах, че без нея просто не мога да продължа. Не защото щеше да ми се струпа повече работа, а защото просто нямах желание. Сърце не ми даваше да продължа да работя в Балтимор и да живея в старата ни къща.
	— Работили сте заедно?
	— Да, и без нея не успях да постигна баланс. Просто не исках да живея повече там. Реших да продам фирмата и къщата и да се преместя. И ето ме тук.
	— Не предполагах, че възнамеряваш да останеш да живееш тук.
	— Не исках да взимам окончателно решение преди да дойда на място. Проучих района, климатичните особености, местната растителност, икономическото състояние на града. Подготвих се, но трябваше да дойда и да видя с очите си как е. Реших да остана две седмици, за да проверя дали мястото е подходящо, защото… ами, тези неща се усещат инстинктивно.
	— Искаш да основеш фирма тук ли?
	— Вече подадох молба за разрешително.
	— Божичко! — Емили се разсмя. — Не си губиш времето, а?
	— Вече съм сигурна, че искам да остана тук — обясни Дарби. — Тепърва трябва да избера място за офиса, но междувременно започнах да се срещам с местните доставчици. Джой и Франк Бестър от „Бест Блумс“ са страхотни, нали?
	— Да.
	— Говорих с дърводелци, каменоделци и така нататък.
	— За какво са ти камъни и дървесина?
	— За огради, зидове, дворни настилки — всичко това е част от проектирането на градините. Не само растенията, въпреки че са най-важното.
	— Добре. — Макар да не разбираше особено от градинарство, Емили умееше да преценява хората. Както си беше помислила и при първата им среща, момичето кипеше от живот. — Ако искаш, мога да разглася из града…
	— О, засега не е нужно. Тоест, мога да ти дам списъка си с клиенти от Мериленд и техните препоръки, но е друго да видиш завършен проект. Затова бих искала да ти направя предложение.
	— Добре.
	— Резервацията ми за бунгалото изтича след три седмици. Бих искала, за моя сметка, да разкрася зелените площи. Времето, материалите, трудът — всичко е за моя сметка.
	В любезното изражение на Емили проблесна предпазливост.
	— Как точно смяташ да разкрасиш?
	— Сега ще ти покажа. — Дарби отвори раницата си и подаде на Емили компютърно генерирана скица, след което клекна до стола, за да й обясни.
	Когато Дарби наведе глава, Емили зърна тъмнозелена татуировка на тила й. Символът за безкрайност.
	— Можем например да сменим настилката на задния двор и чакъла по пътеката с аспидни плочи — започна Дарби. — Изглежда естествено, но в същото време облагородено, а и ще си спестиш разходите за подмяната на чакъла на всеки няколко години. Можем да сложим лампи на стълбовете, така вечер ще изглежда по-приветливо и сигурно. Относно растенията, бих препоръчала такива, които не изискват много грижи.
	— Възможно най-малко грижи, хич не ме бива да гледам цветя.
	— Сигурна съм, че не е така. Просто си въобразяваш. Но ще подберем само местни растения, а за акцент ще посадим видове, подходящи за тукашната климатична зона. Планински лавър и азалии покрай основата на бунгалото.
	_Наистина не си губи времето_, помисли си отново Емили, докато разглеждаше скицата.
	— В сенчестите участъци бих посадила бъзови храсти и боровинки — хем цъфтят, хем дават плод. Може да посадим и рододендрони, ще се хванат без проблем на слънце. Ще опитам да култивирам и някои диви цветя, бих пробвала да развъдя нарциси и лилиуми. Гостите ще могат да се наслаждават на пъстрите цветове през всички сезони. Бих добавила и саксии с различни едногодишни растения на верандата и в задния двор.
	— А как ще поливам толкова много цветя?
	— Чрез капково напояване и специално пригодени саксии. Не изискват почти никаква поддръжка.
	— Миличка, идеята ти е… меко казано амбициозна. И дори да се съглася, не можеш сама да поемеш всички разходи.
	Дарби вдигна бавно очи към Емили.
	— Продадох къщата, в която живеехме. Както и фирмата. Получих и обезщетение от застраховката живот на майка ми. Имам достатъчно опит в бизнеса, а и вече съм си изготвила план. Разходите за работата ми тук са инвестиция в новата ми фирма. Ако ти хареса, може пък да ме наемеш и за друго бунгало, можеш да кажеш на съседите, че си доволна от работата ми, а те ще могат да дойдат и да се уверят лично. — Дарби седна на пода. — Самата ти ръководиш бизнес и знаеш как стоят нещата. Наследила си бунгалата от родителите си и си наясно колко гордост и отговорности носи семейният бизнес. В най-лошия случай няма да харесаш крайния резултат. В най-добрия случай — ще останеш възхитена.
	_Толкова е млада, а вече е така уверена_, помисли си Емили.
	— Поемаш огромен риск.
	— Обичам работата си и ме бива в нея. Завършила съм ландшафтна архитектура и бизнес мениджмънт и работя в бранша от четиринайсет години. Достатъчно сигурна съм в уменията си, за да ти направя тази оферта и да знам, че ще останеш доволна от резултата. Ако ми позволиш да опитам.
	— Господи, много си убедителна.
	Дарби се усмихна и дълбоките й сини очи засияха.
	— Това е част от чара ми.
	— Ако се съглася, кога би могла да започнеш?
	Дарби нададе победоносен вик наум.
	— Веднага щом ми позволиш, ще се обадя да докарат плочите и пясъка, които вече поръчах.
	— Как така вече си ги поръчала?
	Дарби се усмихна още по-широко.
	— Оптимизмът също е част от чара ми.
	— Нямам представа защо, но се притеснявам за този проект повече от теб. — Но нещо в поведението на това момиче подсказваше на Емили да му се довери. — Добре, Дарби, да видим какво ще се получи.
	— Иска ми се да извикам „ура“, но бебето заспа. Ще изляза навън да се порадвам — каза тя и хвана Емили за ръката. — Няма да съжаляваш.
	— Дано ти не съжалиш, скъпа.
	— В никакъв случай. Наистина съм добра в работата си.
	— Няма ли да ти трябва помощ? Как ще мъкнеш камъни сама?
	— По-силна съм отколкото изглеждам, а и вече съм си набелязала помощник. Джой и Франк казаха, че Рой Доусън е добър работник.
	— Да, така е — промърмори Емили. — И е приятен човек. Работи тук-там, където се отвори възможност. Но си сменя работата, когато му щукне.
	— И аз така дочух. Вчера говорих с него. Обеща да ми помогне и веднага ще му се обадя. — Дарби се изправи. — Благодаря ти, Емили. Ще ти изпратя списъка с предишните ми клиенти, ако искаш им се обади и говори с тях. Закрих уебсайта на фирмата, когато я продадох, но някои от страниците все още са достъпни. Ще ти изпратя адреса. — Тя си пое дълбоко въздух. — Време е да се залавям за работа. — Хукна към вратата, но спря на прага. — Ще ти направя страхотна, лесна за поддръжка, демонстрация.
	Емили остана да седи на стола малко зашеметена, когато отвън долетя радостен вик: „УРА!“, последван от забързаните стъпки на Дарби.


>>	9.

	Рой Доусън се оказа добър и приятен помощник. Тананикаше или си подсвиркваше, докато работеше, не се пазареше за заплатата и се съгласи Дарби да му плаща на ръка, докато излезе разрешителното за фирмата й.
	Як мъж с рошава брада и рошава коса под избеляла шапка на „Светците“ от Ню Орлиънс. С негова помощ Дарби почисти стария чакъл, разшири пътеката, изравни я и насипа пясъка.
	Макар да й се искаше пътеката да изглежда като естествена част от пейзажа, тя взе под наем циркуляр и изряза каменните плочи в желаната от нея форма. Първия път, когато я видя да работи с машината, Рой поклати глава.
	— Виждал съм жени да режат с триони, но досега не бях виждал момиче да реже с циркуляр. Внимавайте, госпожице Дарби.
	Въпреки възраженията й, Рой държеше да се обръща към нея с „госпожице“, тъй че накрая просто се примири.
	И понеже мъжът беше силен като вол и не се плашеше от тежка работа, двамата бяха готови с цялата пътека за два дни.
	— Полицията идва — каза Рой, докато Дарби наместваше следващата плоча.
	Тя се обърна и видя как полицейски джип спира на алеята. От него слезе едър мъж с прошарена коса. Вместо униформа, носеше джинси и тениска.
	Дарби се изправи, изтупа колене и се надяваше да не мирише прекалено лошо след дългото пренасяне и подреждане на камъни.
	— Здрасти, Рой. Госпожице Макрей. Аз съм началник Келър, съпругът на Емили.
	— Приятно ми е да се запознаем. — Дарби свали работната си ръкавица и се здрависа с него. — Много съм ви благодарна за възможността, която ми дадохте.
	— Чак сега намерих време да намина и да видя как върви. Почти сте приключили с пътеката. Изглежда… много добре.
	— Госпожица Дарби каза, че между плочките няма да пониква трева, защото ще насади там нещо друго.
	— Ирландски мъх. Жена на име Дарби Макрей ще насади ирландски мъх, на късмет е. Днес ще приключим с полагането на плочите.
	— Трябва да призная, че е много по-различно от преди.
	— О, още нищо не сте видели — усмихна му се Дарби.
	— И това, което виждам, ми харесва. Дойдох и да ви съобщя, че ми се обадиха от общината. Лицензът за фирмата ви е готов.
	— Наистина ли? Божичко, Рой, вече официално сме фирма! — Дарби го прегърна радостно, при което Рой се изчерви, а тя се отдалечи с танцова стъпка.
	— Опасна работа е — обърна се Рой към Лий.
	— Виждам.
	Отне им близо седмица да положат настилката в задния двор и да запълнят фугите. След това Дарби започна да копае — в буквалния смисъл на думата.
	В пикапа на Рой — Дарби възнамеряваше при първа възможност да смени колата си с пикап — натовариха растенията, които купи от Джой и Франк. Подбра непретенциозни видове едногодишни цветя и саксии, а тъй като й се стори подходящ, взе и голям вятърен звънец, който възнамеряваше да закачи в клоните на някое близко дърво.
	Всяка вечер се прибираше в бунгалото мръсна, потна и невероятно щастлива.
	Обикновено, щом приключеше с дадена поръчка, правеше снимки. Трябваше да създаде нов уебсайт и да го напълни със съдържание.
	Копаеше, садеше, кастреше, наместваше… Разстла в лехите сламата, която Рой докара с пикапа.
	Той отстъпи назад, когато Дарби подреди саксиите на предната веранда.
	— Красиво е като картинка, госпожице Дарби. Не мога да повярвам, че и аз участвах в тази работа.
	— Здраво се изпоти, а на няколко пъти дори проля кръв. Имаш също толкова голяма заслуга колкото мен. Затова ще бъдеш първият работник, когото ще наема официално.
	— Ами, вижте, госпожице Дарби…
	— Не приемам отказ. — Тя коленичи, за да посади цветята в следващата саксия. — Вече знаеш, че съм добър работодател, а аз знам, че ти си добър работник. Озеленяването ти иде отръки и затова от утре ти вдигам надницата с един долар на час.
	— Нали казахте, че днес приключваме. Утре нямаме ангажименти.
	— Ще имаме! — отвърна тя и се помоли наум да е права. — А ако няма какво да правим, ще дойдеш с мен да огледаме една къща. Смятам да я направя седалище за фирмата и ще е нужно да построя оранжерия и работилница.
	— Действате толкова бързо, че ми се завива свят.
	— Утре ще ти оправим документите за назначаване на работа. — Дарби вдигна очи към него.
	Знаеше, че Рой по принцип работи когато си поиска, има си приятелка от четири години и майка, която посещава почти всеки ден.
	— Нямаше да се справя без теб, Рой. Помагаш ми не само като пренасяш тежките материали. Имам нужда от компанията ти, набитото ти око и познанствата ти в града. Затова те очаквам утре точно в седем сутринта, готов за работа. Ти си най-ценният служител на „Планинско озеленяване“.
	— Та аз съм единственият служител.
	— Ще наема още хора, но ти си първият и най-добрият от тях. До утре.
	— Не стойте прекалено до късно, госпожице Дарби.
	— Само ще довърша саксиите и ще ги полея хубавичко.
	— Красиво като картинка — повтори Рой и се качи в пикапа си.
	Дарби продължи да сади на спокойствие, сама сред подухващия откъм езерото ветрец и уханието на подсунката, карамфилите и алисума, разнасящо се от саксиите.
	След като приключеше със саденето, полееше цветята, огледаше всичко за последно и се измиеше, защото беше ужасно мърлява, щеше да се обади на Емили да дойде да види резултата.
	Закачи и последната саксия, седна, подпря брадичка на ръката си и се загледа в езерото. В късния мартенския следобед по него плаваха множество лодки. Дърветата в гората се бяха раззеленили, а по хълмовете цъфтяха диви цветя.
	Да, ще полее, ще се измие и ще се обади на Емили.
	В този момент чу гласове. Смехът на Емили — щастлив и звънък. И мъжки глас, топъл и непринуден.
	Дарби се погледна и изруга наум, но нямаше какво да направи. Затова изтича да ги посрещне.
	Мъжът — не полицейският началник, а друг — вървеше прегърнал Емили през рамо. Разговаряха с искрена обич и привързаност.
	Мъжът беше по-висок от Лий — поне метър и деветдесет — и изглеждаше на около трийсет години. Вятърът раздухваше гъстата му тъмнокафява коса във всички посоки. Носеше джинси и имаше дълги крака. Сигурно по принцип вървеше с големи крачки, но сега се стараеше да не бърза, за да не изостава Емили. Вероятно това беше племенникът адвокат, когото чакаха да пристигне от Райли. Но никой не беше споменал, че въпросният племенник е истински красавец.
	В този момент мъжът я забеляза и смушка леко Емили.
	— Дарби! Зейн, това е Дарби Макрей. А това е племенникът ми Зейн. Едва се прибра, а аз го помъкнах навън. Срещнахме Рой по пътя и той каза, че си готова.
	— Приятно ми е да се запознаем. — Дарби огледа ръката си и, след като прецени, че е достатъчно чиста, я протегна.
	— И на мен. Излязох с удоволствие, а Емили чакаше търпеливо, докато приключиш с работата.
	— Знам. Тя е първият клиент, който не ме надзирава постоянно, не настоява за промени и не пита кога ще стане готово. А сега взехте, че подранихте.
	— Подранили ли сме? — попита Емили.
	— Още не съм прибрала всички инструменти и не съм помела. Но така и така сте тук… Емили, не забравяй, че ако нещо не ти харесва, ще направя нужните промени. Ако нищо не ти харесва, ще изтръгна всеки корен и после ще се самоубия. Но вината за това си е моя.
	— Хапчета, бесило или куршум?
	Дарби не виждаше очите на Зейн заради тъмните стъкла на слънчевите му очила, но реши, че се смеят.
	— На брега на езерото сме. Най-лесно ще е да се удавя.
	— Ем, да отидем да разгледаме, за да видим колко живот остава на Дарби.
	— Не се шегувайте. Сега взех, че се притесних. — Емили продължи напред и зави към бунгалото.
	Дарби не затаи дъх, не съвсем. Само стисна палци наум, когато Емили спря и зяпна.
	— Ето там… — Замълча, когато Емили махна с ръка, закри уста с длани и очите й се насълзиха.
	— Боже, дано сълзите ти са от щастие.
	— Ти ли си сътворила това? — прошепна Зейн.
	— Заедно с Рой. Емили…
	Този път Дарби замлъкна, когато Емили се хвърли към нея и я прегърна.
	— О, не, ужасно съм мръсна и мириша на пот.
	— Стига. — Емили я прегърна по-силно. — Нямаш представа… Просто нямаш представа…
	Дарби я прегърна на свой ред и погледна към Зейн през рамото на Емили.
	— Това е положителен знак, нали?
	— Определено.
	Зейн видя добре познатото му бунгало напълно преобразено. Същата постройка, простичка и здрава, но промените й придаваха чар и уют.
	Настланата с каменни плочи пътека се виеше лениво — колко странно сравнение — сякаш не бързаше за никъде. Покрай верандата бяха засадени разцъфтели храсти, а други осейваха края на гората. Зърна асимина, едно от малкото растения, които можеше да назове, и чу музика.
	Огледа се и видя дългите медни тръбички на вятърния звънец да се поклащат на ветреца. Пъстри цветя надничаха от саксиите на верандата.
	— Боядисала си столовете.
	— Не го бях предвидила в плана, но в процеса на работа реших, че са малко безлични. Езерото понякога добива този тъмносин нюанс и реших да го включа в цветовата схема.
	Емили пусна Дарби, но не свали ръце от раменете й.
	— Свикнала бях с начина, по който изглеждат бунгалата отвън. Вътре трябва да се правят редовно ремонти. Но не ми беше хрумвало да променя обстановката навън. Синовете ми… познаваш ги вече, нали?
	— Да, прекрасни са. Гейб ни помогна няколко пъти.
	— Те все искаха да ми разкажат как върви озеленяването, но аз ги карах да замълчат, защото исках да видя всичко, когато е готово. Знаех, че ще изглежда по-добре, но не очаквах такава красота. — Емили се обърна към Зейн. — Носиш си телефона, нали? Би ли направил няколко снимки, за да ги изпратя на баба ти и дядо ти? Родителите ми ще останат възхитени.
	— Още не си видяла задния двор.
	— Съвсем забравих за него. — Емили се разсмя звънко и хвана Дарби за ръката. — Какво е това, което расте между плочите?
	— Ирландски мъх — обясни Дарби, докато вървяха към дворчето. — Хвана се добре. Може да се ходи по него, лесно се поддържа и изпълва процепите, като придава естествен вид на пътеката.
	— Мирише прекрасно.
	— Прибавих и някои благоуханни растения.
	— Боже, Зейн, виж само! — Емили избърза напред и излезе в настланото с аспидни плочи дворче.
	— Ти ли положи плочите? — попита Зейн.
	Дарби кимна.
	— С помощта на Рой.
	— Рой не е каменоделец.
	— Но е добър работник и се учи бързо.
	— Сложила си сандъчета с подправки на прозореца… Прекрасни са. — Усмихната, Емили прокара пръсти през босилек, риган, градински чай, магданоз, мащерка. — Разбирам от подправки и билки, макар да не умея да ги отглеждам.
	— Ще ти покажа как да се грижиш за тях. Вероятно част от гостите предпочитат да си готвят в бунгалата и така ще могат да използват подправките от саксиите. А онзи розмаринов храст в ъгъла е на завет и ще порасне голям. Ухае приятно и в същото време може да се използва за готвене.
	— И тук си боядисала столовете — отбеляза Зейн.
	— За да са в тон. Тук сложих цветарник, защото е на открито. Саксиите са самополивни, като онези на верандата и на прозорците. Имат резервоар за вода и кошница за отцеждане, за да не гният корените. Камериерките трябва само да пълнят резервоара веднъж на две седмици. Може и да сменяме растенията според сезона.
	— Масичката за пикник с пейките!
	— Заслугата за тях е изцяло на Рой — каза с гордост Дарби. — Той ги изшкури и лакира. Не изглеждат чисто нови, защото решихме, че така е по-добре. Но са свежи.
	— Зейн, би ли направил снимки? Аз ще отида до…
	Когато Емили се отдалечи, Дарби понечи да я последва, но Зейн я хвана за ръката.
	— Има нужда да остане за малко сама.
	— Добре.
	— Емили обича бунгалата. Ние също, но за нея те са дом, наследство, гордост и отговорност. Ти допринесе за добрия им вид, добави приказна градинка. Но най-вече — и това е комплимент — всичко изглежда така, сякаш винаги е било тук.
	Дарби усети, че и нейните очи се насълзяват.
	— Това е прекрасен комплимент.
	Зейн извади телефона си и свали слънчевите очила, за да направи снимки.
	Сърцето на Дарби се разтуптя. Глупаво, но какво да направи?
	— Имаш нейните очи.
	— Моля?
	— Очите ти са същите като на Емили.
	— Зелени като на всички Уокър.
	— Броуди има очите на майка си, но в лицето прилича на баща си. Гейб има очите на баща си и чертите на майка си.
	Зейн направи няколко снимки и прибра телефона.
	— Не се бях замислял, но си права.
	— Цялото семейство много се радва, че се прибираш у дома.
	— Време беше. Доколкото разбрах, ти също се местиш тук. За теб промяната е по-голяма.
	— Време беше.
	Харесваше й начина, по който се усмихваше. Усмивката започваше колебливо и постепенно се разливаше чаровно по лицето му. Носът му беше малко крив. Явно го беше чупил. Дарби знаеше какво е усещането.
	Емили се върна и въздъхна дълбоко.
	— Зейн, трябва да те помоля за голяма услуга.
	— Разбира се.
	— Би ли отишъл до къщата за бутилка вино?
	— Аз имам вино.
	Емили се обърна към Дарби.
	— Достатъчно за трима ни и дълъг разговор?
	Дарби кимна.
	— Да, имам достатъчно вино за разговори.
	— Чудесно. Зейн, помогни й. Аз ще седя тук и ще се наслаждавам на гледката.
	— Много се радвам, че й хареса — прошепна Дарби, когато влязоха в бунгалото. — Предпочитам клиентите да наглеждат как върви работата, но Емили категорично отказа.
	Тя взе виното и дори не се наложи да казва на Зейн къде стоят чашите и тирбушона.
	— Значи си работил в бунгалата.
	— Няма начин да живееш с Емили и да не поработиш поне известно време тук. Това е семеен бизнес — добави той, докато вадеше корковата тапа.
	Дарби разбираше добре какво изисква семейният бизнес. Но нямаше представа, че Зейн е живял у Емили. Защо не с родителите си? И сега, след като се замисли, осъзна, че не е чувала Емили да изрича и думичка за свой брат или сестра.
	Изнесоха виното и чашите на двора, където Емили седеше на масата за пикник със замечтана усмивка.
	— Утре ще дойда пак, ако разбира се, няма да ти преча, за да направя снимки за уебсайта.
	— Няма да ми пречиш. — Дарби си сипа вино и седна. — Освен това дотогава ще съм помела разпиляната от саксиите пръст.
	Емили отпи глътка вино и се вгледа в чашата.
	— Разбирам малко от вино и смея да твърдя, че това е много хубаво. Не разбирам нищо от растения в саксии. Разпознавам някои дървета като азалията, например. — Тя отново отпи. — Разбирам от бизнес, обслужване на клиенти, отглеждане на деца. И опитът в бизнеса ми подсказва, че щом кача снимките на уебсайта и ги включа в брошурите, желаещите да наемат бунгало ще се увеличат значително. Като вземем това предвид, няма да те оставя ти да поемеш разходите за озеленяването.
	Дарби изведнъж се скова. Зейн видя промяната от другия край на масата.
	— Нали се разбрахме.
	— Променям уговорката — каза Емили спокойно. — А това тук е адвокатът ми. Ако си добра и в бизнеса, колкото в озеленяването, а подозирам, че е така, си запазила всички фактури за материалите и си пресметнала времето и труда, вложени в проекта.
	— Имахме уговорка — повтори Дарби.
	— И сега предоговаряме условията — заяви Зейн.
	— Ето какви са новите условия. Аз ще ти възстановя разходите за материалите. Предполагам, че като лицензирана фирма, си ги купила с отстъпка, затова ще ги платя на намалената цена.
	Дарби отпусна рамене едва доловимо.
	— Несъмнено си пресметнала и разходите за труд.
	— Не съм. — Дарби взе чашата с вино.
	— Напротив, направила си го. Склонна съм да преговарям по цената.
	— Рой е първият служител на „Планинско озеленяване“. Аз му плащам.
	Зейн вдигна ръка.
	— Наела си Рой официално, така ли?
	— Утре ще попълни документите.
	— Тя прави чудеса — отбеляза Зейн.
	— Ще договорим разходите за труд — продължи Емили. — И ако се споразумеем, ще те наема да озелениш и останалите бунгала.
	Дарби отвори уста, след което я затвори рязко, стисна устни и затвори очи.
	— О, това е удар под пояса.
	— Всичко в името на победата.
	— Уверявам те, няма да се пребориш с нея — обади се Зейн.
	Дарби се обърна към Емили:
	— Знаеш колко държа на тази поръчка.
	— Да. И знам как да постигна каквото искам. Забелязала съм как гледаш къщата. След като приключиш с бунгалата, можеш да се заемеш с нея. Искам да разкрасиш и дома ми.
	— По дяволите! — Дарби скочи от масата и закрачи нервно из двора. Свали шапката и прокара пръсти през косата си. — Къщата е толкова красива, съвършена е. И изглежда невероятно гола. Вече съм измислила поне десетина различни варианта за двора. Не е честно. — Тя седна отново и въздъхна. — Добре. Ще поемеш половината от разходите за труд. Ще делим по равно.
	— Съгласна съм.
	— Но боята за столовете и боядисването им, както и саксиите, растенията и засаждането им, саксиите на прозореца, вятърното звънче, те са подарък от мен и точка по въпроса.
	— Добре.
	Дарби зяпна протегната ръка на Емили.
	— Наистина ли?
	— Наистина.
	Когато стиснаха ръце, Емили задържа дланта на Дарби.
	— Искам утре да ми дадеш разбивката на цените. Кога можеш да започнеш със следващото бунгало?
	— Утре.
	— Толкова скоро. Не искаш ли поне един почивен ден?
	— Не. Вече започнах да правя скиците. Нали съм оптимистка по природа. Започвам утре.
	Очите й се напълниха със сълзи, а Зейн въздъхна и обърна очи с досада.
	— И ти ли ще плачеш сега?
	— Безкрайно съм ти признателна. — Дарби стисна дланта на Емили с две ръце. — Разкрасих бунгалото и ще направя същото и с останалите. Но с поръчката си ти ми помогна.
	— Миличка, ще ти трябват и други работници освен Рой, щом хората от градчето видят какво си постигнала.
	— Знам. Надявам се да ти открадна Гейб като помощник за това лято.
	— Гейб ли? — В очите на Емили проблесна изненада, макар по устните й да заигра усмивка. — Наистина?
	— Той има набито око, ловки ръце и този тип работа му е интересна. Освен това е много съвестен, което предполагам, е наследил от теб. После ще обсъдим подробностите. Междувременно мисля, че и на мен ми трябва адвокат. — Дарби се обърна към Зейн. — Занимаваш ли се с недвижими имоти?
	Зейн зърна татуировката, която му се стори също толкова интригуваща, колкото очите й.
	— Досега не съм, но това може да се промени. Защо?
	— Хвърлила съм око на една къща, която се продава. Ако успея да я купя, ще ми трябва човек, който да се заеме с оформянето на документите, съставянето на договора и така нататък.
	— Бих могъл да го направя.
	— Тогава си нает. Мислех да отида да я огледам още веднъж, но ще предложа оферта още днес. Имам чувството, че всичко това е знак от съдбата.
	— Къщата на Хъбард, нали? Чух, че си я оглеждала. Помниш ли я, Зейн? От тази страна на езерото е, по пътя към града, на онази стръмна уличка.
	— Имам смътен спомен.
	— Къщата не е кой знае какво, но не ми трябва голяма сграда. Към нея обаче има близо шест акра земя, а тя ми трябва за оранжерия, работилница и така нататък. Ще свърши работа. Но да се върнем на бунгалата. Другите няма да изглеждат като това.
	Емили надигна глава.
	— Но това е превъзходно. Искам и другите да са така красиви.
	— Но едва ли искаш всички до едно да са еднакви като в новопостроен жилищен квартал. Всяко трябва да има свой собствен стил в зависимост от разположението и гледката. Всички къщички ще са обединени от общ стил, но няма да са еднакви, все едно са фабрична изработка. Приготвих няколко скици на лаптопа. Искаш ли да го донеса и да ги разгледаш? Тъкмо можеш да избереш с кое бунгало да се заема.
	— Винаги ли бърза толкова? — зачуди се на глас Зейн.
	— Да, с такова впечатление останах от краткото ни познанство.
	— Съжалявам, ако нямаш време сега, ще ти ги донеса утре сутринта.
	— Седя на чаша вино с племенника си. Имам предостатъчно време.
	— Чудесно, сега се връщам.
	Зейн я изпрати с поглед и се намръщи.
	— Не се ли спира поне за миг да си поеме дъх?
	— Не съм я виждала да прави подобно нещо. — Емили облегна глава на рамото му. — Радвам се, че се прибра, Зейн.
	Той я целуна по главата.
	— Аз също.


	Зейн се настани в гостната на голямата стара къща, както обикновено когато идваше на гости. Знаеше, че Емили и Лий не биха имали нищо против да остане да живее тук завинаги. Но искаше да си намери отделно жилище. След като се завръщаше за постоянно, трябваше отново да пусне корени, така да се каже.
	_Като растение_, помисли си, докато се опитваше да заспи. Вероятно се беше повлиял от озеленителката. Трябваше да започне да оглежда къщи. Не искаше апартамент като в Райли. Време беше да заживее в къща. Дори би могъл да наеме градинарката да засади двора, ако попаднеше на къща с двор.
	Задължително беше бъдещата му къща да има изглед към езерото. Да е сравнително близо до семейството му и до града, където възнамеряваше да отвори кантора. Изглежда градинарката — пак тя — щеше да е първият му клиент в Лейквю, който не му е роднина.
	Младата жена беше зарадвала Емили и това я издигна значително в очите му. Толкова я беше зарадвала, че след празничната семейна вечеря — Емили готвеше превъзходно — леля му заведе всички при бунгалото.
	И на лунната светлина имаха възможност да видят ефекта от лампите, които Дарби беше монтирала. Нестандартната улична лампа с меден връх, лампичките покрай пътеката и под стрехите по протежение на цялото бунгало му придаваха чар и го осветяваха.
	Дарби, разбира се, също присъстваше. Измита и преоблечена. Естествено, изглеждаше също толкова интересна, колкото и с мократа от пот тениска и мръсните джинси.
	_Интересна_, помисли си Зейн, докато се взираше в тавана, а не красива като сестра му и леля му. Късата, не съвсем червена, но и не съвсем кафява коса разкриваше малката татуировка на тила й.
	Символът за безкрайност. Несъмнено зад него се криеше някаква история.
	Дарби беше слаба и жилава и Зейн смяташе, че такава фигура напълно й отива, тъй като й придаваше твърдост и енергичност. Очите й бяха толкова сини, че изглеждаха почти лилави на фона на ъгловатите черти на лицето й. А носът й беше съвсем мъничко крив.
	_Чупила го е някога_, помисли си той. Усещането му беше добре познато.
	Емили му беше казала, че след като майка й починала миналата година, Дарби продала всичко, събрала си багажа и решила да се премести. Подобна постъпка говореше за изключителна смелост или за крайна безразсъдност. Също като първоначалната й уговорка с Емили. Може би Дарби притежаваше по малко и от двете.
	Имаше усещането, че Лий знае повече, но не го попита. Предполагаше, че полицейският началник е проверил миналото й, просто като предпазна мярка, и тъй като беше виждал двамата да разговарят, значи Лий не беше открил нищо притеснително.
	Момчетата я харесваха, Брит и Сайлъс също. Бебето и кучетата явно бяха намерили в нейно лице новата си най-добра приятелка. Затова Зейн реши, че и той няма за какво да се тревожи.
	Освен това всеки, който можеше да убеди Рой Доусън да започне редовна работа, притежаваше магически способности. Тъй че реши да не се притеснява повече, но пак не успя да заспи.
	Стана и отиде до прозореца.
	На другия бряг на езерото мъждукаха светлинки — различи лампите на къщата, в която някога бе живял в страх и мъки.
	Сега там живееха други хора. Не онези, които я купиха от Греъм и Илайза, а друго семейство. Надяваше се всяка следа от живота му там вече да е безвъзвратно заличена.
	Доколкото му беше известно, Илайза не се беше връщала в Лейквю. Знаеше къде живее в момента. След като излежа присъдата си, се премести в Райли и посещаваше съпруга си в затвора всяка седмица. Точно като по часовник, никога не пропускаше свиждане.
	Не се беше натъквал на нея, за което беше благодарен. Райли се оказа достатъчно голям град, за да побере и двамата. Поне доскоро. През последните няколко месеца имаше чувството, че градът го задушава и че колкото и щастливо да живее и да е доволен от работата си, никога няма да загърби миналото, докато има опасност да срещне неочаквано Илайза на улицата.
	Още повече че Греъм вероятно щеше да излезе предсрочно при следващото разглеждане на молбата му, а то предстоеше съвсем скоро. Тази мисъл не му даваше мира.
	Дълго време смяташе, че никога не би могъл да се завърне в Лейквю и да живее със спомените за болката и страданията. Но постепенно започна да вярва, че се нуждае от градчето, от хубавите спомени и от хората, които бяха истинското му семейство.
	Изпусна раждането на Одра с цял час, защото живееше в Райли и не успя да пристигне навреме. Играеше баскетбол с Броуди, но така и не беше ходил на нито един от мачовете му. Успя да гледа два от бейзболните мачове на Гейб, но само поради щастливо стечение на обстоятелствата.
	Гейб имаше невероятно бърза ръка.
	Вперил поглед в светлините на другия бряг, той извади бейзболната топка, която носеше със себе си — заменила старата топка, която отдавна беше протрил.
	Те не биха се върнали в Лейквю. Нямаше какво да търсят тук. Но за него градът можеше да е нов дом. Трябваше само да остане.
	Върна се в леглото с топката в ръка. Потри шевовете, заслушан във вятъра откъм езерото, който шептеше в клоните на раззеленилите се дървета.
	И заспа.


>>	10.

	Не очакваше да срещне отново Дарби толкова скоро. Вярно, Лейквю не беше голям като Райли, но тук живееха поне пет хиляди души без да брои туристите.
	Само след два дни обаче зърна колата й на пътя и намали, за да й помаха. Тя спря и започна да жестикулира, затова и той спря. Тъй като беше свалил покрива, я изчака да се наведе през прозореца.
	— Мислех, че копаеш.
	— Точно това правех. Оставих Рой и Гейб да почистят и изравнят пътеката. Следобед ще докарат пясъка и камъните. Не успях да намеря някои неща, които ми трябват, в „Най-красивите цветя“, затова отивам до един от големите градински центрове. Искам да купя големичък дрян например.
	Зейн смъкна слънчевите си очила.
	— Нима можеш да побереш цяло дърво в тази кола?
	— Не, по пътя ще си купя пикап.
	Зейн я изгледа стъписано над очилата.
	— Ще купиш цял пикап само за да превозиш едно дърво?
	— Поръчах го сутринта по телефона.
	— Поръчала си… Трябва да спра да повтарям като папагал, защото е странно.
	— Не е странно. Имаха модела, който търсех, и ги помолих да подготвят документите. Отивам, взимам го, минавам за дървото и така нататък. Между другото, още ли си мой адвокат?
	— Ако искаш.
	— Може ли да обсъдим нещо? Да отбием край пътя.
	Дарби зави към банкета и Зейн, озадачен, я последва. Двамата слязоха от колите.
	Тя носеше кафяв спортен панталон, здрави работнически обувки и разкопчан червен суитшърт върху светложълта тениска.
	— Семейство Хъбард прие офертата ми за къщата. Подписах договора тази сутрин.
	_Не си губи времето_, помисли си отново Зейн.
	— Сутринта ти очевидно е била доста натоварена.
	— Точно както обичам. Можеш ли да се свържеш с агенцията за недвижими имоти? „Лейквю Риалти“, брокерката се казва Шармейн. Направи каквото там правят адвокатите. Колата ти е превъзходна, между другото. Не разбирам много от коли, но виждам, че е от онези, които наричат „глезотийки“.
	— Кой ги нарича така?
	— Аз.
	Дарби се обърна, за да разгледа лъскавото сребристо порше.
	— Да, отлична кола за ергени.
	— Аз съм ерген.
	— Да. А на мен ми трябва пикап. Но ако можех да си позволя и превъзходна кола, за да се поглезя, бих си взела точно този модел. Ще се заемеш ли със сделката за къщата?
	— Да, но при едно условие.
	Сега Дарби смъкна слънчевите си очила и го изгледа подозрително над тях.
	— На Емили ли си се метнал?
	Първоначално Зейн я хареса, защото беше зарадвала Емили. Но сега осъзна, че просто я харесва.
	— Може би тя се е метнала на мен. Ето какво е условието. Ще се заема със сделката, но ще го направя безплатно.
	— Нямам нужда от…
	— Но аз имам. През последните осем години бях заместник окръжен прокурор. Нямам почти никакъв опит с общото право. Тази сделка ще ми даде чудесна възможност да практикувам. Обикновена покупко-продажба е отлично начало. Току-що наех помещение за кантора в града. Още дори не съм закачил табела. Имам нужда от практика, както ти озелени бунгалото, за да демонстрираш уменията си. Затова услугите ми са безплатни.
	— Ще видим.
	— А ти би могла да ми се отблагодариш с безплатна консултация.
	Сега в подозрителните очи — които бяха великолепни — проблесна интерес.
	— За какво?
	— Възнамерявам да купя къща. Моята сутрин също е натоварена. Връщам се от един оглед и отивам на друг. Първата къща ми хареса и вероятно ще купя нея, но искам да разгледам и другите предложения.
	Дарби вдигна пръст.
	— Трябва да е онази къща на хълма, от тази страна на езерото. Прилича на изсечена в склона. С панорамните прозорци, неравния двор, който свършва като отсечен, и убийствената гледка.
	_Да му се не види_, помисли си Зейн.
	— Как позна?
	— Защото също като колата ти, е невероятна. И аз я огледах, но не е подходяща за нуждите на фирмата ми. Много ми се искаше да я наема, но ми трябва по-голяма площ за разсадник и да е по-близо до града. Освен това е скъпичка. Продават я само защото мъжът заминава да работи в Лондон, децата им са пораснали, а жената е художничка и може да работи навсякъде. Освен това имат братовчеди в Брайтън.
	— Откъде знаеш всичко това?
	— Те ми казаха. Хората обичат да споделят с мен. Не съм ли права?
	— Може би. Вероятно. Ще помисля по въпроса.
	След като намести очилата си обратно, Дарби му хвърли лъчезарна усмивка.
	— Трябва да купиш къщата, за да превърна двора в райска градина. В момента изглежда добре, но аз мога да сътворя чудеса. А, и да знаеш, по принцип давам консултации безплатно на всичките си клиенти.
	— И всички тях ли зашеметяваш?
	— Съмнявам се. Трябва да тръгвам. Имам среща с Шармейн, брокерката, която се занимава и с къщата, която трябва да купиш. Останалото ще измислим после.
	— Дарби?
	Тя спря с ръка върху дръжката на вратата.
	— Как си счупи носа?
	— Бившият ми съпруг го счупи. А ти?
	Зейн обикновено лъжеше, ако някой забележеше и го попиташе. Казваше, че го е счупил при автомобилна катастрофа или измисляше друго обяснение. Но сега думите сякаш сами излязоха от устата му.
	— Баща ми го счупи.
	Дарби въздъхна.
	— Ти печелиш този път.
	Тя се качи в колата и потегли.
	_Явно хората наистина обичат да споделят с нея_, помисли си Зейн. Освен това беше права. Трябваше да купи къщата. Нямаше защо да ходи на повече огледи, когато първата — и за това се оказа права — го грабна веднага.
	Очертаваше се да работи по две покупко-продажби.
	Извади телефона и още докато стоеше на пътя се обади на Шармейн да я зарадва.
	Върна се в града, подписа договора, купи пица и заведе Брит на обяд в празната кантора, която се намираше на главната улица.
	Двамата седнаха на пода с бутилки кока-кола и пицата.
	— След като се нанесеш, трябва по-често да обядваме заедно, но на маса. Мястото е чудесно, Зейн. Точно в центъра, фасадата е красива, има малка веранда. Разполагаш с предостатъчно място за кабинет, приемна, малка библиотека с юридическа литература и може би дори за конферентна зала на втория етаж. Има дори кухненски кът.
	— Ще видим.
	— Прадядо ни е бил адвокат тук в града — напомни му тя. — Поемаш по неговите стъпки. — Седнала на пода с боси крака и с деловата си сива рокля, Брит се огледа. — Купил си и къща! Ето това още не мога да повярвам.
	— Аз също. Досега не го бях правил.
	— Не си купувал къща ли?
	— Не съм действал така импулсивно. Кантората е едно. Но току-що купих цяла къща, при това голяма, без да мисля много.
	— Къщата е страхотна, поне изглежда добре отдалеч. Никога не съм се качвала горе на хълма.
	— Невероятна е, но е твърде голяма само за мен.
	— Няма да си сам. — Брит вдигна пръст и облиза соса от него. — Имаш голямо семейство и очакваме често да ни каниш на гости.
	— Ха! Едва ли щях да я купя, ако не бях срещнал случайно озеленителката.
	— Дарби ли? Харесвам я. Тя е… — Докато търсеше подходящата дума, Брит завъртя шишето в кръг. — Завладяваща.
	— Да, май си права. Тази дума я описва много добре.
	— Но какво общо има тя с къщата?
	— Нищо конкретно, но започне ли да ти обяснява нещо, осъзнаваш, че е права. Не знаеш защо, но си напълно съгласен с нея. Тази сутрин купила къщата на семейство Хъбард и ме помоли да се заема със сделката. Докато се усетя, й разказах за кантората и за къщата, а тя ме убеди да я купя. Възнамерява да си купи пикап на път за градинския център, от който ще купи дърво.
	— Добре.
	Зейн си взе ново парче пица и го размаха, за да подчертае думите си.
	— Не, искам да кажа, че си е поръчала пикап по телефона, както аз поръчвам пица, и го купува просто така, между другото. Впрегнала е в работа Рой и Гейб.
	— Вярно, днес е неучебен ден. Е, радвам се, че те е убедила, защото ще живееш на хълма, ще работиш в града, ще си при нас. Ужасно ми липсваше.
	— И ти ми липсваше, както и градът, но не исках да си призная. — Зейн я хвана за ръцете. — Този път той най-вероятно ще излезе.
	— Знам. Седемнайсет години са дълго време. Може би недостатъчно за нас двамата, но все пак са дълго време. Тя не се е връщала в града. Лий ще разбере, ако кракът й стъпи тук, и би ни казал. Той също няма причина да идва насам.
	— Тя продължава да му ходи на свиждане всяка седмица.
	— Обича го. — Зейн изсумтя, а Брит продължи: — Тя наистина го обича. Помниш ли как, макар да съдейства, за да й намалят присъдата, все пак свидетелства в негова полза по време на процеса. Заяви под клетва, че не е имало домашно насилие, а просто силна страст между тях двамата. Не е нормално, но тя вярва, че е самата истина, а може би и той.
	— Пълна лудост.
	— Да. — Докато говореше, Брит въртеше с палец брачната халка на пръста си. Жест, който Зейн я беше виждал да прави и друг път, докато говореха за родителите си. — Те страдат от ужасна, унищожителна зависимост един от друг. За тях ние бяхме просто предмети, въпрос на имидж.
	— Големи са егоисти — промърмори Зейн. — Интересуваха се единствено как изглеждат отстрани и от извратената си връзка.
	— Да. Съмнявам се, че се сещат за нас.
	— Сигурно си права.
	— Да не си се върнал точно сега, защото смяташ, че той скоро ще излезе?
	— Отчасти.
	— За да ме защитиш отново?
	— Винаги ще те защитавам.
	— Същото важи и за теб.


	След като Брит се върна на работа, Зейн обиколи празната кантора. Можеше да донесе тук някои мебели от стария апартамент, които в момента се съхраняваха на склад. Например да сложи бюрото в приемната, след като наеме секретарка или стажант. И когато вече имаше клиенти… Господи, какви ги вършеше?
	Работеше в прокуратурата откакто се дипломира. Вярно, беше помагал по правни въпроси на приятели и се занимаваше с делата на Емили и Брит, но основната му задача беше да вкарва престъпници в затвора. И беше добър в работата си.
	Сега с какво щеше да се занимава? Със завещания, разводи, пътни нарушения, граждански дела. Подобни услуги се търсеха много. Но дали щеше да се справи с тях?
	Отиде до прозореца и се взря в магазините, ресторантите, хората, възползвали се от слънчевия пролетен ден да излязат. Познаваше някои от тях, други — не. Не познаваше мъжа на стълбата пред кафене „Брийзи“, който окачваше кошници с цветя.
	Трябваше ли и той да сложи саксии? Сградата имаше хубава малка веранда и май се нуждаеше от пейка, например, или някоя и друга саксия с цветя?
	Чудесна възможност за Дарби да му се отплати за юридическите услуги — така нямаше да му се налага да мисли по въпроса.
	Би могъл да сложи кожения диван в приемната — или пък в стаята, която щеше да превърне в библиотека, а може и в конферентната зала. Повечето мебели от апартамента му бяха в същия стил като колата му.
	Ергенски.
	Можеше да купи масивно писалище като за сериозен адвокат, да окачи картини по стените — стени, които трябваше да боядиса в различен цвят от стандартния бял.
	Работил бе в тесни препълнени офиси толкова дълго, че не знаеше какво да прави с толкова много пространство. И време. Просто трябваше да намери начин да запълни и двете.
	Видя как жена — в напреднала бременност — с дълга руса коса бута количка с дете по тротоара. Понечи да се обърне и да се заеме за работа, когато му просветна.
	Изтича към входната врата и излезе на верандата. Нима е възможно?
	— Ашли Кинсдейл!
	Жената вдигна очи към него и след миг по лицето й се изписа изненада.
	— Зейн!
	Той слезе на тротоара и я прегърна през смях. Усети, че Ашли мирише на бебешка пудра и неочаквано бебето в корема й го ритна.
	— Божичко, Ашли, виж се само!
	— Момченце, очакваме го през април.
	— Изглеждаш прекрасно. Сериозно.
	— Дебела съм, но се чувствам чудесно. И ти не си никак зле. О, Зейн, толкова се радвам да те видя. Чух, че се прибираш.
	— Не очаквах да си тук. Не се ли премести в Шарлот?
	— Да, там беше хубаво. Но ми липсваха Лейквю и близките и осъзнах, че искам да отгледам децата си тук. Нейтън, съпругът ми, се съгласи.
	_Красива, както едно време_, помисли си Зейн. _Сините й очи още се смеят._
	— Изглеждаш щастлива.
	— Невероятно щастлива съм. Наскоро отворихме ресторант „Гранди“. Сега се казвам Ашли Гранди. Нейтън е готвач и след като се преместихме тук, решихме да осъществим мечтата си и да отворим собствен ресторант. Непременно трябва да дойдеш някоя вечер. Помниш ли „Пилотът“?
	— Разбира се. Веднъж те заведох там на вечеря… — Зейн млъкна, направи гримаса и притисна юмрук в гърдите си.
	— Зейн! Добре ли си?
	— Да, просто от време на време ме пронизва болка в сърцето, което разби.
	Ашли се разсмя и го плесна приятелски.
	— Говориш глупости. Сега „Пилотът“ е „Гранди“. Имаме ново меню, нов интериор, всичко е ново. И страхотен бар с подбрани видове местна бира. Много ще се радвам да дойдеш, Зейн.
	— С удоволствие. А коя е тази прекрасна млада дама?
	— Това е дъщеря ми Фиона. Фи, поздрави господин Бигълоу.
	— Сега съм Уокър — поправи я Зейн и клекна.
	— О, забравих, извинявай…
	— Няма нищо. Приятно ми е да се запознаем, госпожице Фиона.
	Русокосо момиченце на около годинка и половина му се усмихна и размаха куклата си в лицето му.
	— Моето бебе.
	— Красива е почти колкото теб. — Зейн вдигна очи към Ашли и си спомни за вечерта, когато се целунаха под звездите и пълната луна.
	— Станала си майка.
	— Да. А ти си станал адвокат.
	— Случайно да се нуждаеш от юридически услуги?
	— Всъщност да. — Ашли поглади корема си, както често правеха бременните жени. — С второто дете на път, с Нейтън искаме да направим завещание и да посочим настойник. Не е приятно да мислим по този въпрос, но трябва да го направим. Ако нещо се случи с нас, искаме за децата ни да се грижат добре.
	— Постъпвате разумно и отговорно. Ще напишем завещанието и после можете да забравите за този проблем.
	— Може ли да си запиша час при теб?
	Зейн посочи към сградата.
	— Тази сутрин се сдобих с кантора. Още не съм я обзавел.
	— Знаеш ли какво? Дай ми телефона си и ще ти запиша моя номер и номера на ресторанта. Когато си готов, ми се обади. Така с Нейтън ще имаме достатъчно време да обсъдим подробностите.
	След като записа номерата в телефона му, Ашли отново му хвърли лъчезарна усмивка.
	— Ние ли сме първите ти клиенти?
	— Всъщност, ако изключим роднините ми, вие сте вторите. Преди няколко часа се сдобих с още един клиент.
	— Не си губиш времето, а, Зейн? Ела тук. — Тя взе лицето му в ръце и го целуна лекичко по устните. — Ти беше първото момче, което обикнах. Искам да те запозная с Нейтън. Той е последният мъж, когото ще обичам.
	— Срещата с теб е отлично начало на деня, Ашли. Говоря искрено.
	— Тогава се надявам да оползотвориш и остатъка от него. А сега с Фиона и Кейлъб, а може би Конър, освен ако не го кръстим Чейс — добави тя и отново поглади корема си — трябва да тичаме по задачи. Непременно да ми се обадиш. И ако не дойдеш в ресторанта поне за една бира, ще те издиря, да знаеш.
	— Дадено. Довиждане, госпожице Фиона.
	Зейн изпрати с поглед отдалечаващата се Ашли с полюшваща се руса коса, след което се обърна към малката веранда и отворената входна врата.
	Какво пък? — помисли си. Всичко ще се нареди.



	След седмица беше отбелязал сериозен напредък. Тъй като Емили и Брит държаха да изкажат мнение в какви цветове трябва да се боядиса и как трябва да се обзаведе кантората, Зейн ги остави да разискват нюанси, стилове и функционалност и се зае с ремонта според собствените си представи.
	Нае бояджии, купи мебели от Ашвил, други поръча по интернет, разгледа картините, които се предлагаха в местните магазини, и помоли Дарби да огледа верандата и да я подреди по собствено усмотрение.
	След няколко дни пристигна в кантората за среща с Майк, когото нае да поддържа компютърната система, и завари на верандата пейка, която приличаше на изсечена от вековен дъб и изваяна от джуджета, до лъскава синя саксия, преливаща от жълти цветя.
	_Някой изобщо не си губеше времето_, помисли си, докато слизаше от колата. Верандата изглеждаше прекрасно. Надяваше се искрено цветята да не загинат.
	Изкачи стълбите и свали залепената на вратата бележка от Дарби.
	Изброила беше имената на растенията — които той нямаше да запомни — и беше оставила подробни инструкции как се работи със самополивната саксия. Накрая, както се бяха разбрали, беше посочила цената на пейката.
C>
	Саксията с цветя на верандата, малабарският кестен в приемната и бамбукът в тоалетната са безплатни. Ако не ти харесват, значи нищо не разбираш. Отзад имаш мъничко дворче. Съветвам те да купиш маса с чадър, няколко стола и да подредим саксии около нея. Помисли си.
	А, да, много ми харесва боята, която си избрал.
@	Д. М.
C$
	Зейн тръгна да отключва вратата, за да види в какво го е забъркала Дарби с всички тези растения, когато някой го повика.
	Не беше Майк, а Морийн, майка му. Преди два дни беше у тях на вечеря, за да се види с приятелите си.
	— Здравей! Искаш ли да влезеш и да разгледаш? Майк би трябвало да пристигне до десет-петнайсет минути.
	— С удоволствие.
	Морийн беше облечена със семпла розова рокля и обувки на нисък ток. Косата й, по-къса, отколкото преди години, се спускаше на вълни около лицето й.
	Спомни си, че като тийнейджър я смяташе за много красива майка. Все още беше красива.
	— Пейката е прекрасна. Колко хубав е станал входът.
	— Благодарение на озеленителката.
	— Умно момиче е тя, нали? Ходих да видя готовото бунгало и следващото, по което работи. Мисля и аз да я наема. Зейн, получило се е прекрасно.
	Морийн прекрачи прага и се огледа.
	Зейн беше избрал светлосив цвят за стените. Макар още да нямаше картини, беше докарал старото си бюро и го беше разположил така, че седящият зад него да се намира с лице към вратата и към големия прозорец. Вместо дивана, който прецени, че е по-подходящ за библиотеката, тук сложи креслата от дневната в апартамента — големи, меки и тъмносиви.
	Кестенът — с бележка, залепена на саксията — беше висок около метър и двайсет, с дебело, грапаво стебло. Дарби го беше разположила в ъгъла на пряка слънчева светлина. Той отлепи бележката и прочете:
	— „Нарича се Малабарски кестен или Мексиканско дърво на късмета. Обича светлината и се гледа лесно. Растенията разведряват обстановката в офисите и подобряват качеството на въздуха. А това дърво явно носи и късмет.“
	— От Дарби Макрей ли е?
	— Да.
	— Придава уют. Знам, че си зает и Майк скоро ще дойде… Затова… — Морийн извади от чантата си малък жълт плик за писма.
	— Какво е това?
	— Автобиографията ми.
	— Ти… наистина ли?
	— Търсиш човек за административна длъжност, с компютърна грамотност и поне известен опит в сферата на правото. Преди много години работих известно време в една правна кантора.
	— Не знаех.
	— Беше много отдавна. В последно време помогнах на Майк да основе фирмата си за информационни технологии и компютърна сигурност. И… всъщност описала съм всичко в автобиографията. Не исках да повдигам въпроса онзи ден на вечеря, защото моментът не беше подходящ. Но сега мога официално да се кандидатирам за длъжността.
	— Нямах представа, че си търсиш работа. Мога да те наема веднага.
	— Не, Зейн, макар да е много мило от твоя страна. Разгледай документите ми наравно с тези на другите кандидати.
	— Но теб те познавам. Знам, че си сериозна и отговорна, а това е задължително изискване за подобна работа. Клиентите идват в кантората или звънят по телефона, за да разтрогнат проваления си брак или за да съдят съсед, който ги е ядосал, или пък са им открили тежка болест и се сещат, че не са направили завещание. Знам, че мога да разчитам на теб в подобни ситуации, защото някога разчитах на двама ви с Дейв.
	Лицето й стана сериозно.
	— Не искам да ме наемеш само защото се чувстваш задължен.
	— Търся служител, на когото мога да разчитам. Затова просто приеми и после ще договорим заплатата и другите подробности.
	— Първо прегледай документите ми и се обади на хората, които ми дадоха препоръки. Можеш да разчиташ на мен, Зейн, затова ме послушай.
	— Добре, госпожо.
	— Чудесно. Сега те оставям. А това дърво — тя посочи към кестена — придава чудесна атмосфера на офиса.
	И Зейн беше на същото мнение.
	След като остана сам, той тръгна с плика в ръка към кабинета си. Надзърна в тоалетната и видя в малка саксия растение, явно беше бамбукът. Прикрепената бележка потвърждаваше подозренията му и съдържаше инструкции как да го гледа. Изглежда не беше капризно.
	В кабинета си видя поредната бележка, залепена за новото му адвокатско бюро. В нея се описваше какви растения са нужни за тази стая, къде да бъдат разположени и защо.
	С любопитство, но и с известно притеснение, той погледна в прилежащата към кабинета му баня — ако, разбира се, помещение с размерите на килер можеше да се нарече баня. Все пак вътре имаше малка душкабина в ъгъла, за да може помещението да се даде под наем и като жилище.
	Тук нямаше бележки.
	Намери обаче послание в стаята, отредена за библиотека, и в кухненския бокс. Намръщен, погледна през миниатюрното прозорче към пространството зад сградата, което само голям оптимист би нарекъл „двор“.
	На него му приличаше на циментиран квадрат. Все пак, можеше да побере малка маса и два стола. Би било приятно да излиза тук по време на почивките или след края на работния ден.
	Може би.
	Върна се в кабинета — издържан в представително тъмносиво, нали беше адвокат. Седна на новото бюро с гръб към голям прозорец и отвори документите на майката на най-добрия си приятел.
	След десет минути Майк пристигна.
	— Здрасти, човече.
	— Здрасти. — Зейн вдигна очи от листовете.
	Майк носеше косата си вързана на къса опашка, имаше малка халка на лявото ухо и си беше пуснал козя брадичка, която дори му отиваше. Облечен беше с работни джинси и избеляла тениска с логото на „Отмъстителите“.
	Приличаше на смесица от хипи и зубър и този стил му прилягаше.
	— В преддверието има дърво, супер.
	— Да, сдобих се с дърво. Имам интересна новина за теб. Смятам да наема на работа майка ти.
	— Майка ми ли? На каква длъжност?
	— Административен асистент.
	— Сериозно?
	— Абсолютно. Знаеше ли, че е работила в правна фирма?
	— Май да. Леле! — Майк седна на единия от двата стола, тапицирани с винена кожа, изпъна обути с червени кецове крака и ги кръстоса. — Супер. Нищо не ми е казвала.
	— Току-що прегледах автобиографията й.
	— Майка ми има автобиография?
	— При това отлична. Посочила е теб като едно от лицата за връзка.
	— Нима? — Майк се ухили. — Да му се не види!
	— Помогнала ти е да основеш фирмата си.
	— И още как. „Компютърджията“ нямаше да съществува без нея. Оправи цялата бумащина, помогна ми с дизайна на уебсайта. Баща ми знае ли? — Още щом го изрече, Майк махна с ръка, за да покаже, че всъщност това не е важно. — Разбира се, че знае. Двамата си казват всичко. Страхотна новина, човече. Сега като се замисля, не я свърта на едно място, откакто Клоуи се омъжи миналата есен. Беше много заета покрай подготовката на сватбата, но оттогава скучае.
	— Как е Клоуи?
	— Добре е. На двете с Шели много им харесва Аутър Банкс. Да ти призная, още ми е странно, че с Шели бяхме гаджета за кратко в гимназията, а сега е женена за сестра ми.
	— Нещата се променят.
	— Мъдри думи, братко. Видях бунгалото, което новото момиче и Рой са озеленили, както и следващото, по което работят. Човече, новата мацка е секси.
	— Дарби ли?
	— Много си я бива. Не чак колкото сестра ти, а знаеш, че го казвам, без да забравям, че Брит ми е като сестра, само че хетеросексуална, омъжена и с дете.
	— Да. За твое щастие, знам, че нямаш задни мисли спрямо нея.
	— Тази мацка е секси по различен начин. Брит е красива като главна мажоретка. А новата мацка е секси, но изглежда способна да ти срита задника. Като Черната вдовица, дори косата й е червеникава. Струва ми се компетентна и решителна. А това е секси.
	— Хм, сега като го каза, осъзнавам, че наистина е така.
	— Разбира се, аз съм напълно отдаден на Каси. Моето маце е най-готино от всички мацки на света. Но ако не бях обвързан, щях да предложа на новата да ми срита задника, ако желае.
	— Добре, но какво ще кажеш аз да ти предложа няколко компютърни, комуникационни и охранителни системи за инсталиране.
	— Да се залавяме.
	Зейн остана известно време с Майк, обясни му от какво се нуждае, побъбриха си и погледа как старият му приятел работи. Накрая взе лаптопа си и написа чернова на договор за наемане на служител, заедно с длъжностна характеристика. Редактира го известно време и реши да го довърши по-късно. Обади се и поръча още мебели и канцеларски консумативи. После прочете отново договора и го изпрати на новата си административна асистентка.
	Сега, ако можеше да намери и стажант за през лятото, щеше да разполага с истинска адвокатска кантора.


	Дарби, вече горд собственик на фирма, сложи ръце на кръста и огледа разположението на столовете — боядисани и изсъхнали — на верандата.
	Изпратила беше Рой до следващото бунгало в списъка, за да започне с отстраняването на чакъла от пътеката, докато тя довършваше тук.
	Единственият декоративен елемент, който смяташе да сложи пред всички бунгала, беше уличната лампа. Това придаваше на къщичките симетрия и разпознаваемост. Надяваше се, след като приключи с всичките, Емили да се съгласи вместо номера да даде на всяко бунгало име и да закачи на стълбовете на лампите табели.
	Всичко останало обаче беше различно и съобразено с разположението на отделните постройки.
	Сега оставаше само да довърши саксиите, да помете, да провери за последно дали лампите работят и щеше да е готова.
	Обърна се, когато чу бръмчене, и изчака колата да спре пред бунгалото. От нея слезе жена. Млада, на не повече от двайсет и пет години. Беше мускулеста и набита, облечена с джинси, а косата й, с цвят на капучино, се стелеше като мек облак около лицето й.
	— Вие ли сте госпожица Макрей?
	— Да, Дарби Макрей. Мога ли да ви помогна с нещо?
	— Надявам се. Аз съм Хали Янгър. Чух, че търсите работници.
	— Може да се каже. Искате да кандидатствате ли?
	— Може да се каже. — Хали се усмихна. — Искам да се занимавам с озеленяване. Нося автобиография, макар да не съм работила официално в тази сфера. Все пак, откакто проходих, всяка пролет и лято помагах на баба в градината, а веднъж и на татко да скове ограда. Работила съм и с камък. Преди две години направих пътека, настлана с каменни плочи, за родителите си. Не ме е страх от тежък физически труд.
	— В нашата работа няма друг начин. В момента работите ли някъде?
	— Да, на рецепцията в хотел „Лейквю“. Завършила съм бизнес администрация, но никак не ми харесва там. Нямам предвид колегите — добави бързо тя. — В хотела всички са много приятни и коректни, но не издържам да стоя затворена по цял ден. Изкарах там една година, защото обещах на баща си.
	— Значи държите на думата си.
	Хали сви рамене. Косата й се спускаше на къдрици.
	— Ако човек не държи на думата си, никой няма да му има доверие. Видях какво сте направили с другото бунгало, а сега и с това. Именно такава работа искам да върша. Мисля, че ще се справя.
	— Добре, дайте ми автобиографията си.
	— Благодаря за вниманието. — Хали извади документа от чантата си.
	— Но преди това нека да направим една проба. Кажете ми мнението си за това бунгало и защо според вас съм решила да изглежда така.
	— Красиво е. Мисля, че сте избрали тюркоазено за столовете, за да се открояват сред розовите азалии.
	Дарби я подкани с жест да продължи и Хали си пое дълбоко въздух.
	— Струва ми се, че искате да постигнете приповдигната атмосфера, смекчена от плачещата върба и дряна. Засадили сте типични за района растения, защото те няма да изискват специални грижи. Искате да изглеждат сякаш са израснали естествено тук. Много ми харесват аспидните плочи и мъха. А аз засадих лайка в процепите на нашата пътека.
	— И лайката е чудесен вариант. Вземете ръкавиците ми, трябва да засадя още няколко саксии. Вие се заемете с двете на верандата.
	— С удоволствие. Кои цветя да сложа в тях?
	— Изберете сама. През това време аз ще прегледам документите ви.
	Хали прехапа устна.
	— Предполагам, че това е тест.
	— Изберете цветята, които смятате за подходящи, и ще видим.
	Докато Хали работеше, Дарби седна на един от тюркоазените столове и започна да чете. Завършила беше бизнес администрация с отличен успех, работила в различни офиси през ваканциите. Приложила беше снимки на изработената от нея пътека — добре положени плочи, хубава ограда, лехи отстрани. Влезе в бунгалото и позвъни на няколко от лицата за връзка, които Хали беше посочила.
	Когато излезе отново навън, Хали стоеше на колене на верандата с изражение, което Дарби добре познаваше — истинско удоволствие от саденето на цветя.
	— Изглежда добре. Подбрала си хубава комбинация от цветове, форми и размери. Харесва ми, което е чудесно, защото утре пристигат гостите, резервирали бунгалото. Искаш ли да ми помогнеш със саксиите в задното дворче и после да почистим?
	— С удоволствие.
	— Чудесно. — Дарби протегна ръка. — Добре дошла във фирмата.
	— Нима ме наемате на работа?
	— Да. Ще уточним подробностите, докато садим цветята.


>>	11.

	Зейн успя да ускори сделката за къщата на Дарби с цяла седмица, но въпреки това нямаше да може да се нанесе веднага. Премести се в друго бунгало, за да освободи своето за клиенти, докато влезе във владение на къщата.
	С помощта на Хали, която работеше два дни седмично, докато изтечеше предизвестието й за напускане в хотела, и Гейб, който им помагаше в събота и неделя и след училище през седмицата — след тренировките и бейзболните мачове — приключиха с още три бунгала преди да получи ключовете за новия си дом.
	Тъй като в момента всички бунгала бяха заети, тя прехвърли екипа си — имаше цял екип! — да работи по рецепцията, където искаше да се развихри още малко. Планът й налагаше използването на новото багерче и изнасянето на много пръст, но успя да създаде, по свое мнение, чудесен алпинеум.
	— Прилича на пощенска картичка, шефе — каза Хали.
	— След няколко седмици ще стане още по-хубаво. Утре трябва да сме приключили тук. След това е най-добре да се заемем с осмо бунгало, резервирано е чак за следващия уикенд. Първо ще направим пътеката, за да не режем камъни и да вдигаме шум, когато пристигнат гостите. Ще изчакаме с боядисването, но е добре да засадим поне храстите преди това. После се заемаме с къщата на Емили и ще се връщаме при бунгалата, които се освободят, било то и само за ден-два.
	— Тази жена ни скъсва от работа. — Рой насипваше пръст около корените на едно дръвче. — Ще ми се да не я харесвах толкова.
	— Май ти се ще да не беше толкова добър в работата си, Рой — отвърна закачливо Дарби.
	— Наистина съм много добър. Открай време харесвам цветята и други разни треволяци, но сега направо ги сънувам. А какво стана миналата неделя? Майка ми ме помоли да й насадя някое хубаво цвете. Не мога да се отърва.
	Колкото и да се оплакваше, Дарби виждаше по изражението му, че изпитва удоволствие от работата.
	Няколко часа по-късно, след като насипваха с пясък, полагаха плочи и копаха дупки, тя изкачи стръмната уличка с пикапа си и паркира пред малката си къщичка.
	Онова, което видя след като слезе и пообиколи оттук-оттам, беше истински потенциал. Трябваше да почисти и изравни земята, да издигне оранжерия и други постройки и да направи разсадник. Изглед към планината, потъваща в тишина с падането на мрака, гората, обгърната в сенки. А в края на двора се виждаше късче от езерото далеч долу.
	Представи си ниските каменни зидове, които ще издигне, работилницата и оранжерията, павираната алея към къщата, цветовете, които ще добави с цъфтящите храсти, с цветните лехи, каменните саксии. Имаше предостатъчно време, за да планира и засади мечтаната градина. Защото стоеше на собствената си земя пред собствената си къща. Запъти се с танцова стъпка към пикапа, за да вземе покупките.
	След два курса тръгна да обикаля първия етаж. Възнамеряваше да обзаведе дневната уютно — когато си купеше мебели, разбира се. А малката тоалетна под стълбището щеше да превърне от безлична и стерилна, в симпатична и кокетна.
	Кухнята… е, не беше кой знае каква готвачка, затова старите уреди щяха да й свършат работа. Но можеше да боядиса шкафовете в свежи цветове и да намери сладка масичка — дори сама да си я направи — и няколко стола.
	По шкафовете нямаше много пространство, а отровножълтите плотове трябваше непременно да бъдат сменени. Тапетите — експлозия от жълти и оранжеви маргаритки — трябваше да свали при първа възможност.
	Но многобройните прозорци къпеха стаите в светлина и разкриваха хубави гледки, а тъй като нямаше съседи наблизо, дори не се нуждаеше от пердета.
	От кухненската врата се излизаше в обширен заден двор, където земята беше сравнително равна. Идеално място за зеленчукова градина. Не беше задължително да е готвачка, за да гледа градина. Върху къщата не падаше сянка и можеше да сложи резервоар за слънчева вода.
	_Моята къща_, помисли си доволно. Можеше да прави с нея каквото си поиска.
	Качи се на втория етаж. Две малки спални и една баня. Избра си стаята, гледаща към предния двор, а втората реши да превърне в кабинет. Вътре вече беше сложила бюро, компютър, офис стол, два стола за евентуални клиенти и малабарски кестен в саксия на яркочервено и синьо райе.
	За неин голям късмет тук нямаше тапети, които да сваля, и реши да боядиса стените в меко синьо като повърхността на езерото.
	Банята? Там за съжаление имаше тапети на всички стени. Този път на рибки с огромни изцъклени очи. Предишните собственици бяха оставили завесата на ваната. И тя беше на рибки. Гледката беше направо зловеща.
	Когато й останеше време, щеше да ги махне, но засега трябваше да се примири с този своеобразен аквариум, както и с невзрачната лющеща се тоалетка, умивалника с размери на кофа и тоалетната, която се клатеше, щом седнеше на нея.
	Но е по-добре отколкото навън на палатка, каза си тя на път за спалнята.
	Там имаше легло, тоест нов дюшек и пружина, както и красиви нови чаршафи и възглавници. През прозореца се разкриваше спираща дъха гледка.
	Трябваше й само време да стигне до мебелен магазин и да си набави всичко останало. За да се отърве от тапетите обаче, щяха да са нужни доста време и сериозни усилия. В тази стая те бяха на червени и златисти ромбовидни шарки. Вероятно беше въпрос на вкус и някои хора ги намираха за стилни, но за нея бяха по-грозни и от рибите.
	Изкъпа се и отми мръсотията, натрупала се през деня, облече памучния панталон и тениската, с които спеше. В кухнята пъхна замразена пица във фурната.
	Замразената пица и пуканките за микровълнова представляваха неизменна част от менюто й. Занесе пицата и чаша вино в кабинета и пусна музика — силно. Прекара приятна вечер в работа по чертежите за къщата и озеленителния център.


	Докато Дарби хапваше пица, Зейн седеше на висок стол в бара на ресторант „Гранди“. Ашли не се шегуваше, когато каза, че предлагат множество местни марки бира, а тълпата от местни жители и туристи създаваше достатъчно работа на персонала.
	Ресторантът имаше атмосферата на хубав ирландски пъб, с мебели от тъмно лъскаво дърво, приглушена светлина и дълъг бар с десетина канелки за наливна бира пред тухлена стена с дълги рафтове, отрупани с бутилки.
	Зейн още не беше влязъл в салона, но доколкото виждаше през широкия портал между двете помещения, бизнесът вървеше добре.
	Тъй като промоционалната бира на вечерта беше „Хоп, Дроп, Рол“, той си поръча от нея. Дейв, до него, пиеше „Дарк Ейнджъл“.
	Мъжът, който според Зейн беше спасил живота му, изглеждаше добре. Косата му започваше да се прошарва, но му отиваше. Открай време запален по фитнеса и здравословния начин на живот, сега носеше часовник с хронометър. Памучната риза, с ръкави навити до лактите, подчертаваше широките му рамене и мускулестите ръце.
	Личеше си, че продължава да използва редовно домашния фитнес.
	Известно време обсъждаха какви тренировки и фитнес уреди са подходящи за домашни условия. Зейн възнамеряваше, когато се премести в новия си дом, да превърне просторното мазе във фитнес зала.
	С непринудеността на стари приятели се заговориха за случващото се из града.
	— Предполагам, че познаваш Гранди — започна Зейн.
	— Да, приятен човек е. Двамата с Ашли вложиха много труд в ресторанта.
	— Личи си.
	Дейв повдигна вежди.
	— Да не би още да си падаш по нея?
	— Господи, не. Но тя ми е слабост, защото е първото момиче, което обикнах и разби сърцето ми като тийнейджър. Радвам се, че се е омъжила за порядъчен мъж и двамата имат успешен бизнес.
	— Докъде стигна с кантората?
	— Скоро ще е готова. — Зейн лапна няколко фъстъка от чинийката на бара. — Както и къщата. Не мога да повярвам, че Морийн ще работи при мен. Още помня как ни прибираше от училище с Майк, правеше ни сандвичи и ни нареждаше да си изтрием краката на прага. А сега на практика върши всичката офис работа.
	— Къщата опустя след като Клоуи се ожени и се премести в Аутър Банкс, а Майк си взе собствено жилище.
	Двамата погледнаха към телевизора над бара, когато около тях избухнаха възгласи. Вървеше баскетболен мач от колежанското първенство.
	— Морийн си търсеше работа от известно време, просто не можеше да намери нищо подходящо. И тогава ти се завърна. Радвам се, че си тук, Зейн.
	— Не бях сигурен, че ще мога да го кажа искрено, но да си призная, и аз се радвам, че се прибрах.
	— И си купи хубава голяма къща.
	— Да ти кажа честно, когато съм тук, в центъра, или у Емили, или у Брит, понякога се питам дали съм си изгубил ума. — Озадачен от собствената си постъпка, Зейн лапна още няколко фъстъка. — Но когато се кача на хълма, се чувствам прекрасно. Имам усещането, че мястото е идеално за мен. След като стегна къщата и се нанеса, ще организирам голям купон. Тъкмо да изпробваме страхотната скара, която предишните собственици са оставили.
	— Само кажи кога, и сме там.
	— Знаеш ли, Майк монтира цялата техника — стереоуредбата, лампите, телевизорите, охранителната система. Мога да следя всичко от телефона си. Наложи се да ми покаже няколко пъти как да я използвам, но мисля, че вече схванах.
	— Ако има нещо неясно, той ще ти помогне.
	— Знам.
	— А сега — Дейв отпи голяма глътка бира — ми кажи какво те мъчи.
	Зейн впери поглед в чашата, след което вдигна очи към Дейв. Същото твърдо лице, същите очи, едновременно изпитателни и добронамерени.
	— Следващата седмица ще разгледат молбата на Греъм за предсрочно освобождаване. Вероятно този път ще го пуснат. Бих могъл да обжалвам пред комисията, но това само ще отложи за малко неизбежното.
	— Зейн, ако се наложи, отново бих свидетелствал срещу него. Същото биха направили и Лий, Емили и Брит.
	— Знам, просто системата е такава.
	И самият той дълго време беше представител именно на тази система.
	— Излежал е седемнайсет години — продължи след миг. — Не е създавал проблеми, ходил е на терапията с психолог, вече шест години работи в лечебницата на затвора. Комисията ще го определи за реабилитиран. Той е точно от типа затворници, които властите освобождават, а не искам Брит да преживее още един процес. И вас не искам да подлагам на същото.
	— А ти би ли издържал нов процес?
	Зейн беше размишлявал по въпроса часове наред в леглото с бейзболната топка в ръка.
	— Все някога ще го пуснат, няма какво да направя. Понякога е по-добре да загърбиш миналото.
	— Затова ли напусна прокуратурата и се прибра?
	— Отчасти — призна Зейн. — Няма да забравя и в никакъв случай няма да му простя. Но беше време да обърна нова страница.
	— Добре.
	— Дори да го освободят предсрочно, никак няма да му е лесно. — Зейн вдигна халбата си. — Повече няма да може да практикува медицина. Ще трябва да се подписва редовно в участъка и да се подлага на тестове за наркотици. Няма да има право да напуска щата. Може дори да му забранят да напуска Райли и да го накарат да ходи на терапия за справяне с агресията. Ще трябва да започне работа. — Зейн сви рамене. — Ще отиде да живее при Илайза. Тя има къща в тих квартал и работи почасово в луксозен бутик.
	Дейв повдигна учудено вежди и Зейн отново сви рамене.
	— Следях къде са и какво правят, за собствено успокоение. Във всеки случай, сега обръщам нова страница, но исках да ти кажа нещо, което никога няма да се промени. Ти си ми като баща, какъвто Греъм не беше. Лий също, но ти ми помагаш откакто се помня. Ти ме научи как да бъда мъж.
	Дейв отпи глътка бира, за да овладее емоциите си.
	— Думите ти означават много за мен. Особено когато ги изрича мъж, с когото много се гордея.
	— Всичко, което направи за мен…
	— Не започвай пак.
	— Не само помощта ти през онази нощ и последвалите дни.
	Имаше нужда да го каже. Също като записките в дневника му, ако го изречеше на глас, щеше да го превърне в реалност.
	— Благодарен съм ти не само защото ме защити, когато си нямах никого. Не само за това. Благодаря ти за времето, което прекарвах в дома ти и в твоята компания. Ти ми показа какво е да имаш истинско семейство, истински родители, как живеят истинските съпрузи. Без теб… тормозът е като омагьосан кръг. Без твоята помощ, можех да стана като него.
	— Това е невъзможно, шампионе.
	— Няма как да знаем. Но вие с Морийн, Майк и Клоуи наклонихте везните в другата посока. Благодарение на вас, никога няма да стана като Греъм, а това е най-важното.
	— Нека и аз ти кажа нещо. Ти никога не си бил като родителите си. Някога дори се чудех как с Брит сте толкова различни от тях. Усещах, че имаш проблеми вкъщи, но така и не прозрях на какво си подложен. Иска ми се да бях разбрал сам, но не можах. Виждах, че Греъм е арогантен кретен, а Илайза лъскава безчувствена кукла.
	— Господи, много точно описание. — Зейн си пое дъх и отпи глътка бира. — Наистина е точно такава. Лъскава безчувствена кукла.
	— Но вие с Брит не сте взели нищо от поведението им, както моите деца приличат на нас с Морийн. Не сте наследили навиците им. Вие сте искрени и добросърдечни, а родителите ви не притежават и капчица добрина.
	Ясните, добри очи на Дейв не слизаха от лицето на Зейн.
	— Аз също не забравям и не прощавам.
	— Значи сме на едно мнение по този въпрос.
	Дейв се усмихна.
	— Така изглежда. Какво ще кажеш да си поръчаме мазен чипс със сирене и по още една бира?
	— Чудесна идея.


	Една дъждовна априлска сутрин Зейн се запозна с Нейтън Гранд и точно в девет часа, когато Морийн въведе него и Ашли в кабинета за уговорената среща.
	Двамата му заприличаха на актьори от реклама за луксозна марка паста за зъби — руси, синеоки и красиви, мускулестият Нейтън, застанал до сияещата от бременността Ашли.
	След като настани съпругата си на стола срещу бюрото, Нейтън протегна ръка към Зейн.
	— Приятно ми е да се запознаем. Признавам, много се радвам, че връзката ви с Ашли не е продължила дълго.
	— Нейтън Гранди! — смъмри го през смях Ашли.
	— Напълно разбираемо е.
	— Чух, че си идвал в ресторанта преди няколко дни. Съжалявам, че не се видяхме тогава. Явно съм си тръгнал малко преди да дойдеш. Терминът на Ашли наближава и се прибирам по-рано, за да приспивам Фиона.
	— Ресторантът ви е страхотен. Много ми хареса чипса със сирене.
	— Няма как да сбъркаш с чипса. Е, как ще процедираме? — попита Нейтън. — И двамата за пръв път ще правим завещание.
	— Нека първо обсъдим какво искате да включите в него. — Зейн отвори бележника си на нова страница, готов да си записва.
	— Основните неща, нали? — Ашли погледна към Нейтън. — Имаме къща, две коли, ресторант. Притежаваме всичко съвместно.
	— Добре. Да попълним информацията за имуществото.
	Той започна да им задава въпроси, стандартни и простички, доби представа за материалните им притежания и финансовото състояние. Имаха общи банкови сметки и малки суми, инвестирани тук и там. Отговаряше на техните въпроси и им предлагаше различни варианти. Постепенно двамата се отпуснаха.
	— Добре, ако и двамата загинете при нападение на зомбита, как искате да бъдат разпределени активите ви?
	— Искаме да оставим всичко на децата. — Бързият отговор на Нейтън подсказваше, че с Ашли са обсъждали въпроса. — Но дъщеря ни е още бебе, а синът ни още не се е родил.
	— Може да направим попечителски фонд и вие да решите кой да се разпорежда с него и как да се отпускат средствата за текущите нужди на децата, за образованието им, на каква възраст искате парите да преминат в техни ръце. Дали това да стане наведнъж или постепенно.
	— Може ли настойниците им да се разпореждат с фонда?
	— От вас зависи.
	Двамата отново се спогледаха и Зейн разбра, че вече са решили. Ашли хвана Нейтън за ръка.
	— Решихме да посочим за настойници моите родители. Искаме децата ни да израснат в Лейквю, а и Фиона обича баба си и дядо си, познава ги и им вярва. Те ще се грижат добре за децата ни.
	— Трябва да си запиша техните данни. Пълни имена, адрес.
	Докато му диктуваше, Ашли направи гримаса и притисна ръка върху корема си.
	— Нейтън, май бебето иска да излезе.
	— Успокой се, Аш. — Той я потупа спокойно по ръката. — Има още десет дни до термина.
	— Бебето не е съгласно. Явно иска да излезе днес.
	— Моля? — Зейн изпусна химикалката. — Сега ли ще раждаш? Ще повикам Морийн.
	— Не, не. — Ашли му махна с ръка да седне. — Контракциите са леки и тази е едва третата. През около дванайсет минути са. Имаме време.
	Въпреки това Нейтън стана и извади телефона си.
	— За всеки случай ще се обадя на акушерката, за да й кажа къде сме. Извинете ме за минутка.
	— Имаш акушерка? — попита Зейн, когато Нейтън излезе.
	— Да, тук, в местната клиника. — Спокойна като пролетна утрин, Ашли се усмихна и поглади корема си. — Страхотна е. Добре съм, Зейн. Заведох Фиона при майка ми, а клиниката е на пет минути от тук. Раждала съм и преди. Какво още трябва да обсъдим?
	— Малко се смутих.
	Тя отново се усмихна.
	— Спомена за образованието. Родителите ми откриха спестовна сметка за колежа на Фиона и искат да открият сметка и за бебето. Имам им пълно доверие, че ще се погрижат за децата, за парите, за всичко. Искаме просто да оформим документите, за да не се тревожим по този въпрос занапред.
	— Да, много разумно от твоя страна… Ужасно си спокойна.
	Красивите сини очи на Ашли заискряха.
	— Относно евентуално нападение на зомбита ли?
	— Не, за… — Той посочи корема й. — За раждането.
	— След няколко часа вече няма да съм спокойна, затова няма смисъл да се тревожа предварително. — Тя погледна към вратата, когато Нейтън се върна.
	— Санди е в готовност. Обадих се и на майка ти. Тя ще се обади на бащата ти и другите роднини и са готови да доведат Фиона в клиниката, щом им кажем. — Той седна до жена си и погали корема й. — Съобщих в ресторанта, че ще съм зает и няма да мога да отида на работа.
	Сега Нейтън се усмихна на Зейн, все едно нямаше опасност бебето да се роди всеки момент.
	— Докъде стигнахте?
	Отне им още половин час — и още три контракции, от които Зейн изпадна в паника.
	На раздяла Морийн ги прегърна и им пожела късмет, когато Зейн ги изпрати до вратата.
	— Трябва да седна — каза той и се стовари на един от столовете в приемната. — Първата ми истинска приятелка започна да ражда в кабинета ми.
	— Още не е започнала да ражда.
	— Не мога да повярвам, че ще ходи пеша до клиниката.
	— Дъждът спря, а и е добре да се разхожда. Знаеш ли какво още би било добре? Нейният приятел адвокат да купи цветя в обедната почивка и да ги занесе в клиниката преди да се прибере довечера.
	— Да, ще й занеса цветя. Просто е малко странно. Тя е първото момиче, което… — Зейн замлъкна, когато Морийн го изгледа с присвити очи. — Не, не е това. Ние никога не сме… Да кажем, че просто е странно. — Той остави бележника на бюрото й. — Искат стандартно завещание. Направи чернова и ми я изпрати, ако обичаш. Ако не успееш да разчетеш записките ми, ми кажи.
	— Имаш много красив почерк за адвокат. След двайсетина минути ще пристигне Мона Карлсън. Пак иска да се развежда, но този път май е сериозно. За единайсет и половина съм записала Грант Файстър, хванали го да кара пиян. Следобед имаш само двама клиенти, но като за първа работна седмица е напълно достатъчно.
	Телефонът на бюрото й иззвъня.
	— А, май ще се сдобиеш с нов клиент. — След това вдигна слушалката и каза: — Кантората на адвокат Зейн Уокър.


	Зейн купи цветя и ги остави в клиниката към три часа следобед. Приветливата жена на регистратурата предложи да провери дали Ашли може да го приеме.
	Зейн я помоли просто да предаде букета.
	Тъй като нямаше други клиенти до края на работния ден, отиде до дома на Емили, за да й занесе документи, които тя го беше помолила да попълни. Завари я да стои пред къщата, стиснала нервно ръце, докато наблюдаваше как Дарби копае канавка с малкото си багерче. Рой и Хали засаждаха някакво дърво в другия край на предния двор, през който сега се виеше пътека от камъни чак до верандата, където Гейб и Броуди пък окачваха люлка с цвят на люти чушки.
	Зейн паркира колата и тъй като Емили изглеждаше така, сякаш щеше да повърне или да избяга с писъци, отиде право при нея.
	Тя го сграбчи за ръцете с трескав поглед.
	— В какво се забърках?
	— Нямам представа. Какво става?
	— Тя копае канавка. В двора. За напояване или пръскачки или нещо подобно. Някаква система за напояване на храсталак.
	— Като в Монти Пайтън?
	— Божичко, наистина е като скеч на Монти Пайтън. Заяви, че дворът ще искри от цветове пролет и есен, ще има зеленина през цялата година, ще се поддържа лесно и всеки може да се грижи за растенията.
	— Ако не искаш да…
	— Не ме разбра. — Емили поклати отчаяно глава. — Щом Дарби започне да обяснява, аз само кимам, защото всичко ми звучи прекрасно. Трябваше да помисля по-дълго. Но тя се захвана за работа и сега ме е страх. Виж какъв цвят само е люлката.
	— Видях. Люта чушка ли се води?
	— Господи, наистина така се казва! Сама го избрах. Представяш ли си? — Без да пуска ръката му, Емили обърна глава и изгледа Дарби с присвити очи. — Не мога да повярвам, че сама избрах този цвят. Струва ми се, че Дарби има способността да промива мозъци. Не се шегувам.
	— Поеми си въздух, Ем. — Зейн я прегърна, за да я успокои. — Едно ще ти кажа. Пътеката изглежда страхотно.
	Емили сведе поглед надолу.
	— Наистина изглежда прекрасно. Дарби е гениална. Виждам резултатите във всяко готово бунгало, но…
	— Дишай дълбоко. Знаеш ли какво? Люлката ми харесва.
	Емили издиша шумно.
	— По дяволите, на мен също. Някак си тя винаги се оказва права. Но да оставим моята лудост. Как върви при теб?
	— Добре. Вече имам няколко клиенти. Морийн е идеална за длъжността си и имам няколко кандидати за стаж през лятото. Ако избера кандидатката, която за момента е най-подходяща, ще бъда изцяло заобиколен от жени. А, като стана въпрос за жени, Ашли ражда.
	— В момента ли?
	— Да. Контракциите започнаха в кабинета ми. Много странно беше.
	Емили отпусна глава на рамото му.
	— Странен ден, а?
	— Може да се каже.
	Телефонът й избръмча и след като погледна екрана, тя целуна Зейн по бузата.
	— Налага се да отида до рецепцията.
	— И аз трябва да се прибирам. Имам работа вкъщи.
	— Заповядай на вечеря утре, когато съм по-спокойна.
	— С удоволствие.
	Той се отправи към верандата, за да поздрави братовчедите, когато Дарби спря багера и скочи от него. Зейн тръгна към нея и разгледа изкопа.
	— Разбрах, че ще садиш храсталак?
	— Рицарите, които казват „Ни“, трябва да бъдат умилостивени.
	Зейн не сдържа усмивката си.
	— И аз така съм чувал.
	Дарби свали шапката си и избърса чело.
	Какъв точно цвят беше косата й? Не беше кафява, но не беше и червена. На слънце изглеждаше по-скоро червена, отколкото кафява, а на сянка — обратното.
	— Точно с теб исках да говоря — каза тя, докато си слагаше обратно шапката.
	— Адвокат ли ти трябва?
	— В момента не, но проучвам потенциални клиенти. Какво ще кажеш да дойда да огледам новата ти къща?
	Зейн изпита малко от паниката на Емили.
	— Изглеждаш ми доста заета.
	Дарби сви рамене и нахлузи работни ръкавици.
	— Трябва да мислиш в перспектива. Имам идеи, но искам да огледам терена, след като вече си се нанесъл. Мога да намина след час-два.
	Тя се отправи към пикапа и извика екипа си. Зейн поговори за минутка с братовчедите си, преди те да отидат да разтоварят дълги черни маркучи и някакви черни пластмасови неща.
	Реши да тръгне преди Дарби да му хвърли чифт ръкавици и да го впрегне на работа.
	Докато караше към къщи, си каза, че без друго иска малко да разкраси двора. Но понеже беше човек с твърд характер, нямаше да й позволи да копае канавки и да сади храсталаци.
	Най-много някое дръвче. Приятно би било да има сянка на двора и да гледа как дървото расте с всяка изминала година. Би могъл дори да окачи хамак за ленивите неделни следобеди. Или пък две дървета с хамак, опънат между тях.
	Реши, че ще й позволи да насади едно дърво, най-много две. Може би и един-два храста, но в никакъв случай повече.
	Нямаше да й позволи да превърне двора му в джунгла.


>>	12.

	Дарби се любуваше на пътя към къщата на Зейн. Знаеше откъде започва земята му и вече беше решила да насади там магнолии или азалии, може би лаврови дървета. Щеше да ги разположи неравномерно от двете страни на алеята, за да изглеждат като естествена част от пейзажа.
	Гостите му щяха да ахват от възхищение, докато караха нагоре по хълма, но дърветата щяха да се виждат и от върха на хълма, и от различни точки в подножието му. Гледката щеше да е едновременно елегантна и приветлива.
	Самата къща, по нейно мнение, представляваше архитектурен подвиг. Изцяло изградена от дърво, камък и стъкло, сградата беше кацнала на хълма като господар на цялата околност. Верандите, терасите и дворът плачеха за нейната намеса. Главният вход — и тъй като се намираха на юг, до него се стигаше по широка веранда — се нуждаеше от големи каменни саксии — може би циментови — които да преливат от високи пъстри цветя.
	Дори би се сприятелила със Зейн, единствено за да има възможност да прекарва повече време в дома му. Но ако успееше да го убеди да я наеме, щеше да превърне двора му в планински рай.
	Паркира колата и погледна към сградата. Не беше сложил дори стол на терасата на спалнята. Очевидно се нуждаеше от компетентния й съвет.
	Зейн излезе през голямата двукрила врата на закритата веранда и всичко си дойде на мястото. Той пасваше идеално на къщата и тя също му отиваше. Това щеше да улесни задачата й.
	Зейн беше висок мъж и високите тавани, панорамните прозорци и отвореното пространство на първия етаж бяха подходящи за него.
	А Дарби щеше да подреди двора така, че също да му отива.
	Дълги крака, способни на големи крачки, здраво, високо тяло.
	Та коя жена не би оценила подобаващо висок, силен, зеленоок мъж?
	— Къщата ти е страхотна, Зейн.
	— Още не съм свикнал с нея. — Той отиде да я посрещне и огледа двора, както тя беше направила преди миг. — Всеки път, когато се прибирам, оставам стъписан от гледката.
	— И аз се чувствам по същия начин, когато се прибирам в новия си дом. Дори понякога танцувам. Хубаво е да се прибереш вкъщи, нали?
	— Ти доста бързо се адаптира.
	Тя се обърна и посочи към планините, езерото и града.
	— Не беше трудно. Предполагам, че когато погледнеш през някой от тези огромни прозорци, гледката спира дъха ти.
	— Случва ми се всеки ден.
	— Панорамата е убийствена. Но знаеш ли какво й липсва?
	Зейн застана нащрек и си каза, че трябва да е непреклонен.
	— Усещам, че ще ми кажеш.
	— Ето тук ти трябва ограничителна стена. — Тя отиде до мястото, където започваше полегатият склон. — Не само заради ерозията, но и заради безопасността. Може да се ожениш и да имаш деца.
	Само едно дърво, напомни си той. Може би един-два храста.
	— Но стената няма ли да скрива гледката?
	— Няма да е висока, за да не пречи. По-скоро ще подчертава красотата на природата. Най-подходящи биха били камъни с правилна форма, ще ти оставя брошура с мостри. Ти избери цвета и формата. Ще сложим и лампи.
	— Но…
	— Не само за осветление, но и за вълшебна атмосфера. — Дарби бръкна в джоба на панталона си и извади малка медна лента. — Можем да ги прокараме от двете страни. Ще ти покажа снимки как биха изглеждали нощем. Излъчват слабо, приятно сияние. Доколкото виждам, предишните собственици са искали къщата да е основната атракция и не са направили нищо с двора. Но пък те не са имали малки деца.
	— Аз също нямам деца.
	— Засега. Освен това сестра ти има малко дете, което ще тича из двора. Нали не искаш да се катурне по склона?
	Не се беше замислял по този въпрос, но Дарби беше права. Затова реши да отстъпи малко.
	— Добре, съгласен съм да има стена. Но ниска.
	— Ще ти оставя брошурата, ще взема мерки и ще ти представя разбивка на разходите. Засега ще мислим само за предната част на двора.
	Дарби започна да обяснява какви дървета иска да посади от двете страни на алеята — подобно нещо изобщо не му беше хрумвало. Искаше да украси верандата с големи циментови саксии, столове, маса и лехи с цветя покрай нея.
	Усети, че прави точно онова, за което го предупреди Емили. Кима. Кимаше през цялото време, докато вървяха покрай къщата и Дарби разправяше нещо за хортензии, божури и лилии.
	От транса го извади думата „водопад“.
	— Шегуваш се!
	— Няма да е Ниагарският водопад. Дворът е част от склона на планината и вече разполага с нужните ландшафтни характеристики. Виж тук, Уокър, тази част направо плаче за водопад. Водата ще се лее по естествени камъни от най-горното ниво и ще лъкатуши по-надолу. Покрай поточето ще засадим цветя чак до там, където започва гората. Ако поставим каменна пейка ето тук и няколко благоуханни храсти, пътечка от речни камъни, няколко лампи, ще видиш, че ще сядаш с бира в ръка да слушаш бълбукането на ручея и да се любуваш на гледката всеки божи ден.
	Дарби жестикулираше, докато говореше. Силни ръце, без пръстени, с дълги пръсти и къси нокти без лак. Как успяваше с тях да нарисува картина във въздуха?
	— Но чак пък водопад?
	— По-скоро ще е водоскок — успокои го тя. — Дворът пустее, ще се впише чудесно. Ще сложим помпа. Много ще ти хареса. Има и друг вариант — аз не бих се спряла на него, но все пак съм длъжна да предложа. Играеш ли голф?
	— Не.
	— Адвокат, който не играе голф? Мислех да направим малко игрище, но забрави. Значи не си падаш по спорта, а?
	— Някога играех бейзбол.
	— Аз също. Обожавам бейзбола.
	Това го разсея от мислите за водопада.
	— От кой отбор си?
	Дарби го изгледа снизходително.
	— Зейн, от Балтимор съм. По рождение съм фен на „Скорците“ и ще им остана вярна до смъртта си.
	Той се усмихна.
	— Аз също.
	— Наистина ли? — Дарби забрави за градините и растенията и пъхна палците на интересните си ръце в гайките на джинсите. — Ходил ли си на стадиона в Камдън Ярдс?
	— Няколко пъти.
	Тя въздъхна.
	— Исках да живея там.
	Преди да успее да се спре, Зейн изтърси:
	— А аз исках да играя там. — Все още го пронизваше болка, когато си спомнеше, макар да се стараеше да не й обръща внимание.
	— На какъв пост?
	— Защитник.
	— Аз играех на втора база. — Тя вдигна юмрук и го удари в неговия. — Доколкото разбрах, тук имате градска лига, но през пролетта и лятото съм най-заета, тъй че няма да мога да се включа. Ти играеш ли още?
	— Не.
	Нещо в лаконичния му отговор й подсказа да не разпитва повече.
	— Е, надявам се в събота да отида поне за малко на мача на Гейб. Затова ще ти направя скица с идеите си, за да добиеш по-ясна представа. Междувременно…
	Впусна се в обяснения за лехи с подправки, едногодишни растения, още храсти, втори зид в съчетание със стената отпред.
	Зейн изгуби нишката.
	— Сега, след като ти дадох предостатъчно теми за размисъл, ще отида да взема мерки. И ще ти донеса няколко брошури.
	— Добре. Имаш ли нужда от помощ?
	— Ще се справя сама.
	Тя отиде до пикапа, а Зейн, напълно зашеметен, влезе в къщата през кухнята. Отвори си бира и се запита дали да предложи и на нея. Реши, че първо трябва да се възстанови от разговора.
	Дарби миришеше на пръст и природа, имаше силни, сръчни ръце, които рисуваха картини във въздуха. Рисуваше ги и с думи, за да успее да предаде мъглявите мистични образи, които й хрумваха.
	Но той нямаше да се върже.
	Зидовете бяха практични. Безопасността беше важен въпрос и се надяваше, че Одра ще прекарва много време на гости на вуйчо си. Хареса му и идеята за светещите ленти върху камъните. Би позволил и някой и друг храст, но водопад — в никакъв случай. Пълен абсурд.
	Замислен, отиде до панорамния прозорец в голямата дневна и погледна към мястото, където Дарби искаше да разположи водопада.
	Не. Тази нямаше да стане. Не. Но… все пак щеше да си помисли.
	Права беше, имаше нужда от маси и столове навън. По верандата, на терасите, зад къщата при огромната вградена скара — на двора имаше нужда от мебели.
	Добре де, и за това се оказа права. Би могъл да организира барбекю — Лий щеше да дежури на скарата. И без друго планираше да покани семейството си на вечеря. Значи се нуждаеше от маси и столове за всички.
	С бира в ръка и лаптопа, той седна на широкия барплот и започна да разглежда какви градински мебели се предлагат в интернет.
	Остави плъзгащата се стъклена врата отворена и вече беше набелязал няколко неща, когато Дарби почука с пръст по стъклото.
	— Влизай. Искаш ли бира?
	— Много, но съм с колата. Може би половин бира?
	— Добре, половин тогава.
	Докато той отиде да й налее половин чаша, тя обиколи огромната кухня. Шкафовете й харесаха, тъмни и масивни, някои със стъклени витрини, безкрайно пространство по гранитните плотове, прорязани от матови златисти нишки, топли кафяви линии, зеленикави петънца, късчета слюда.
	Имаше всичко — хладилник за вино, вграден в един от долните шкафове, машина за лед, съдомиялна, професионална печка с осем котлона с внушителен капак, фурна на две нива.
	Освен това, докато разглеждаше, откри, че има прилежащо помещение с втора съдомиялна, хладилник, голяма мивка и още шкафове и плотове.
	— В тази кухня дори на мен ми се прииска да сготвя.
	— С радост мога да заявя, че у мен не предизвиква подобно желание. — Зейн й подаде бирата. — Затова ти казах, че няма смисъл от лехи с подправки.
	— Винаги има нужда от подправки. — Тя чукна чашата си в бутилката му, отпи и въздъхна. След това му връчи брошурите. — Едната е моя, засега е само информативна, но някои от предишните ми проекти ще ти дадат по-добра представа какво съм намислила. Уебсайтът още не е напълно готов, но е качен онлайн.
	— Ако искаш помощ със сайта, се обади на „Компютърджията“.
	— Майк Картър, нали? Препоръчаха ми го вече.
	— Той е най-старият ми приятел и въпреки това съвсем честно мога да кажа, че е най-добрият. — От любопитство Зейн отвори брошурата на една от отбелязаните страници и видя каменните зидове, които му напомняха за плотовете в кухнята, нощните снимки на симпатичните светещи ленти.
	— Еха, страхотни са.
	— Нали? И ти можеш да имаш такъв двор.
	— Но този тук е… как се казва… стъпаловиден. Нали се сещаш, на различни нива с каменни стълби.
	— И твоят може да стане така, само че без стълбите. Няма смисъл от тях. И не само мога да го направя, но и го препоръчвам.
	— Досега не си го споменавала.
	Дарби се усмихна над чашата си.
	— Не исках да те плаша.
	Зейн я изгледа цинично.
	— Щом не искаш да ме плашиш, защо ми предложи цял водопад?
	— По това време вече те бях омаяла. Бих препоръчала две нива за естетичен вид и по-голяма стабилност.
	— Но ще засадиш разни работи на долното ниво, а това…
	— Растения, характерни за район с подземна напоителна система. Ние се грижим за градината, а вие й се наслаждавате.
	— Това трябва да е мото на фирмата ти. Защо не седнеш? Тъкмо да разгледаме заедно какво предлагаш.
	— Добре. — Дарби придърпа стол и извади принтираните страници, които беше закачила заедно с телбод. — Виж това.
	Когато отвори на страницата с проклетия водопад, Зейн се смая.
	— Ти ли си го изградила?
	— Да, заедно с майка ми.
	— Невероятен е.
	— И аз така мисля. Малко по-голям и сложен е отколкото водопада, който бих направила тук, но дава представа за възможностите, особено в съчетание с естествения ландшафт на двора.
	Зейн разгледа снимките. Водопадът беше на няколко различни нива, ограничен от каменни огради, сред които растяха цветя и бяха достатъчно високи, че човек да се подпре.
	— Искаш да ме накараш да копнея за водопад.
	Дарби отпи глътка бира.
	— Ти вече копнееш за него. Само ти помагам да преодолееш фобията си от градините.
	— Какво ще правим с водопада през зимата?
	— Ще изпомпаме водата и ще остане просто красиво кътче до пролетта, когато връщаме помпата и го пълним отново.
	— Да му се не види…
	Дарби дори не понечи да прикрие смеха си.
	— Ще направя скица и списък с цените на отделните елементи. После сам можеш да вземеш решение. — Тя източи врат към екрана на лаптопа и видя каква страница е отворил. — Разглеждаш градински мебели.
	— Да, за тях беше права. Искам да каня цялото семейство на гости, но нямам никакви мебели навън.
	— Не избирай прекалено съвременни или прекалено ретро мебели. По-скоро… Извинявай, просто не мога да се спра. Може ли… — Тя описа кръг с показалец. — Може ли да видя как си обзавел вътре?
	— Разбира се.
	— Харесва ми какво си избрал до момента. Големите фотьойли и масивни дивани са много подходящи за просторните помещения и високите тавани — каза Дарби, докато обикаляше. — Но не е скучно. Уютно, но не претрупано, нито стерилно. Не обичам всички мебели да са съчетани по цветове. Масата в трапезарията е прекрасна.
	— Купих я съвсем наскоро. Пишеше, че е в стил индустриална рустика, каквото и да означава това.
	— Означава, че е страхотна. — Тя прокара пръст по дългия плот. — От рециклирано дърво е, нали? Леле, колко си подреден.
	_Нямаш друг избор, когато получаваш юмрук в корема, защото си хвърлил чорапите на пода_, помисли си Зейн.
	— Да, подреден съм.
	Дарби премина в дневната и погледна през двукрила стъклена врата към стаята, която Зейн почти беше обзавел като кабинет.
	— Какво ще правиш на долния етаж? Ще задържиш ли големия телевизор и диваните?
	— Естествено, би било лудост да ги махна. Трябва да купя мебели и за стаите за гости. В момента долу е напълно обзаведен само домашният ми фитнес.
	Дарби присви устни, отиде до Зейн и стисна леко бицепса му.
	— Личи си. В отлична форма си.
	След това се отдалечи и го остави озадачен.
	— Е, виждам, че се справяш отлично с обзавеждането. Но мога да ти дам списък с магазините в района, където да видиш мебелите и да ги изпробваш, вместо да ги поръчваш онлайн.
	— Добре.
	— Дай ми имейла си, за да ти ги изпратя.
	— Чудесна идея. Имам дори визитни картички. — Той извади кутийка от джоба си и й подаде визитка.
	— Впечатляващо. Зейн Уокър, адвокат. Името ти е подходящо за адвокат. Би отивало и на екшън герой. Моята визитна картичка е в брошурата, ако имаш въпроси. — Тя му подаде чашата. — Благодаря за бирата.
	— Беше само половин бира.
	— Напълно достатъчно.
	— Ще те изпратя. А, чакай, имам визитка на Майк. — Зейн отвори едно чекмедже, изрядно подредено, и извади отвътре картичката. — Ако ти трябва компютърен специалист, обади се на „Компютърджията“.
	— Да, ще трябва да се свържа с него. Благодаря.
	— Той те намира за много секси.
	— Моля?
	— Не знам защо го казах. Майк има сериозна моногамна връзка и е лудо влюбен в Каси.
	— Браво на него! — отвърна Дарби, когато излязоха навън. — Знам, че съм секси, в това отношение е прав.
	— Не се тревожи, няма намерение да те сваля.
	— Чудесно. Боже, къщата ти е страхотна. — Тя се разходи по верандата, вдиша дълбоко и огледа пейзажа. — След като приключа с двора, тук ще затанцуват феи и ще запеят ангели.
	— И ще се лее вода.
	Дарби се разсмя.
	— Ако имаш ум в главата, и вода ще се лее. До скоро.
	Зейн я изпрати с поглед, докато слизаше по стълбите и вървеше към пикапа. Да, наистина е секси, реши той. Притежаваше странен, завладяващ чар, който му беше трудно да опише.
	— Хей! — извика той след нея. — Ще се видим ли на мача на Гейб?
	— Надявам се — отвърна тя, качи се в колата и му помаха преди да потегли.
	И докато я гледаше как се отдалечава, Зейн усети как жизнерадостната енергия, която усещаше допреди малко, се стопи.
	И някак си му липсваше.


	Според Зейн, имейл връзката му с Дарби започна, когато й изпрати да види камъка, който беше избрал за зидовете. И спомена, че е склонен да помисли за проектирането на двора на две нива. И за лампите.
	В рамките на два часа тя му върна отговор, одобри избора му и му изпрати подробен отчет за цената на труда и материалите, заедно с приблизителна дата за началото на проекта и колко време ще продължи (в зависимост от времето).
	Макар разходите да бяха по-малко, отколкото очакваше, той направи гримаса. Излезе от спалнята на терасата, огледа двора, в момента осветен от прожектори. Представи си приятното меко сияние на камъните.
	Прибра се вътре и й писа да му изпрати договора.
	Който получи след половин час. Бог да му е на помощ, но го разпечата, подписа, сканира и го изпрати обратно веднага. Получи и потвърждение от нея, че е пристигнал.
	И всичко това се случи преди полунощ в деня, в който Дарби беше дошла да го убеди да реновира двора.
	На следващия ден, след семейната вечеря у Емили, той провери електронната си поща и видя, че е получил нов имейл от Дарби. Имаше прикачен файл с ръчно направена скица на водопада с обозначени мерки. Зейн разгледа внимателно чертежа, прииска му се да има водопад и затвори файла.
	След като се прибра вкъщи, излезе навън и се взря в двора. Почти чуваше плискането на вода по камъните. Прибра се вътре и влезе в кабинета си.
	— _Направи го_ — написа й. — _Започваш да ме вбесяваш._
	Отговорът й пристигна след няколко секунди.
	— _Често ми го казват. Искаш ли отделен договор или да изчакаме, докато сметна всичко?_
	— _Ти реши какво ще правиш. Но няма да се съглася с всички предложения. Ще си избера какво точно искам. А ти му мисли как ще организираш цялата работа. Освен това реших, че не си толкова секси, колкото си мислиш._
	— _Ще бъда готова с разбивката на цените до мача на Гейб, така или иначе ще ходя. Ако се видим там, ще те черпя хотдог. А сексапилът ми е възпламеняващ. Знаеш ли как се учредява дружество с ограничена отговорност?_
	— _Да. Ще ти струва милиони. И един хотдог._
	— _Чудесно. Ще договорим цената. Ще си запиша час да те посетя в кантората._


	До края на седмицата Зейн се оказа неочаквано зает. Нае стажантка, умна студентка, с близки в района. Отгледали я бяха баба й и дядо й — бащата бил неизвестен, а майка й починала отдавна. Бабата и дядото се пенсионирали и се преместили в Лейквю преди няколко години и тя искаше през лятото да работи някъде, където ще е близо до тях. По-близо от главната улица нямаше накъде, а и момичето отговаряше на всички изисквания, тъй че Зейн и Гретчен Филбърт бързо се споразумяха за условията.
	И сега той трябваше да намери още едно бюро и всичко необходимо за ново работно място.
	Написа споразумение за развод на една нещастна жена, убеди бившия си учител по американска история да не съди собствения си брат заради някаква семейна кавга, прие клиентка, която трябваше да оправи наследството от майка си, защото адвокатът, посочен за изпълнител на завещанието, също беше починал.
	Графикът му не беше претоварен, но за току-що открита кантора в малко градче имаше доста клиенти.
	Върна се от посещение при клиент капнал, изтощен и мокър от бурята, разразила се следобед, и се просна на един от столовете в приемната.
	Морийн се обърна на стола и го изгледа.
	— Имаш вид все едно си прекарал два часа с Милдред Фисъл. Изцъклени очи, щръкнала коса, сякаш мозъкът ти е дал на късо, уста, зяпнала от шок. Искаш ли кафе?
	— Ще капнеш ли уиски в него?
	— Не. Имаш среща с клиент след трийсет минути. Никакъв алкохол.
	— Като малък я смятах за много стара и страшна. Сега наистина е стара и е още по-страшна. Наложи се да седна в дневната й на един малък, твърд като камък стол — два часа седях с колене почти до брадичката. И трябваше да пия отвратителен чай с вкус на кални цветя.
	Морийн му хвърли престорено съчувствен поглед.
	— Горкичкият.
	— Къщата й миришеше на повехнали рози и котки. Има пет котки, доколкото видях. Може и да са повече. Една от тях седя с вперени в мен очи през цялото време. Не мигаше и я помислих за препарирана. Но по едно време помръдна. — Зейн потрепери. — Трябва отново да се върна там, Морийн. Няма да го понеса.
	Развеселена, Морийн се приведе напред.
	— Отново иска да промени завещанието си, нали?
	— Извади хиляди предишни завещания, анекси и купища написани на ръка бележки, прикрепени към тях. Десетки лепящи се бележки с картинки на котки.
	Морийн стана.
	— Ще ти донеса кока-кола, миличък. Стой тук и си поеми въздух.
	Тя се върна с бутилка студена кока-кола и чаша с вода, лед и лимон за себе си.
	— Една от внучките й ми е приятелка, бяхме съученички. Госпожица Милдред — дори внуците я наричат така — променя завещанието си по-често, отколкото някои хора си сменят чаршафите. Което от многобройните й деца, внуци, правнуци и нарастващия брой праправнуци се полза с благоволението й в момента, научава къде се намират множеството скривалища из къщата, където е скрила пари, бижута, чекови книжки, застрахователни полици, актуалното завещание и така нататък. Но когато съответното лице изпадне в немилост, госпожица Милдред сменя скривалищата, пише куп нови бележки и се обажда на настоящия си адвокат, за да промени завещанието.
	— Тя има шест деца — каза Зейн, — двайсет и девет внуци, шейсет и седем правнуци и деветнайсет праправнуци. Както и още три на път. — Той отпи жадно от бутилката. — И има конкретни разпоредби в завещанието си за всеки един от наследниците поотделно, освен за онези, които смята, че не заслужават нищо. На тях завещава по един долар. Например, тези обеци са за Сю, тази маса е за Ханк, а Уендал ще получи един долар, защото не измина целия път от Сиатъл, за да ми гостува за Коледа. И така, два часа.
	— Успокой се.
	— Много смешно. И аз ще ти кажа да се успокоиш, след като цял следобед се опитваш да разчетеш отчаяните ми записки и да ги превърнеш в юридически документ.
	— Приемам предизвикателството — отвърна Морийн, отвори куфарчето му и извади бележника му и папка с документи. — Следващия път, след около три месеца, ще ти е по-лесно. Освен това тя е на деветдесет и осем години. Няма да живее вечно.
	— Всъщност е на деветдесет и девет и да ти призная, може и да е безсмъртна.
	Зейн стана и метна чантата си на рамо, когато телефонът му бибитна, че е получил съобщение. Извади го и влезе в кабинета си.
	Дарби.
	— _Седнал ли си? Ако не си, ми пиши, когато седнеш. Съветвам те и да си приготвиш алкохолна напитка._
	Зейн седна на бюрото и се зачуди защо изпитваше едновременно тревога и радост, когато става въпрос за Дарби Макрей.
	— _Седнах. И тъй като съм професионалист и е едва три часът следобед — а и Морийн ми забрани — нямам чаша с алкохол в ръка._
	— _След няколко минути ще си промениш решението. Сега ще ти изпратя имейл с няколко прикачени файла. Утре ще отида да изгледам поне част от мача на Гейб, след което трябва да се връщам на работа, за да наваксам пропуснатото време заради бурята днес. Ще се видим на мача._
	Компютърът му съобщи, че имейлът е пристигнал и той погледна уморено към екрана. Колко зле можеше да е? Освен това нямаше да й позволи да направи всичко, което й се искаше в двора.
	Имаш право да си избереш само елементите, които искаш, успокои се той.
	Отвори имейла и се разсмя на картинката на танцуващо куче. След това свали прикачените файлове и ги отвори. Първият, който показваше колко умна и лукава е противничката му в този мач, съдържаше скици на завършения проект.
	— Няма да се вържа — промърмори Зейн. — Господи, изглежда приказно. Но няма да се поддам.
	След това прегледа подробните списъци с описанията и цените на дървета, храсти и растения — и обещанието й да засади нови безплатно, ако изсъхнат.
	Добре, това беше справедливо.
	Имаше списъци с видове пръст, слама, части за напоителната система, всевъзможни видове саксии. Всичко това го озадачаваше. Какво значение имаше каква е пръстта и не беше ли евтина? Все пак я имаше навсякъде. След това прегледа разходите за труд и когато успя да откъсне очи от сложните изчисления, погледна общата цена на целия проект.
	— Мамка му!
	Морийн дотича в кабинета.
	— Не ругай! Какво ти става? Можеше някой клиент да чака в приемната!
	Зейн посочи към екрана на компютъра.
	С възмутеното майчинско изражение все още на лице, Морийн заобиколи бюрото.
	— Божичко!
	— Разбираш ли сега?
	— За озеленяване? Какво ще озеленяваш? Дисниленд? Емили ми каза, че Дарби е много разумна и практична и мислех да я помоля да се заеме и с моя двор. Но тази цена, боже!
	— Не се отказвай. При мен е решила да прави какви ли не неща, включително зидове и водопад, които вече поръчах.
	— Искаш водопад на двора?
	— Не. Може би. Не знам. Сигурно полудявам.
	— Но изглежда толкова красиво. О, тези зидове с цветята изглеждат сякаш са част от хълма, нали? Все едно просто са поникнали там. Зейн, прекрасно е. Какво още ще има?
	Зейн неохотно й показа и останалите скици.
	— Невероятно е. Направо вълшебно. Изглежда толкова естествено.
	— Не ми помагаш — смъмри я той.
	— Е, няма да те лъжа. Покажи ми документа с цените.
	Зейн отвори файла и Морийн го потупа по рамото.
	— И цените са удивителни. Я чакай, има още една страница.
	— Не е възможно — възрази Зейн, но Морийн беше права. — Явно съм бил прекалено шокиран, за да я забележа.
	— Спокойно, спокойно. Виждаш ли къде е отбелязала предишния договор и разходите, защото ти предлага отстъпка за важни клиенти от разходите за труд. Отстъпката е много добра, Зейн. Вярно, цената за проекта е солена, но отстъпката е голяма.
	Зейн се взираше съсредоточено в цифрите.
	— Много е хитра, питай Емили. Сложила е отстъпката накрая, за да я видя след като съм изпаднал в пълен шок. Не спомена, че може да направи отстъпка, когато се вързах на зидовете и водопада, а те влизат в отстъпката. От самото начало е знаела, че ще ги изгради. Само ме баламосва.
	Морийн отвори отново скиците и въздъхна замечтано.
	— Щом може да сътвори такава красота, значи е веща и в баламосването. Това момиче е истински художник. Направо вълшебница. Какво ще правиш?
	— Ще престана да разглеждам снимки и скици и ще запомня общата цена наизуст, за да ми напомня защо повече не гледам снимки и скици.
	Зейн чу тихо звънтене — Майк беше монтирал сензор на входната врата, за да известява когато някой влиза.
	— Стига сме гледали картинки — заяви той и затвори папката.
	— Давам ти две минути да се опомниш, след което ще доведа клиента. — Морийн тръгна към вратата и се спря на прага. — Трябва да признаеш, че дворът ти ще изглежда забележително.
	— Не ми трябва нищо забележително. Предпочитам нещо разумно.


>>	13.

	Макар в петък да бушуваше буря, в събота сутринта слънцето изгря в безоблачното небе. Дарби стана по изгрев. Изпи чаша кафе и излапа купичка корнфлейкс с шепа боровинки, докато проверяваше краткосрочната и дългосрочната прогноза за времето.
	Облече пролетната си униформа — работни панталони, тениска, суитшърт, и със задоволство си сложи тъмносиня шапка с логото на фирмата си, заобиколено от избродирани дрянови цветчета. Смяташе, че е уместно да използва цветето, символ на щата Северна Каролина.
	На път към пикапа си огледа изравнената земя, където щеше да построи бараката за инструменти и работилницата. С малко късмет щяха да излеят основите и да минат инспекция в началото на следващата седмица.
	Птиците чуруликаха, а първите цветове на трилиума надзъртаха измежду дърветата, обрамчили малкия й свят. Звънчето, което си беше купила, се полюляваше на ветреца и добавяше още музика и цвят.
	Какво по-хубаво от това?
	Оптимистично настроена, тя отиде с колата до езерото, над което се стелеше мъгла, обагрена в оранжево от надигащото се на изток слънце. Снежнобяла чапла крачеше през водата като в сън.
	Откакто се помнеше, ставаше рано по навик и заради работата си, и смяташе възможността да наблюдава зората за бонус на работното ежедневие. Сама на тихия път край езерото, тя преговори наум графика си за деня. Щеше да успее с всички задачи, а довечера може би дори щеше да й остане време да се заеме с шкафовете в кухнята.
	Възнамеряваше да смени вратите. Стъклените врати на Зейн я бяха вдъхновили. Искаше да свали някои от печално грозните врати в къщата си, да боядиса останалите и да приключи с този въпрос. И без друго така щеше да се разкрива повече от околната гледка.
	Позволи си да се замисли за Зейн, само за минутка. Не беше отговорил на имейла й, не знаеше какво си е помислил за прикачените файлове. Това беше необичайно за него. Обикновено отговаряше доста бързо.
	Вероятно все още не беше прочел всичко, все пак му изпрати доста информация. Освен това едва ли щеше да се съгласи с всичките й предложения. Дарби просто се надяваше внимателно да обмисли всички варианти, за да може тя да му каже кое е подходящо и кое не.
	Паркира пред рецепцията на бунгалата, сложи си ръкавици и извади инструментите.
	Разполагаше с един час преди Хали да пристигне, а после и Рой — с махмурлук от купона в петък вечер. Освободи ги за сутринта, тъй като възнамеряваше и тя да си вземе един час почивка, за да погледа бейзбол.
	Когато Емили пристигна, почти бяха приключили. Тя отиде при Дарби, която внимателно увиваше пълзящия клематис около кукичките върху стълба на новата лампа.
	— Вече започвам да свиквам — въздъхна Емили. — Първо изпадам в паника, но постепенно се успокоявам, защото накрая всичко изглежда перфектно.
	— Старая се.
	— Да, така е, макар с къщата в момента да съм още в период на паника.
	— Щом приключим тук, пристигаме у вас. Следващата седмица всичко трябва да е готово.
	Въпреки това, когато се огледа, Емили сбърчи разтревожено чело.
	— Не знам как ще поддържам всички тези градини.
	— Не се притеснявай, не изискват специални грижи — напомни й Дарби. — Освен това ще ти дам подробни инструкции.
	— Не ме успокояваш особено. Какво е онова дърво, с което се занимава Рой?
	— Лагерстремия. Не се стряскай, Емили, дървото е разпространено из целия щат.
	— Добре. Май съм чувала нещо подобно.
	— Идеално е, защото цъфти в края на лятото. Смятам да засадя едно в твоя двор.
	— Е, дано се хване. Имам още два часа преди Маркъс да поеме смяната на рецепцията, за да отида на мача на Гейб.
	Дарби спря работа за момент и огледа клематиса. Всичко изглеждаше наред.
	— Надявам се и аз да успея да дойда поне за час.
	— Ще ти запазя място. Дарби, макар да съм изключително признателна за усърдната ти работа, знам колко е тежко да имаш собствен бизнес. Миличка, трябва да си вземеш почивен ден.
	— Вчера не успях да свърша почти никаква работа, а следващата сряда предвиждат отново да вали, тъй че тогава ще почивам.
	Емили клекна до нея.
	— Какво правиш в почивните си дни?
	— Кроя планове как да паникьосвам потенциални клиенти.
	Емили я потупа любящо по бузата.
	— Не се съмнявам. Ще се видим на стадиона.


	Дарби приключи навреме, за да направи няколко снимки за архива си, да закара екипа си до къщата на Емили и да се измие с градинския маркуч.
	— Ще се върна към един часа. Или към един и половина. Ако искате на връщане да мина да взема нещо за обяд? Аз черпя.
	— Искам пикантен сандвич! — провикна се Рой.
	Хали, чиято коса сега беше сплетена на десетки изящни плитчици, завързани с ластик на тила, се облегна на лопатата си.
	— За мен сандвич с шунка и сирене, с домати и горчица, без майонеза.
	— Добре.
	— И пържени картофки с лют сос — добави Рой.
	Дарби също обичаше пикантни храни, но Рой си избираше направо изпепеляващи варианти.
	— Значи ще се видим в един и половина. Обадете се, ако има някакви проблеми.
	Тя потегли по пътя покрай езерото, любуваше се на разцъфналите цветя и похвали наум хората, които работеха в домашните си градини, след което навлезе в града, гъмжащ от излезли да пазаруват в събота хора.
	Стигна до другия му край, където се намираха спортните игрища. Наложи се да обикаля доста, докато намери място за паркиране, и реши, че е чудесно как толкова много хора са дошли да подкрепят гимназиалния отбор. Докато изминаваше значителното разстояние от пикапа си до стадиона, до ушите й долиташе шумът от ударите с бухалки, виковете на феновете, мирисът на хотдог и сандвичи.
	Спря да погледа как играят малките деца — миниатюрни атлети, които разучаваха правилата и колко е важна отборната игра. Момиченце на около осем години хвърли ниска топка. Защитникът успя да я хване прилично, но нямаше достатъчно бърза ръка, за да я предаде нататък, и момичето стигна преди него до първа база.
	Браво на нея.
	Под ярките слънчеви лъчи отиде до игрището за по-големите деца и забеляза Зейн, Емили и Лий на един от горните редове на трибуните.
	Погледна към таблото и видя, че е изпуснала само два ининга, а домакините бяха отбелязали хоумрън.
	Течеше първата половина на третия ининг.
	Гейб беше на трета база.
	Изчака преди да се качи по стълбите батерът да играе и въпреки мощното му замахване, не успя да отрази топката.
	Докато вървеше нагоре, много хора я поздравиха и й стана приятно. Хубаво беше да живее в градче, където я познаваха и си правеха труда да й кажат „здрасти“.
	Зейн я изгледа изпод козирката на бейзболната си шапка през тъмните стъкла на очилата си и тя се настани до него.
	— Как се справя Гейб?
	— Отбеляза две точки в първия ининг. Спаси една топка и изпревари противника до втора база.
	— Отлично. Какъв хотдог искаш?
	— С горчица.
	— Само това?
	— Да.
	— Добре. — Дарби се наведе пред Зейн и се обърна към Емили и Лий. — В края на този ининг отивам за хотдог. Какви искате?
	— Само с горчица.
	Лий се наведе покрай жена си.
	— Моят да е с всичко.
	— Ето това е истински хотдог.
	Дарби проследи как първият батер удря топката, но противников играч я хвана.
	— Къде е Броуди?
	— Някъде тук е с момичето, което уж не му е гадже.
	— Джени? Много е симпатична. Сигурно се опитва да я покани на бала за края на учебната година. Искаше да го направи в по-неофициална обстановка, така че бейзболният мач е идеалната възможност.
	Това отклони вниманието на Зейн от случващото се на игрището.
	— Откъде знаеш?
	— Броуди го спомена. Знае, че Джени очаква той да я покани на бала, но не иска да вдига голям шум около събитието. Гейб е на ред.
	— Да.
	Проследиха първото хвърляне, което беше отсъдено за неуспешно, и двамата промърмориха в един глас:
	— Прекалено висока топка.
	Дарби смушка леко Зейн с лакът.
	— Е, преодоля ли шока от ценоразписа? Реши ли с какво да се захвана най-напред?
	— Може би.
	Второто хвърляне беше успешно.
	— В сряда имаш възможност да си отмъстиш.
	— Защо точно в сряда?
	— Според прогнозата за времето ще вали цял ден, затова в петък следобед се обадих в кантората и си записах час за сряда. Браво! — Дарби плесна с ръце, когато батерът направи успешен удар. — Набито око.
	— Емили каза, че си почти готова с рецепцията.
	— Вече приключих и изглежда страхотно. До довечера ще работим в двора на къщата й. А утре за няколко часа ще работя по шесто бунгало, преди да се настанят новите гости.
	Съдията даде фал.
	Дарби обърна глава към Зейн и за миг очите им се срещнаха зад тъмните стъкла на слънчевите им очила в сянката на козирките на шапките им.
	— Така ли прекарваш неделните дни?
	— Дупките се копаят по светло, Уокър.
	Три от три.
	Публиката започна да ръкопляска оживено.
	Дете на около три години седеше на раменете на баща си на тревата до трибуните и размахваше малка пластмасова бухалка. Три момичета с дълги коси и още по-дълги крака минаха покрай група момчета, които се правеха, че не ги забелязват.
	Няколко реда по-надолу една жена плетеше на една кука и викаше:
	— Дръпни се назад, Уили!
	— Топката ще е къса — промърмори Зейн.
	— Мислиш ли?
	— Гледай само. Ще се опита да го подмами да остане назад.
	Дарби проследи топката с поглед. Уили постъпи разумно, не се изтегли назад и хвана топката с лекота.
	— И ти имаш набито око — отбеляза тя. — Уили е много пъргав и съобразителен.
	Зейн отново я изгледа с любопитство.
	— Откъде знаеш?
	— Старая се, когато имам възможност, да ги гледам как играят. Понякога наблюдавам тренировките след работа. Давай, Гейб!
	Гейб излезе на игрището, намести се, замахна пробно с бухалката и зае позиция.
	_Момчето е в отлична форма_, помисли си Зейн. Притежаваше добър инстинкт и умееше да се съсредоточава. Спомни си как стоеше на неговото място един слънчев следобед сред миризмата на скара, зелена трева, кафява пръст, бял тебешир. Спомни си как се абстрахираше от виковете на зрителите или ги използваше, за да се надъха.
	Спомни си как в онзи момент миризмите, шумовете, тежестта на бухалката в ръцете му, летящата към него бяла топка представляваха целият му свят.
	Без да се бави, Гейб удари топката и тя прелетя извън обсега на играча на първа база.
	Дарби нададе вик, подсвирна и плесна дланта на Зейн.
	— Хайде, Люк, твой ред е!
	— Всички деца ли познаваш? — учуди се Зейн.
	— След като съм решила да развивам бизнеса си тук, е добре да опозная хората. Освен това обичам бейзбола.
	След два пропуска Люк успя да отрази топката ниско по земята, после Гейб премина на втора база.
	Когато треньорът поиска таймаут и отиде с кетчъра да успокои питчъра, Дарби се обърна към Зейн.
	— Ако имаш време в сряда, може да обсъдим плановете за двора ти. Но може и утре да дойдеш до нас или аз до вас. Свободна съм около десет сутринта и след три часа следобед. — Тя замълча за момент. — Освен ако не си уплашен до смърт от цялата работа.
	— Не можеш да ме уплашиш.
	— Добре. Тогава ми се обади, когато имаш време.
	Емили се наведе към тях.
	— За къщата на Зейн ли говорите? Той ми показа скиците. Като декори от филм са!
	— Само че можеш да живееш сред тях — отвърна Дарби с усмивка.
	Таймаутът и намесата на треньора помогнаха. Играта на питчъра се подобри значително.
	— Инингът свърши. — Дарби плесна с ръце. — Време е за сандвичи.
	— Зейн, отиди да й помогнеш.
	Дарби слезе по стълбите и се нареди на опашката пред количката за хотдог. Жената пред нея се обърна.
	— Здравей, Дарби.
	— Здравей, Лори. — Лори работеше в „Бест Блумс“ и разбираше от градинарство. — Как си?
	— Добре. Племенникът ни играе и за момента водим. Видях те на трибуните. — Тя повдигна красноречиво вежди. — Не знаех, че си със Зейн Уокър.
	— О, да, дойдохме… А, не, не. Просто дойдох да гледам Гейб и седнах при семейството му.
	— Много жалко, защото със Зейн изглеждате страхотно като двойка. — Лори отметна една къдрица от челото си и погледна към трибуните. — Радвам се да го видя отново на мач.
	Двете се придвижваха напред на опашката и се обръщаха да видят какво става на игрището, когато публиката нададеше вик.
	— Аз съм с няколко години по-голяма от него, но със сестра ми бяха в един клас — продължи Лори. — Зейн беше звездата на бейзболния отбор. Спечели наградата „Играч на годината“ и щатското първенство две поредни години.
	— Забележително постижение — отбеляза Дарби.
	— О, да. И трети път щеше да спечели, ако не беше… — Лори изведнъж замлъкна и пристъпи смутено от крак на крак. — Получи контузия и спря да играе.
	— До края на сезона ли?
	— Не, завинаги, доколкото знам. Тежка фрактура на ръката или нещо от този род. Затова се радвам да го видя отново в Лейквю и на стадиона.
	Редът на Лори дойде и докато тя поръчваше, Дарби се замисли върху думите й.
	Споменал беше, че баща му е виновен за счупения нос. Дали му беше счупил и ръката? Може би. Това би обяснило защо никой не споменаваше за баща му, а и за майка му. Както и защо двамата с Брит бяха живели при Емили и Лий.
	Лори взе картонения поднос, отрупан с напитки, сандвичи и пържени картофки.
	— Намини до „Бест Блумс“ да се видим.
	— Непременно.
	Дарби поръча хотдозите с подробни указания какви подправки да сложат във всеки. Представи си тийнейджъра, звездата на бейзболния отбор, играча на годината, който беше мечтал да играе на стадиона в Камдън Ярдс.
	Сърцето й се сви. Пропъди тъжните мисли и пое със закуските към трибуните. Ако Зейн искаше тя да знае за миналото, щеше да й разкаже.
	Раздаде сандвичите и салфетки на всички.
	— Това е първата ми вноска към хонорара ти от милион долара. За остатъка ще трябва да договорим разсрочено плащане.
	— Не ти ли казах, че взимам толкова на час?
	— Забрави да го споменеш. Договорът ми на позлатена хартия ли ще бъде написан?
	— Само такава предлагаме.
	Дарби изяде сандвича и остана до края на четвъртия ининг.
	— Трябва да се връщам на работа. Емили, мини да видиш как е станала рецепцията. Приятно ми беше да се видим, Лий. Зейн.
	Отново тръгна надолу по стълбите и зави към изхода.
	— Почакай!
	Дарби се обърна и видя, че Зейн тича след нея.
	— Къде си паркирала? — Дарби посочи и размаха пръсти, за да покаже разстоянието. — Ще те изпратя, за да се разтъпча.
	— Добре ще се разходиш.
	Мачът на малките деца беше приключил и малко по-големите се приготвяха да излязат на игрището. Зейн поспря да види как един от играчите прецени грешно летящата топка и я изпусна.
	— Едно време треньорът ни водеше на пица след съботните мачове.
	— Добър треньор си имал.
	— Да. Така, обмислих много внимателно невероятно амбициозните ти планове за имението ми.
	— Постъпил си правилно. Но според мен трябва да имаш по-голям двор, къща за гости и басейн, за да се води имение. Може би и тенис корт или поне игрище за скуош.
	— Но ще има цял водопад — напомни й той. — Обмислих предложението ти сериозно, след като асистентката ми успя да ме изкара от шока, примесен с доза страхопочитание.
	Дарби пъхна палци в джобовете на джинсите си.
	— Възнамерявах да ти сервирам всичко малко по малко, но реших, че не е честно. Можеш просто да ми кажеш какво категорично не искаш и ще променя плановете и цените.
	— Всичко.
	Дарби спря рязко.
	— Не искаш нито едно от предложенията ми? Къщата си е твоя, Зейн, но се нуждае поне от две-три дървета и няколко лехи с цветя. Ако се съгласиш поне за тях, ще се заема лично и ще си спестиш от разходите за труд.
	— Разбра ме погрешно, макар първата ми реакция да беше точно такава. Помислих си, че си напълно полудяла. Но тогава допуснах няколко грешки.
	— Какви? — Дарби не беше сигурна накъде биеше той, но потръпна приятно.
	— Първата ми грешка беше, че показах скиците на няколко приятели и роднини. Голяма грешка. След това отидох да разгледам готовите бунгала. Пред едно от тях дори срещнах гостите, които идват всяка пролет от три години. Много клиенти почиват редовно при Емили.
	— От личен опит мога да ти обясня защо. Бунгалата са уютни, предлагат невероятна гледка, а обслужването е изключително добро.
	— Гостите, с които говорих, казаха същото. Споделиха и че след твоята намеса, е още по-приятно да седят на верандата, защото освен на гледката към езерото, могат да се наслаждават и на градината. И да сядат на по питие в задното дворче след като цял ден са били на езерото. Казаха, че е много красиво и, цитирам, „все едно си имаме лична райска градина“.
	— Много се радвам.
	— Но когато се прибрах вкъщи, си помислих: „Не, не, в никакъв случай… добре де, може да й дам да посади някое и друго цвете“. И тогава…
	Зейн спря при пикапа и се огледа. Видя планината, сияеща под безоблачното синьо небе, къщите, зелената трева, боядисаните веранди, цветята в дворовете. Шумът от стадиона достигаше чак до тук.
	Познаваше земята под краката си, вкуса на въздуха.
	— И тогава дойдох на мача и седнах с Емили и Лий, виждах познати лица, които ме поздравяваха. Стана ми много приятно. Горе на хълма е моята къща, а този град и жителите му са моят дом. Затова се върнах. Затова и ще остана. Всичко тук е мое. Искам го за себе си.
	— За града ли говориш?
	— И за него — потвърди Зейн. — Но и за невероятно амбициозните ти планове.
	Дарби вдигна пръст, обърна се и се отдалечи на няколко крачки.
	— Не го очаквах.
	— Да не искаш да кажеш, че няма да се справиш?
	— Не, разбира се, че ще се справя. — Тя се завъртя отново. — Ако не мога да направя нещо, не го предлагам. Не очаквах да се съгласиш… Изненада ме. По дяволите. — Тя се върна при него и го удари леко по ръката. — Да му се не види. Ще стане страхотно. Няма да съжаляваш.
	— Дано. Защото току-що се съгласих да направиш всичко, което искаш.
	Дарби поклати глава.
	— И ти го искаш, иначе нямаше да се съгласиш.
	— Все пак се съгласих, а в замяна получих само удар по ръката и твърдението, че няма да съжалявам.
	— Прав си. Напълно си прав. Заслужаваш нещо повече.
	Дарби обгърна неочаквано врата му с ръце и го възнагради с дълга, страстна целувка.
	Толкова страстна, че Зейн се олюля назад и инстинктивно се вкопчи в хълбоците й, за да не падне.
	Дарби се отдръпна и се усмихна.
	— Готово. А сега трябва да се връщам на работа и преди това да мина за сандвичи за екипа си. Ще държим връзка.
	Зейн я задържа още за миг.
	— Наистина си секси.
	Тя се разсмя и го целуна отново.
	— Нали ти казах. — Обърна се, качи се в пикапа и се наведе през прозореца. — Но няма да ти платя един милион долара хонорар.
	С тези думи тя подкара камиона и излезе от паркинга. Пое обратно към града и когато Зейн се скри от поглед, отби от пътя и спря.
	— Мили боже! — Пое си бавно въздух и издиша, потри с длан разтуптяното си сърце. — Господи, какви ги свърших.
	Сякаш не беше достатъчно вълнуващо, че Зейн я нае да озелени двора му, а се направи и на глупачка, като го целуна насред пътя.
	Имаше нужда от минутка да се успокои.
	Не задълбавай, каза си. Не си въобразявай нищо. Никой не знаеше по-добре от нея какви са последствията от импулсивните грешки.
	— Добре, всичко е наред. — Тя си пое дълбоко въздух още веднъж и се обади във фирмата, която я снабдяваше с камъни. Поиска да я свържат с продавача, който я обслужваше редовно.
	— Здравей, Кевин, обажда се Дарби Макрей от „Планинско озеленяване“. Искам да поръчам материалите, които запазих. Искаш ли да прегледаме списъка, за да е сигурно, че всичко е наред?
	Докато паркира пред дома на Емили, вече бяха потвърдили кога ще й докарат първите материали. Извади торбата със сандвичите и картофките и огледа засадените храсти.
	Идеално.
	Лехите покрай къщата също изглеждаха перфектно. А с новите камъни, прясната боя и клематиса, увит около стълба на лампата, домът изглеждаше като за корица на списание.
	Имаше страхотни идеи за саксиите на прекрасната веранда, която обикаляше около цялата къща. И тъй като Емили обичаше да готви, възнамеряваше да засади няколко стръка домати и най-различни подправки.
	Отиде отзад, където Рой и Хали тестваха част от напоителната система.
	Тя им се усмихна лъчезарно.
	— Трябва да наемем още хора.


	През следващата седмица Греъм Бигълоу излезе от затвора след седемнайсет години, прекарани вътре. Късо подстриганата му коса беше стоманеносива, с бели участъци на слепоочията. Дълбоки бръчки бяха набраздили бледото му лице около устата, очите, по бузите и челото. Носеше бежов панталон и тениска с якичка, която изпъкваше върху малко отпуснатия му корем, но като цяло беше запазил формата си в затворническия фитнес.
	Илайза го чакаше на портала. Облечена беше със смарагдовозелена рокля. Косата й, наскоро боядисана и фризирана, се спускаше около лицето, което несъмнено беше гримирала поне един час.
	С разтреперани крака, тя отиде при него, обгърна го с ръце и усети, че и той я прегръща. Опита да сдържи сълзите си, когато вдигна очи към лицето му, и за пръв път от близо две десетилетия почувства устните му върху своите.
	Греъм я поведе към колата — черен мерцедес, който й беше разрешил да купи. Макар да сви ядно юмруци за миг — нямаше шофьорска книжка — отвори вратата на Илайза да седне зад волана и след това заобиколи колата, за да се качи до нея.
	Огледа портала, стените и пазачите на затвора, където го държаха заключен и унижен. Потрепери гневно. Илайза потегли.
	— Греъм. О, Греъм.
	— Просто карай, Илайза. Искам да се махна от тук.
	— Приготвила съм всичко, скъпи. Купих ти нови дрехи, поръчах любимите ти ястия. Продадох къщата, както заръча, и взех под наем онази, която искаше в другия квартал. Адвокатът каза, че не можем да напускаме Северна Каролина, но можем да подадем молба да напуснем Райли. Мислех да се преместим в Шарлот. Там ще започнем на чисто.
	Колите фучаха покрай тях прекалено бързо. Прекалено много автомобили, прекалено силен шум, наоколо беше прекалено открито, виждаше се прекалено много небе.
	— Не се тревожи. — Илайза постави ръка върху неговата. — Не се тревожи за нищо, Греъм. Вече си на свобода. Двамата с теб сме свободни и отново сме заедно. Скоро ще си пристигнем у дома.
	Накрая тя зави по алеята пред двуетажна тухлена къща — много по-малка от онази, в която живееха преди години. Но тъй като кварталът беше от старите, с напукани тротоари, между къщите имаше повече пространство, отделено с дървета и огради.
	Илайза вкара колата в тесен гараж. И Греъм изпита неописуемо облекчение, когато вратата се затвори с дрънчене. Отново на закрито, далеч от просторите навън, от шума, любопитните погледи. На закрито, но без решетки и ключалки.
	Първо правиха набързо секс. Докато я обладаваше и усещаше впитите в кожата й нокти, запъхтяното й дишане, започна отново да се чувства като човек.
	Изкъпаха се заедно.
	Илайза претопли поръчаните от кетъринг фирма ястия, за да са идеални за случая, седна на изрядно подредената маса със запалени свещи и наля шампанско. След вечеря двамата отидоха в спалнята и отново се любиха. Заспаха заедно, събудиха се заедно, пиха кафе, сгушени в леглото.
	Започнаха новия си живот заедно.
	Минаха почти четиридесет и осем часа преди да я удари отново.


>>	14.

	Към края на пролетта, началото на лятото Дарби нае Ралф Пъркинс на половин работен ден. Ниският пълен мъж с гъста прошарена коса и очила с дебели стъкла имаше известен опит като каменоделец и умееше да управлява земекопни машини. Не знаеше почти нищо за цветята и дърветата, но Дарби се нуждаеше от опитен помощник за строителните дейности в двора на Зейн. А и по нейно мнение всеки можеше да се научи да сади растения, независимо дали бяха петунии или дъбове.
	Ралф не говореше, когато вършеше работа, пиеше „Др. Пепър“ като вода и се отнасяше нежно с багерчето, в което Дарби беше инвестирала. Освен това беше харесал Гейб и търпеливо го учеше как се зида стена.
	Пред очите на Зейн долното ниво на двора се превърна постепенно от стръмен каменист склон в широка равна площ благодарение на багера.
	Вече не помнеше колко пъти бе излизал на терасата на спалнята с чаша кафе в ръка, разтревожен, че проклетата машина ще се катурне в пропастта.
	Но Дарби очевидно си разбираше от работата, както и новият й работник. Тъй че не се стигна до трагедия.
	Всяка сутрин им помахваше, когато излизаше за работа. Често вечер, когато се прибереше, те бяха приключили за деня. Но виждаше напредък — най-вече все по-дълбоки и по-широки изкопи.
	Един ден, докато се прибираше с колата към къщи, видя дървета да обрамчват стръмния път и зида пред къщата.
	Докато каменната стена ставаше все по-висока, Зейн се усети, че неволно забавя ход и дори спира колата. Всеки път го спохождаше мисълта, че къщата трябва да изглежда точно така.
	Гледаше на Дарби и екипа й като на джуджета, които се трудят скрити от чужди очи и изчезват яко дим, появи ли се някой.
	Затова една вечер на връщане от работа се изненада да я види пред дома си. Още повече се изненада да види храстите, засадени покрай верандата. Дарби, по работен панталон, тениска и бейзболна шапка, стоеше на колене и редеше слама около корените.
	Изправи се, когато Зейн паркира, и го изчака да отиде при нея.
	— Какво ще кажеш?
	— Изглежда страхотно. Направо се плаша, защото ще трябва да се науча да се грижа за тях.
	— Храстите са ниски, растат бавно и са лесни за поддръжка.
	— На мен не ми изглежда толкова лесно. Как се казват?
	— Едролистни хортензии. Изобщо не са капризни. Този сорт ми харесва заради наситенозелените листа, сините цветове и розовите петънца на всяко венчелистче. Цветовете растат върху старите клонки, затова трябва да се кастрят в точно определен период от годината. С други думи, не ги режи на своя глава. Цъфтят до късна есен. Засадих и вечнозелени растения, за да има цвят през цялата година, както и други цъфтящи храсти, за да не остават дупки със смяната на сезоните. — Тя изтупа ръкавиците една в друга. — Зидът вече е доста висок и помолих Рой и Хали да насадят храстите, за да те изненадам приятно, когато се прибереш. Прояви голямо търпение, Уокър, и го заслужаваш.
	— Изненадата е наистина приятна. Сериозно говоря, много е красиво. Ти си истински виртуоз.
	— Приятно е да го чуя в края на работния ден. Благодаря.
	Имаше много хубави крака, отбеляза Зейн. И дълги, стегнати ръце. Ухаеше на кедрова дървесина и трева.
	— Не сме се виждали, откакто идва в кантората. Общуваме само чрез имейли.
	— Пишеш добри имейли.
	— Ти също.
	— Искаш ли половин бира?
	— С удоволствие.
	— Да влезем вътре.
	Дарби разпери ръце.
	— Цялата съм в пръст. Не искам да ти изцапам къщата.
	— Добре, тогава да седнем на верандата. Сега ще донеса бирата.
	Зейн влезе в къщата, а Дарби се изтупа и свали ръкавиците. Качи се на верандата и се настани на един от големите дълбоки столове с морскосини възглавнички, които Зейн беше избрал, опъна крака и въздъхна доволно.
	Толкова беше приятно просто да поседне, да се наслади на гледката, да усети уханието на прясната слама.
	Зейн излезе, подаде й чашата и тя я чукна в бутилката му.
	— Избрал си хубави градински мебели. Удобни, симпатични, семпли.
	— Да, харесват ми. — Той седна на съседния стол и посочи напред. — Чувствам се като господар на цялата околност.
	— Точно така. Как върви в кантората?
	— Добре.
	_И изключително удовлетворяващо_, добави наум. Изненадващо приятно.
	— Наех стажантка за през лятото и тя се справя отлично. Умна е. Няма нужда да те питам как върви твоят бизнес. Виждам с очите си, че върви добре. Права беше за стената.
	— Да, знам.
	Зейн поклати глава.
	— Не само от естетична гледна точка, тепърва ще видим как ще изглежда дворът, когато приключиш. Цялото семейство дойде на гости и Брит изпита огромно облекчение, щом видя, че няма опасност Одра да падне по склона.
	— Радвам се. Как мина семейното събиране?
	— Аз трябваше да осигуря само кюфтетата, наденичките и напитките. Тъй като Емили и Брит сготвиха всичко останало, мина добре. Значи си била омъжена?
	Дарби го изгледа с повдигнати вежди.
	— Много рязко смени темата.
	— Наум преминах по-плавно на въпроса. Каква е историята? Или не искаш да говориш за това?
	— Ако не исках да говоря за него, щях да излъжа как си счупих носа. — Тя сви рамене. — Тъкмо бях завършила колежа, когато го срещнах. Красив мъж, познат на мои познати, запознахме се на един купон. Трент Уилъби.
	— Уилъби. Като в „Разум и чувства“.
	— Печелиш червена точка задето си чел Остин.
	— Цялото семейство сме запалени читатели.
	— Да, моето също. И така, казваше се Уилъби и беше също толкова красив, чаровен и романтичен. Дете на богати родители с попечителски фонд, но не го виня за това. Основал беше собствена рекламна агенция заедно с двама приятели от колежа. Заговорихме се, искрата пламна и тъй като се оказа, че имаме общи познати, реших, че е разумно да му дам телефонния си номер.
	— Предполагам, че той ти се е обадил.
	— Още на следващия ден. На купона не ме сваляше, държа се приятелски. Каза, че семейството му има собствена ложа на Камдън Ярдс, а „Скорците“ имаха домакински мач съвсем скоро. Покани ме да отида с него. Приех, разбира се. Ако никога не си гледал мач от ложа, нямаш представа какво изпускаш. Освен това установих, че той не разбира нищо от бейзбол, но ми стана приятно, че ме е поканил на среща, която ще ми хареса. Много мило от негова страна. И така, започнахме да излизаме. Представи ме на семейството си, аз го запознах с майка. Всичко вървеше като по вода. Ходихме шест месеца и в нито един момент не забелязах нищо, което да развали образа на страхотния, съобразителен, интересен, лудо влюбен в мен, романтичен мъж. Заведе ме в Париж за няколко дни. Париж, представяш ли си? — Дарби се разсмя горчиво и отпи глътка бира. — Не бях пътувала в чужбина, дори не бях стъпвала на запад от Мисисипи, а изведнъж се озовах в Париж. Ослепителен град. И той ми предложи брак на брега на Сена, на лунна светлина, и макар все още да не исках да се женя, атмосферата, Париж, лунната светлина… Приех.
	Дарби впери замислен поглед в чашата си.
	— Не исках голяма, пищна сватба, но нещата излязоха извън контрол, тоест от моя контрол. Може да се каже, че неговите родители се заеха с организацията, а аз не успях да ги спра. Всеки път, когато имах възражения, той ми казваше, че родителите му ще се обидят. Сега, като се замисля, имаше знаци, че нещо не е наред. Но тогава не ги забелязах. Той беше взискателен, властен, налагаше мнението си. Но го правеше толкова незабележимо, а аз бях погълната от любовта му към мен, романтиката, дребните жестове. Бях глупачка — промърмори тя. — А той беше изключително коварен.
	— Не си глупачка, просто си попаднала под влиянието му — възрази Зейн.
	— Може би. Във всеки случай, непосредствено преди сватбата ме заведе в един луксозен затворен комплекс и спря колата пред огромна къща, заобиколена от други огромни къщи. Каза ми, че това е новият ни дом. Аз, естествено, понечих да го разубедя, но той заяви, че родителите му са ни я купили за сватбен подарък. Купили бяха къща, а никой не ми беше казал. Изненада! Десет дни преди сватбата много се притесних. Не исках да живея в палат като от „Степфордските съпруги“, на поне четиридесет минути път с кола от дома на майка ми и от фирмата ни.
	— Каза ли му това?
	— Опитах. Но явно не бях достатъчно настойчива. Позволих му да ме манипулира, по този въпрос спор няма. Мислех си, че ще свикна, ще озеленя двора по свой вкус. Просто ще ставам по-рано за работа. Нали го обичах. Важното беше, че ще заживеем заедно. И така, оженихме се на голяма, пищна сватба, която родителите му успяха да организират само за шест месеца, защото смятаха, че трябва да съм пролетна булка. Нищо че пролетта е най-натовареният сезон за фирмата ни. Заминахме на меден месец в Париж, където той започна да настоява да спра противозачатъчните хапчета, за да забременея.
	— Не бяхте ли говорили кога ще имате деца?
	— Да, говорихме и се бяхме разбрали да изчакаме малко. По този въпрос не отстъпих, казах, че искам да прекараме една година само двамата и после да мислим за деца. Тогава бях на двайсет и три години и разполагах с предостатъчно време. Едва се прибрахме от медения месец и той отново започна да ми натяква. Искал да си направим бебе, да станем истинско семейство. Нима не съм искала да му родя деца? След това започна да се оплаква, че работя прекалено много и се прибирам уморена. Смяташе, че след като съм собственичка на фирма, не трябва да ходя на работа.
	Зейн се засмя и Дарби не сдържа усмивката си.
	— Виждаш за какво става въпрос. Собственикът по принцип работи най-много, но той не разбираше това. А вече бях забелязала, че не влага кой знае колко усилия в своята фирма. И така продължихме, имахме и добри, и лоши моменти.
	Тя замълча, загледана в плъзгащите се по езерото лодки. Зейн я изчака да продължи.
	— Шест седмици и два дни след сватбата се прибрах вкъщи след тежък, горещ работен ден, завършил с ужасно задръстване, а той седеше с джин и тоник в ръка.
	Наложи се отново да замълчи и да си поеме дълбоко въздух.
	— Заяви, че повече не мога да продължавам така. Нямало да търпи жена му да се прибира късно мръсна и изтощена, а той да се прибира в празен дом. Дом, който той ми бил осигурил. Заповяда ми да продам фирмата и да започна да се държа като съпруга. Ужасно бях уморена. Не ме изтощаваше толкова работата, защото ми е приятно да я върша, а непоносимо дългото пътуване. Отвърнах, че няма да продам фирмата и че ще говорим после, защото искам да се изкъпя. В следващия момент се озовах просната на пода.
	Дарби поклати глава.
	— Познавах го от една година и никога не беше проявявал агресивност. Нито веднъж. Вярно, понякога беше прекалено взискателен, настойчив, несъобразителен и язвителен. Но когато ме зашлеви с всички сили през лицето, останах шокирана. Стори ми се, че и той самият се изненада. Веднага се разкая. Разплака се. Започна да се оправдава — имал тежък ден, пийнал повече, ужасно се тревожел за мен и така нататък. Умоляваше ме да му простя. Женени бяхме едва от шест седмици, а съпругът ми стоеше на колене пред мен и ридаеше.
	Зейн мълчеше. Знаеше как свършва тази история.
	— Казах, че ще му простя, но само този път, и че ако ми посегне отново, с брака ни е свършено. Не само това, но щях да подам и официална жалба в полицията.
	— Колко време му отне?
	— Три седмици. Тогава вече осъзнах, че бракът ни няма да се получи и че мъжът, в когото се влюбих, е бил просто илюзия. Оказа се, че съм като Мариан Дашууд, и ужасно се засрамих.
	Зейн не се сдържа и я хвана за ръка.
	— Историята на Мариан завърши щастливо.
	— Да, но й отне много време. На мен също. Съпругът ми беше толкова обсебващ… не беше наред. Твърдеше, че когато се виждам с майка ми извън работа или излизам с приятелка, отнемам от времето му с мен. При най-малкото несъгласие от моя страна заявяваше, че го нападам. Че не го обичам достатъчно. Винаги, когато отделях време и внимание на други хора, Трент смяташе, че го ощетявам.
	Отново си помисли, че е била голяма глупачка.
	— Прибрах се от работа и той се нахвърли върху мен. Първо с думи. Дори ме обвини, че му изневерявам с един от работниците, мъж, когото познавах от години, щастливо женен с две деца. Голямата ми грешка беше, че се изсмях на инсинуациите му. Тогава ме нападна физически.
	Тя спря за момент и се взря в планината, докато се овладее.
	— Този път не се разминах с шамар. С първия удар ми разби носа и не спря до там. Беше разярен. При подобен побой не си способен да мислиш. Опитваш се просто да се измъкнеш, да избягаш от болката. Казано накратко, преби ме като куче, разкъса ми дрехите и през цялото време не спираше да крещи. Не можех да го накарам да спре, не можех да избягам. По някое време явно сме прекатурили лампата, защото я напипах и го ударих с нея, достатъчно силно, за да го зашеметя. Изтичах навън. Слава богу, някои от съседите бяха излезли в дворовете си. Аз хукнах да бягам и да викам за помощ. Дори не виждах накъде отивам. Дойдоха хора и ми помогнаха, въпреки че той излезе от къщата и ме подгони. Някой повика полицията и те също ми помогнаха. Дори когато той се опита да ги убеди, че аз съм нападнала него. Не му повярваха. Повдигнах обвинения, подадох молба за развод и се преместих да живея обратно при майка. Тя ми беше невероятна опора. Той нае много добър адвокат, но аз разполагах с медицинското удостоверение, полицейския доклад, свидетелските показания. Осъдиха го на затвор от три до пет години.
	— Трябвало е да му дадат повече.
	— Адвокатът му беше много добър. Излезе след три години. Имах ограничителна заповед, но какво от това.
	— Той издири ли те?
	— Хвана ме една вечер след като се прибирах от кино с приятели. Но този път аз го сварих неподготвен. Междувременно бях ходила на курсове по самозащита и бойни изкуства. Кунгфу.
	— Сериозно? Владееш кунгфу?
	— И още как. По онова време вече имах кафяв колан, тъй че успях да го понатупам. Но най-вече защото го изненадах. Повиках полицията и го арестуваха. Така излежа всичките пет години.
	— Трябвало е да му дадат повече.
	— Нямаше какво да направя. С мама обмисляхме дали да не се преместим, когато отново го пуснат от затвора, но аз не исках. Имахме къща и фирма, а той знаеше, че ако отново ми посегне, ще го осъдят на много повече от пет години. Но след като мама почина, повече нищо не ме задържаше в Балтимор. Затова реших да се преместя и да започна на чисто. — Тя допи бирата. — Това е моята история.
	— Притеснявал ли те е отново?
	— Не съм го виждала и чувала. Не би трябвало да знае къде съм в момента и след толкова години едва ли ще си прави труда да ме издирва. Тъй че едва ли ме грози опасност.
	— Не си била първата.
	Дарби го посочи с пръст.
	— Умен си. След като се поразровихме, открихме, че е посягал и на една-две други жени. Не им е нанасял побой като на мен, но се оказа, че и преди е проявявал агресия. Поуката е да не позволяваш на красавец с хубаво име да те омае и да се ожени за теб. Но бракът ни продължи само три месеца, тъй че не би трябвало да се брои.
	— Можеш да го анулираш. Познавам адвокат, който ще ти помогне.
	— Мислила съм по въпроса, но не си струва усилията. Всичко вече приключи.
	Все едно затваряш книга, помисли си Зейн. Но знаеше от опит, че подобно преживяване никога не се забравя.
	— Гладна ли си?
	— Пак сменяш темата неочаквано. Бих хапнала. Какво предлагаш?
	— Май имам само замразена пица.
	— Не можеш да сбъркаш със замразена пица. А и така бих могла да изпия другата половина от бирата.
	— Да вечеряме.
	— Ще си събуя обувките тук и ще отида да се измия в банята.
	— Добре. — Зейн стана, а Дарби се наведе да развърже обувките. — Кунгфу, значи.
	— Вече имам черен колан. Втора степен. Събувам и чорапите, подгизнали са от пот.
	— Ти си много интересна жена, Дарби.
	— А ти си красавец с готино име, затова не се опитвай да ме придумаш да се оженим.
	— Ще се въздържа.
	Той отвори вратата и Дарби влезе в къщата боса. Ноктите й бяха лакирани в същия тъмнозелен цвят като татуировката.
	Което го подсети.
	— Каква е историята на татуировката?
	Дарби вдигна ръка към тила си.
	— Направих си я в деня, в който обявиха Трент за виновен. Животът продължава, нали? Майка ми обичаше да казва, че колкото и да е страшно, ще премине. Животът е поредица от върхове и спадове. — Огледа се. — Купил си още мебели.
	— Да, от време на време купувам това-онова.
	— Много е хубава — посочи Дарби към картината над камината. — Езерото по изгрев, обгърнато от мъгла и мистерия, обагрено в оранжево от утринната зора.
	— Да, грабна ме. Художникът е местен.
	— Уловил е прекрасно момента. Очаквах, че в къщата на мъж на това място ще има широкоекранен телевизор.
	— Сложих го в голямата дневна.
	— Къщата изглежда страхотно, Уокър. Започваш ли да я чувстваш като дом? — попита тя, докато вървяха обратно към кухнята.
	— Да. А твоята?
	— Засега работя основно в двора. Вътре се нуждае от сериозен ремонт, но може да почака до зимата, когато няма да съм толкова заета. Както и през дъждовните дни.
	Зейн извади пица от фризера.
	— Обичаш ли с пеперони?
	— Разбира се. — Зейн пусна фурната да се загрява, а Дарби седна на един от високите столове. — Приятно е да гледаш как красавец с готино име готви.
	— Ха. Не си ме виждала какви забележителни сандвичи с фъстъчено масло и конфитюр приготвям. — Той извади бутилка бира от хладилника, донесе нова чаша и я раздели на две. — И вътре ли ще ремонтираш сама?
	— Ремонтът ще е само козметичен. В почти всички стаи има ужасно грозни тапети. Тъй че трябва да ги сваля, да почистя стените и да ги боядисам. Върша по нещичко, когато имам време. А и кухнята ти ме вдъхнови.
	— Нима?
	— Да, стъклените врати и панорамните прозорци. Кухненските ми шкафове са отвратителни. По-нататък ще ги сменя, но засега смятам да ги боядисам. Когато се сетих за стъклените ти врати, реших да махна вратите в моята кухня. Нямам какво да крия. Останалите боядисах, купих си хубави чинии и чаши. И готово. Е, наложи се да боядисам долните шкафове.
	Дарби пийна бира, докато Зейн разопакова пицата и я сложи във фурната да се пече.
	— Аз ти разказах защо носът ми е счупен. Каква е твоята история?
	Зейн вдигна бутилката към устата си и се замисли.
	— Изненадвам се, че още не си я научила.
	— И аз, защото хората обикновено ми споделят. Казват ми какво ли не. Но в това градче всички проявяват голямо внимание и уважение по отношение на семейство Уокър и Келър. Ако не желаеш да ми кажеш, няма да настоявам.
	— Не е тайна. Изненадан съм и дори трогнат, че клюката не е достигнала до теб. Кратката версия ли искаш или пълната?
	— Обичам дълги истории. Подробностите са важни.
	— Вероятно ще отнеме доста време. За начало, баща ми биеше майка ми откакто се помня. Греъм Бигълоу. Доктор Греъм Бигълоу, уважаван, обичан, преуспял, важен човек. Погледнато отстрани, двамата със съпругата му Илайза изглеждаха като съвършено семейство. Имаха две съвършени деца и живееха в квартала на Лейквю, който досущ прилича на града от „Степфордските съпруги“.
	— Лейквю Терас.
	Заинтригуван, че Дарби се беше досетила веднага, което означаваше, че е виждала комплекса, Зейн кимна.
	— Точно така. Греъм беше старши хирург в болница „Мърси“ в Ашвил. Илайза играеше ролята на домакиня, организаторка на благотворителни кампании, председател на родителския комитет в училище. Имахме домашна помощница, която чистеше и готвеше три пъти седмично. Имахме градинари и два мерцедеса в гаража. Изискано семейство от висшата класа.
	— Но е имало подводни течения. Аз ги наричам така, също като при Трент.
	— Това е чудесно описание. — Разсеяно, Зейн взе бейзболната топка от шкафа и поглади шевовете. — Да, коварни подводни течения. Никога не знаехме кога ще се разяри. Никога пред чужди хора, винаги внимаваше къде удря. Другото подводно течение, което дълго време не разбирах, беше, че Илайза, майка ми, харесваше агресивните му изблици.
	— О, Зейн…
	— Знам какво ще кажеш. Познавам добре патологията на пребитата съпруга, многобройните причини, поради които не го е напуснала, поемането на вината върху себе си. Но в нейния случай не беше така, уверявам те.
	— Добре.
	— Не помня ясно първия път, когато ме удари. Не говоря за пляскане по дупето. Той предпочиташе да удря в корема, бъбреците, ребрата. Знаеше къде точно да насочи удара. По онова време не биеше Брит. Унижаваше я, като всички нас, но нападките му към нея бяха вербални и психологически. Двамата със сестра ми все не се справяхме достатъчно добре според него.
	— Имали сте тежко детство. Не казахте ли на някого?
	— Греъм беше страховит, а и двамата с Илайза действаха като екип. Ние бяхме просто притурки, символ на просперитет. В известен смисъл дори ни използваха за прикритие. Когато двамата започнеха да се карат, Брит идваше в моята стая и седяхме тихо, докато крясъците престанеха. Но след това правеха секс, а това беше още по-смущаващо. Така живеехме, но всичко се промени на 23 декември 1998 г.
	Зейн разказа как с Брит се бяха прибрали от училище, за крясъците, кръвта. Как той избухна и се опита да спре Греъм. Побоят, който последва.
	— Тъй че разбирам какво е да те пребият — завърши той.
	В този момент таймерът на фурната иззвънтя и Зейн извади поднос и прехвърли пицата в него. Извади нож от едно чекмедже.
	— Сигурно ще искаш чиния.
	— Аз… — Дарби си пое дълбоко въздух, за да успокои свитото си сърце. — Много държа на чиниите. Всъщност аз ще ги извадя, защото ги виждам през практичната стъклена витрина на шкафа.
	— Вилица и нож искаш ли?
	Дарби си придаде надменно изражение.
	— Обиждаш ме. Да занеса ли чиниите отзад на прекрасната ти нова маса? Вечерта е идеална за вечеря навън.
	— Съгласен съм.
	Дарби изнесе чиниите замислена. От ума й не излизаше мисълта за двете деца, израснали сред страх и агресия. И някак си бяха оцелели, не бяха допуснали коварните подводни течения да ги повлекат към дъното.
	Зейн излезе, седна срещу нея и сложи парче пица в чинията й.
	— Имаш прибори за сервиране на пица. Впечатлена съм.
	— Често ям пица, тъй че са необходими. Искаш ли да чуеш остатъка от историята?
	— Да, но само ако не те притеснява.
	— Така и така стигнахме до тук. След побоя те казаха на всички, че съм болен от грип. Баба и дядо трябваше да пристигнат от Савана и да отседнат при Емили за празниците. По традиция коледната вечеря трябваше да се проведе у нас, поръчана от кетъринг фирма. Но Греъм и Илайза промениха плановете. Не пускаха никой да ме види. Емили ми беше сготвила пилешка супа и я донесе у дома, но те не я пуснаха да се качи в стаята ми. Брит ми каза, че Ем настоявала яростно, но те я отпратили. Нищо не можеше да направи.
	— Радвам се, че е опитала да се застъпи за теб. Тя е любимият ми човек в Лейквю.
	— Направи много повече, но ще стигнем и до там. В деня след Коледа заминахме на ски екскурзия, както всяка година. Греъм ме натовари в колата преди да я изкара от гаража и потеглихме много рано сутринта. На персонала в хотела каза, че съм паднал с колелото. Когато се прибрахме, каза на познатите ни в града, че съм паднал на пистата.
	— Повярваха ли му?
	— За известно време. След като оздравях, отидох при Дейв — бащата на Майк — и го помолих да ми покаже как да заякна. Казах му, че искам да съм в добра форма за бейзболния сезон.
	— Искал си да станеш по-силен — също както тя се бе записала на курс по бойни изкуства.
	— Да, и заякнах. Родителите ми бяха решили, че ще уча медицина, но аз реших да кандидатствам за спортни стипендии, когато дойдеше време. Нямах намерение да им казвам. Смятах да спечеля стипендия, да спестя пари, да си намеря работа. И когато навършех осемнайсет години, щях да се измъкна. Греъм не беше посягал на Брит до този момент и тя трябваше да изтърпи само още две години след като замина. Щях да направя всичко по силите си да я защитя. Но твърдо бях решил, че повече няма да допусна Греъм да ме бие.
	Зейн отхапа залък от парчето пица.
	— И мечтаех, че докато играя бейзбол в колежа, някой скаут на „Скорците“ ще се впечатли от забележителните ми способности и веднага ще ме вземе в отбора.
	— Чух, че си бил отличен бейзболист. Печелил си щатското първенство и два пъти са те избирали за играч на годината.
	— Това беше най-голямата ми мечта. Но всичко се промени.
	Разказа й за бала и за Ашли.
	— Ашли Гранди от ресторанта „Гранди“?
	— Да.
	— Тя е страхотна.
	— И беше първата ми любов. — Зейн потупа сърцето си. — Прекарахме вълшебна вечер. Докато се прибрах у дома четири минути след вечерния час. Греъм ме чакаше.
	Дарби слушаше с растящо безпокойство. Злобата, заплахите, отчаяното момче, което се опитва да защити сестра си. Отвърнало на ударите, но собствената му майка го нападнала и предала.
	— Господи, как са повярвали, че си нападнал и пребил семейството си?
	— Повярваха, защото доктор Бигълоу каза така, а Илайза потвърди думите му.
	— Никой ли не ти повярва?
	— Дейв. Той ми повярва и беше неотлъчно до мен. Придружи ме в линейката, наглеждаше ме в болницата. Никога няма да го забравя. Той се обади на Емили. Скара се с един от полицаите, но той имаше заповеди от началника на полицията, който беше приятел на Греъм.
	Дарби се стресна.
	— Нали не говориш за Лий?
	— Не, по онова време Лий не работеше в Лейквю. Ръката ми беше счупена, по-късно ме оперираха. Но през онази вечер дежурният ортопед намести костта и ме превърза. Опита да ме остави в болницата, но полицаите имаха нареждания. Дадох на Дейв ключа си от къщи и го помолих да вземе няколко тетрадки, които бях скрил. И ме тикнаха в „Бънкоум“.
	— Какво е това?
	— Затвор за непълнолетни. Искаш ли още половин бира?
	— Не. — Гадеше й се. — Не, благодаря.
	— А кола? Имам предвид истинска кока-кола, а не всяка газирана напитка, която южняците наричат „кола“.
	Нуждаеше се от минутка да преодолее шока.
	— Добре, бих пийнала кола.
	Когато Зейн влезе в къщата, Дарби се замисли за майка си и как тя би я защитила във всяка една ситуация безрезервно. Защото го беше направила. Остана с нея в болницата, придружи я в полицията, присъстваше на срещите с адвокатите. Винаги беше до нея.
	Когато Зейн се върна и седна на масата, Дарби се приведе към него.
	— Нима майка ти е позволила да се отнесат така с теб?
	— Да, без никакви възражения.
	— В такъв случай си прав, че не е била жертва. Има също толкова голяма вина, колкото и баща ти. Сигурно си бил много уплашен.
	— По-скоро бях замаян. Нощта в затвора беше тежка. Докато лежах заключен в килията, нямах представа, че Брит се е измъкнала от стаята си в болницата. Греъм бил до леглото й, когато се събудила, заплашил я и я държал в пълна изолация. В стаята нямало телефон. Брит се промъкнала в съседна стая и се обадила на Емили. Леля ми вече била в болницата, за да разбере какво става.
	Докато Зейн разказваше, Дарби си представи как малкото момиченце, въпреки синините от побоя, слиза забързано по стълбите босо и по болнична нощница. И жената, която я обича и й вярва, я е извела от там. Завела я в полицията.
	— Пред участъка срещнали Лий. Инспектор Келър от полицията в Ашвил.
	— Така ли са се запознали?
	— Да. Той ги изслушал. Не знам доколко им е повярвал в първия момент, но ги е изслушал. Дейв успял да вземе тетрадките ми и отишъл право в участъка в Ашвил. Лий им повярвал достатъчно, за да постъпи като истински полицай. Провел телефонни разговори, задавал въпроси, за да потвърди фактите. Позвънил в хотела, където бяхме по Коледа, и установил, че съм пристигнал там с тежки травми. А, да, забравих, Греъм опита да убеди всички, че съм надрусан, но резултатите от изследванията показаха, че съм чист. Лий познаваше тогавашния началник на полицията в Лейквю и се срещнал с него, представил му доказателствата, които показвали, че версията на Греъм за ски екскурзията и падането с колелото не са верни. Лий дойде да ме вземе от „Бънкоум“ и даде временно попечителство на Емили. Освен това арестува Греъм и Илайза.
	— Лий заслужава прекрасна жена като Емили. Постъпил е геройски.
	— За мен е истински герой.
	— Вкараха ли ги в затвора?
	— Илайза излежа няколко години. Греъм остана на топло за седемнайсет години. Сега е на свобода.
	Дарби си спомни думите на Зейн отпреди малко: „Трябвало е да му дадат повече“.
	— Какво мислиш по въпроса?
	— Тук в Лейквю ги чака единствено унижение. Отнеха разрешителното на Греъм да практикува медицина до живот. Доволен съм, че прекара седемнайсет години в затвора.
	Това бяха думите на адвоката, но Дарби подозираше, че момчето в него е на друго мнение.
	— Ходил ли си му на свиждане?
	— Защо да го правя?
	— Смятам, че си постъпил правилно. Не съм психолог като сестра ти, но ходих на терапия след развода с Трент. Смятам, че е добре да прекъснеш всякаква връзка с тях. Те са те измъчвали. Освен това имаш други роднини, които са прекрасни. Много се радвам, че Емили и Лий са се влюбили. Така историята има щастлив край. Емили е истинската ти майка.
	— Да, във всяко едно отношение, което е важно за мен. Нека приключим с трагичните истории веднъж завинаги. Как почина майка ти?
	— Блъсна я кола. Шофьорът избягал.
	— Божичко, Дарби, много съжалявам. Хванаха ли го?
	Дарби поклати глава.
	— Тя обичаше да излиза и да тича по шест километра всяка неделя. Сутрин е много спокойно и тичаше по една велоалея. Според полицаите колата просто я е премазала и е продължила. Казаха, че е загинала на място. Надявам се наистина да е така. Намерили изоставената кола на около километър от мястото на катастрофата. Крадена била. — Дарби отпи глътка кола преди да продължи. — Собственикът на автомобила — мустанг, модел от 67-ма година — я реставрирал заедно със сина си и я оставили на алеята пред къщата. Легнали си, а на сутринта колата била изчезнала. Предположиха, че през нощта са я откраднали тийнейджъри, защото колата вонеше на алкохол и трева. Все пак са проявили известна съобразителност, защото след като блъснали мама, бяха изхвърлили бутилките, изпразнили пепелника и избърсали вратите и волана от отпечатъци. Полицията не откри отпечатъци и следи от ДНК.
	— Разпитаха ли приятелите и съучениците на сина на собственика?
	— Да. Разследваха много хора, но не откриха нищо. Това беше най-страшният ден в живота ми. Майка ми беше прекрасна.
	— А баща ти?
	— Той ни напусна, когато бях на четири години. Като в онази песен на Брус Спрингстийн. „Имах жена и дете в Балтимор, Джак. Един ден излязох с колата и забравих за тях.“ — Дарби сви рамене. — Въпреки това беше почтен човек.
	— Защо мислиш така?
	— Двамата имаха спестени пари, но той не ги пипна. Не взе колата, замина с автобуса и взе само дрехите и китарата си. Явно просто семейният живот не е бил за него.
	— Както би попитала Брит: Какво мислиш по този въпрос?
	— Не ме тревожи особено. Неприятно е, че той нарани майка ми. Тя го обичаше. Но аз го помня съвсем бегло. Винаги се държеше добре с мен и се питам дали не ни е изоставил, защото се е страхувал, че ако остане, ще се превърне в злобен, неудовлетворен човек.
	— Имаш много трезва преценка.
	— Двамата с теб сме зрели и разумни хора.
	— Трябва да… Но първо… — Зейн килна глава. — Сега ми хрумна, че освен на семейството ми, което включва Майк, Дейв и Морийн, не съм разказвал цялата сага на никого. Още не мога да проумея защо ти разказах всичко на пица и бира.
	— Хората обичат да споделят с мен.
	— Може и това да е. Е, сега, след като приключихме с травмите от миналото, заслужаваме десерт.
	— Десерт ли? — Дарби повдигна красноречиво вежди. — Импровизираната вечеря се превръща в истинско пиршество.
	— Имам шоколадови рулца.
	— „Литъл Деби“ ли?
	— Естествено.
	— Абсолютна класика. С удоволствие ще хапна няколко.


>>	15.

	Похапваха шоколадови рулца, докато се здрачаваше и залезът пламтеше над планината на запад.
	— Представям си следната идея за картина — каза Дарби. — Двамата седим тук, похапваме кексчета, гледаме залеза и слушаме ромоленето на водопада.
	— Вече ме убеди да си направя водопад.
	— Представи си го все пак. Трябва ти хранилка за колибрита.
	— Защо?
	— Заради колибритата — отвърна тя кратичко. — Някои от цветята, които смятам да засадя, привличат колибрита, пойни птици, пеперуди. Но ще оценят и хубава хранилка. Толкова е приятно тук. Мога да си играя в двора ти цяла вечност.
	— Не се съмнявам.
	— Но за днес приключих. Ще отида да сложа съдовете в съдомиялната като благодарност за вечерята.
	— Бих могъл да ти кажа, че няма нужда, но защо да го правя?
	Дарби стана, събра чиниите, почисти масата. Зейн влезе след нея и остана да я гледа как ги слага в миялната.
	— Знаеш ли какво се сетих? — рече той. — Не сме говорили за целувката пред стадиона.
	— Трябва ли?
	— Ето какво мисля аз по въпроса. Ти си ми клиент и аз съм ти клиент. Мисля, че това неутрализира професионалните ни взаимоотношения.
	— Съгласна съм.
	— Вече установихме, че сме зрели и разумни хора. Аз съм красавец с готино име, а ти си секси жена, която изглежда страхотно с работни панталони.
	— Вярно е.
	— Може би трябва да излезем заедно на вечеря или на кино. Или…
	Дарби се обърна и се облегна на шкафа.
	— Ти вече ме почерпи бира и половина, пица и шоколадови кексчета. Това покрива вечерята.
	— Оценявам практичността ти. Тогава да отидем да гледаме някой филм?
	— Съгласна съм за филма. Но съм заинтригувана и от другото предложение, което щеше да направиш.
	Зейн пристъпи към нея и я погледна в очите. Да, погледът й беше заинтригуван и доста развеселен.
	— Имам Нетфликс и всички филмови канали. Мога да избера филм за две минути.
	— Имаш ли пуканки?
	— Да, за микровълнова.
	— Изкушаваш ме. — Особено когато постави ръце върху ханша й, също като пред стадиона. — Приятно ще ми е да гледаме филм, а подозирам, че и другото ти предложение ще ми хареса. Но…
	Зейн спря на сантиметри от устните й.
	— Май следващите ти думи няма да ми харесат.
	— Много съм мръсна — напомни му тя. — Предпочитам да продължим, когато съм чиста и по-подходящо облечена.
	— Можеш да се изкъпеш в банята. А и панталонът ти ми харесва. Много отива на работните ти обувки.
	— Благодаря, много си мил. Но имам друго предложение. Ако утре вечер си свободен, мога да се изкъпя вкъщи след работа и да дойда към девет часа да гледаме филм. И ако тогава и двамата сме в подходящо настроение, ще опитаме другото ти предложение.
	Зейн обичаше да преговаря.
	— Ела в осем и половина и първо ще пием коктейли.
	— О, коктейли. Колко изискано. Непременно трябва да съм чиста, щом ще пием коктейли.
	— Добре. Какъв филм искаш да гледаме?
	— Тъй като филмът е просто прелюдия, нека не е сълзлив. Някой приключенски или романтична комедия.
	— Ти наистина си интересна жена.
	Тогава Зейн се наведе за целувка и Дарби откликна, като се надигна на пръсти и го обгърна с ръце.
	Страстта му се разгоря и ръцете му започнаха да се плъзгат по тялото й, надолу по гърба, обгръщаха я, запечатваха я в паметта му.
	Усети как тя се отпуска все повече.
	Накрая се отдръпна мъничко и тя го погали по бузата, а сърцето й биеше в такт с неговото.
	— Може пък да харесвам мръсни жени.
	— Господи. — Тя въздъхна развълнувано и устните й потрепнаха на милиметри от неговите. — А имах толкова разумен план. Ако искаш да го променя, трябва да ме убедиш.
	Зейн отново прилепи устни в нейните, този път по-разгорещено, по-страстно. Когато я хвана за бедрата, тя се надигна и обгърна с крака кръста му.
	— Добре, съгласна съм — заяви задъхано тя и го целуна отстрани по врата. — Миришеш много по-добре от мен. Май трябва първо да се изкъпя.
	— После.
	— Добре — промълви тя, докато той я носеше към спалнята. — Трябваше да попълвам документи.
	— Аз също.
	— Обожавам къщата ти. Вероятно бих правила секс с теб само за да видя как си обзавел горния етаж.
	— Чак сега ли ми го казваш?
	Дарби се разсмя, зарови отново лице във врата му, но вдигна рязко глава, когато той я пренесе през отворената двукрила врата към голямата спалня.
	— Божичко, невероятна е!
	— После ще разгледаш.
	— Не, не ме оставяй на леглото. Дрехите ми…
	— Бързо ще ги съблечем. А и имам резервни чаршафи.
	Той я метна на леглото и я последва бързо. Хвана я за ръцете и я целуна жадно.
	Вероятно беше точно така. Дарби беше предизвикала жажда в него още при първата им среща, заинтригува го още при първия им разговор. А след това го срази пред стадиона.
	Сега можеше да й се наслади необезпокоявано.
	Ръцете й бяха стегнати, силни, устните й — меки и гладки, кожата на лицето й — гладка и нежна като коприна. Стегнати мускули, меки гърди.
	Тя представляваше поредица от очарователни противоречия.
	Зейн съблече тениската й и тя веднага му върна услугата. Още плът, още мускули. Тя прокара твърдата си длан по гърдите му и въздъхна доволно.
	— Ммм, да.
	Зейн искаше за малко просто да я погледа, но ръцете му не можеха да се спрат. Когато разкопча и свали сутиена й, той си помисли „Ммм, да“ и улови едната й гърда с уста.
	Дарби изви гръб, а той започна да се бори с катарамата на колана й и копчетата на панталона й, нетърпелив да продължи нататък.
	Задъхан, опита да се овладее, да действа малко по-деликатно и леко се отдръпна.
	— Трябва да забавя малко.
	— Не — заяви твърдо тя и се изви, за да му помогне да я съблече. — Не спирай.
	— Слава богу.
	— Остави на мен… — Дарби протегна ръце и бързо и ловко разкопча колана му. Смъкна панталона му и двамата се претърколиха, за да може той да изрита досадната дреха.
	Нямаше защо да се бавят. Дарби искаше да се любят бързо и страстно, освободено. Тук, с него, искаше и двамата да изгубят контрол, искаше да се потопи в инстинктивното отчаяние на нагона. Да бъде докосвана, да бъде желана, да усети пулсиращата му нужда в синхрон със своята.
	Когато той проникна в нея, най-накрая, най-накрая, удоволствието я прониза като стрела.
	Бедрата й се задвижиха ритмично; пръстите й се преплетоха в неговите, докато се наслаждаваше на мощта му. Разтърси я оргазъм, който я остави разтреперана и задъхана.
	Благодарна.
	Но неговите тласъци продължиха и удоволствието отново се надигна. Тя се остави трескавият ритъм да я понесе. Когато отново получи оргазъм, когато ръцете, които стискаха неговите, се отпуснаха немощно, той свърши заедно с нея.
	Останаха за миг един върху друг, за да си поемат въздух. Зейн се претърколи по гръб и останаха да лежат с допрени бедра, вперили очи в тавана, замаяни, като оцелели след корабокрушение.
	— Вече официално мога да заявя, че харесвам мръсни жени — рече запъхтяно Зейн.
	Смехът й се разнесе из стаята.
	— А аз изглежда харесвам атлетични мъже. Но не прекалено мускулести. — Тя протегна ръка и потупа плочките на корема му. — Това малко ме плаши. Ще те огледам по-добре, веднага щом спре да ми се вие свят.
	— Е, можем да наречем това светкавичен рунд.
	— Само че и двамата спечелихме.
	— Да, така е. Отдавна не ми беше излизал късметът, затова стана толкова светкавично.
	Приятно беше, помисли си Дарби, че могат да лежат, доволни от секса и просто да разговарят.
	— От колко отдавна?
	— Около девет месеца, може би десет. — Зейн се чувстваше прекалено зашеметен, за да пресметне точно. — Имах нещо като връзка. Не беше сериозна, но се виждахме редовно. Когато реших да се прибера в Лейквю, тя ме подкрепи, защото ме разбираше. И решихме да спрем със секса.
	— Девет или десет месеца? — Дарби изсумтя презрително. — Това не е нищо. Аз съм на сухо двойно по-дълго.
	— Защо?
	— Имах ненормален бивш съпруг, изпълнена бях със съмнения, реших да се отдам на работата, изгубих майка си, реших да се преместя и да започна на чисто в нов град. Един куп причини.
	— Да, разбирам.
	— Но сега вече съм наясно със себе си. Мисля, че просто и двамата се оказахме готови по едно и също време.
	Зейн се надигна на лакти и я погледна.
	— А дали си готова за още един опит?
	— Първият път се получи, защо не? Само че вече е крайно наложително да се изкъпя. Доколкото видях, банята ти е просторна. Има място за двама разумни и зрели хора.
	— И много топла вода.
	— Отлично. Но няма да облека мръсните дрехи след като се изкъпя. Имам резервни в пикапа, защото никога не се знае кога ще потрябват.
	Ръждивочервена, помисли си в този миг Зейн. Косата й е ръждивочервена.
	— В случай че правиш секс ли?
	— В случай че цялата се оплескам с кал или си скъсам панталоните. — Дарби стана от леглото. — Отивам да ги взема. Връщам се след малко.
	— Почакай, така ли ще излезеш?
	Тя приглади коса.
	— Как?
	— Гола. Между другото, имаш страхотно тяло.
	— Пикапът е пред вратата, а и наоколо няма никой, който вече да не ме е виждал гола. Идвам след две минути.
	След като Дарби хукна навън, Зейн се надигна. Не се смяташе за прекалено срамежлив, но не би излязъл гол навън.
	Жената, която остави в Райли, не излизаше гола и от банята. Освен това не излизаше от къщи без да се гримира и да си направи прическа. А май никога не беше виждал Дарби с грим.
	Ако някой го беше попитал, щеше да отговори, че тя дори не е негов тип. И въпреки това нямаше търпение да се изкъпят заедно.
	Той стана, отиде до вратата на терасата, отвори я и се спря да погледа как голата Дарби вади сак от пикапа. Тя погледна нагоре, разсмя се и разпери ръце.
	— Ако бях излязла гола до колата в Балтимор, щяха да ме арестуват.
	Зейн можеше да се закълне, че в гърдите му се разля топлина.
	— Приличаш на нимфа така гола, обгърната от лунна светлина.
	— На какво приличам?
	Зейн се разсмя.
	— На горските феи от митологията.
	— Така може. Да мина ли през кухнята за вода?
	— Тук в дрешника има малък хладилник.
	— Как не се досетих. Добре, качвам се направо горе.

	* * *

	Дарби се събуди по навик преди зазоряване. Остана да лежи неподвижно, замислена за факта, че се събужда в леглото на Зейн. Нямаше намерение да остава, а подозираше, че и той не беше очаквал тя да остане. Сексът между двама разумни и зрели хора беше едно. Но да прекарат заедно нощта, създаваше много по-голяма интимност.
	След секса в банята изгладняха и нападнаха шоколадовите рулца, после хапнаха бисквити, а това незнайно как доведе отново до секс. А третият път — вече подобен на бавен танц — ги изтощи окончателно.
	Затова, когато той промърмори: „Остани да спиш тук“, Дарби се съгласи сънено и заспа.
	И сега беше изправена пред проблем. Трябваше да стане и да се приготви за работа повече от час преди Зейн. Отдавна не беше прекарвала нощта с мъж и се надяваше, че не е изгубила уменията си на нинджа.
	Изчака очите й да привикнат с тъмнината и огледа внимателно разположението на мебелите. Отдясно се намираше вратата към терасата, банята, а дрешникът беше отляво. Скринът и диванът — от двете страни на леглото.
	А на пейката в долната страна на леглото беше оставила сака. Не помнеше къде е хвърлила дрехите си снощи, но все щеше да ги намери.
	Стана тихо от леглото и пристъпи на пръсти към пейката, като опипваше пода за дрехите си. Намери сутиена, тениската и протегна ръка към сака.
	— Защо се промъкваш в тъмното?
	Дарби се стресна, мислеше, че Зейн спи.
	— По дяволите. Вече не съм тиха като нинджа. Извинявай, че те събудих.
	— Спя много леко.
	— Виждам. Заспивай. Аз ще се облека в банята. Но така и така си буден, да те попитам, намира ли ти се резервна четка за зъби?
	— В шкафа с чаршафите на втория рафт има кошница за гости, както ги нарича Емили. Навън още е тъмно.
	— Всъщност вече се развиделява. Хайде, заспивай.
	Дарби се затвори в банята и взе набързо душ. Както обикновено, се намаза със слънцезащитен крем, който носеше в сака. Облече се и намери четката за зъби там, където Зейн й каза.
	Сега само трябваше да си открие панталоните, където бяха коланът, телефонът, клещите и шепа монети.
	Възнамеряваше да се измъкне тихо, но когато отвори вратата, видя, че в спалнята свети, а Зейн стои по боксерки до отворената врата на терасата.
	— Развиделяването е границата между деня и нощта — каза той. — Досега не се бях замислял.
	— Прекрасно е, че птиците се будят призори и толкова се радват, че посрещат новия ден с песен. — Тя отиде при него и го целуна по рамото. — Съжалявам, че те събудих.
	— В банята ми имаше жена и се замислих за голото й мокро тяло. Как да заспя?
	— След като вече си станал, ще ми се довериш ли да приготвя кафе?
	Зейн се обърна и я огледа.
	— Искаш да направиш кафе?
	— Да. Особено ако имаш корнфлейкс. Не че кексчетата не са приемлива закуска, но се опитвам да огранича сладкото до събота и неделя.
	— Имам корнфлейкс.
	— Чудесно. А плодове?
	— Май имам банани.
	— Тогава ще приготвя и закуска. — Тя отново го целуна леко и тръгна към вратата, като по пътя събра останалите дрехи.
	Когато Зейн слезе долу, Дарби вече беше отворила стъклените врати на голямата дневна и беше пуснала утрото вътре. Подредила беше масата на верандата и беше изровила отнякъде подложки за сервиране, които той никога не използваше, салфетки и дори малка вазичка, от която се подаваха растения — приличаха му на пъстри плевели. Донесла беше купички, захарница, каничка със сметана, кана със сок и чаши.
	С изключение на кутията с корнфлейкс, масата изглеждаше изискано подредена като в парижко кафене. Забеляза, че е оставила обувките си до задната врата и се разхожда боса.
	— Не знаех колко ще се забавиш, затова изчаках с кафето. А и ми отне известно време да разгадая сложната ти кафемашина.
	Тя отиде до въпросната сложна машина и постави една от големите му чаши за кафе.
	— Отиди да седнеш, аз ще донеса кафето.
	Все още сънен, Зейн седна на масата, докато машината забръмча и изпълни въздуха с ухание на кафе.
	Дарби изнесе чашите — едната само две трети пълна. Когато остави другата пред него, той изгълта половината наведнъж, за да се разбуди.
	— Пиеш кафето черно. Не разбирам хората, които пият кафето чисто. Аз не обичам особено кафе. — Тя допълни чашата си с мляко и изсипа вътре цели три лъжички захар.
	— Това вече не е кафе.
	— Именно. Но все пак ми помага да се разсъня.
	Зейн поклати глава, сипа корнфлейкс в купата й, а после и в своята. Дарби заля корнфлейкса си с мляко и наряза половин банан. Подаде му остатъка.
	— Искаш ли?
	— Щом предлагаш.
	Преди да успее да вземе плода от ръката й, тя го наряза в купата му.
	— Няма ли да си сложиш и захар? — попита Зейн.
	— Предпочитам обикновен корнфлейкс. А виждам, че ти си смесил в кутията корнфлейкс с мед с корнфлейкс с горски плодове.
	— Да.
	— Допада ми. Ще направя същото вкъщи.
	Храниха се мълчаливо, докато Зейн не посочи с лъжицата си към вазичката.
	— Това не са ли плевели?
	— Диви цветя — поправи го тя. — Характерни за района. В гората около къщата ти е пълно с тях. Трилиум, диви теменужки, здравец. Виждам, че трябва да ти взема книга, за да научиш какви съкровища има в двора ти.
	Зейн пийна кафе.
	— Изглеждаш прекрасно сутрин. И миришеш на плаж.
	— Благодаря. От слънцезащитния крем е. Мажа се през няколко часа, но уханието на плаж избледнява под мириса на пот и пръст. Което ми напомня, че трябва да тръгвам за работа.
	— Хората ти още не са дошли.
	— Но скоро ще пристигнат. — Дарби стана и започна да събира съдовете.
	— Аз ще разчистя. Все пак ти приготви закуската.
	— Подредих масата и макар да не умея да готвя, компенсирам с декорацията. Ще занеса чиниите вътре, защото смятам да си открадна една кока-кола за по-късно.
	Зейн внесе останалите съдове след нея, извади кола от хладилника и й я подаде.
	— Остава ли уговорката за филм и пуканки?
	Очите й грейнаха.
	— Разбира се. В осем и половина?
	— Да. — Зейн обгърна хълбоците й с ръце и я притегни към себе си. Целуна я така, че да го помни до следващата им среща.
	Тя зарови пръсти в косата му.
	— Ако дойда в осем, ще имаме време да ми покажеш къщата, както обеща.
	— Тогава заповядай в осем — отвърна той и я целуна отново.


	Дните минаваха, зидът беше почти готов и Дарби работеше по няколко проекта едновременно, доволна, че има нови поръчки. Неочаквано и за двамата, прекарваше повечето нощи в леглото на Зейн.
	Не мислеше за бъдещето на връзката им. По отношение на бъдещето мислеше само за работата си, за мястото си в Лейквю, за живота, който възнамеряваше да си изгради тук.
	Въпреки това в деня, в който огледа завършената стена, разделяща двете нива на двора, долното ниво насипано с богата почва, готова за засаждане, си помисли за Зейн.
	Каквото и да се случеше между тях, градината щеше да му остане като спомен от нея.
	— Невероятно красиво е. — Гейб застана до нея с доволна усмивка. — Никога не бях участвал в създаването на нещо толкова забележително. Истинска красота.
	Дарби облегна лакът на рамото му. Момчето беше с няколко сантиметра по-високо от нея.
	— Ще стане още по-красиво, когато насадим цветята.
	Хали прегърна Гейб през другото рамо и го стисна леко.
	— Да се залавяме за работа.
	— Рой, би ли отишъл да помогнеш на Ралф със зида отзад? Ние с Хали и Гейб ще се заемем с цветята.
	Рой свали фирмената си шапка, повя си с нея и я нахлупи обратно върху рошавата си коса.
	— Госпожице Дарби, ще ме уморите от работа.
	— На мен ми изглеждаш доста жив. Трябва да довършим колкото се може повече днес. Утре ще вали.
	Рой погледна намръщено към небето и килна шапка назад.
	— Не виждам облаци.
	— Довери ми се. Или поне се довери на Националната метеорологична служба. Довечера ще загърми, а утре ще завали като из ведро. Тогава ще можеш да спиш до късно.
	Рой се ободри.
	— Мога да спя и цял ден.
	Дарби докара цветята и скочи от ремаркето, за да може Хали да й ги подава, а тя на свой ред да ги подава на Гейб. Тримата трябваше да обединят сили, за да пренесат лагерстремията до другия край на двора, където искаше да засади дървото.
	След като подредиха всички растения, Дарби се отдалечи на известно разстояние и огледа какво се е получило.
	— Гейб, размени местата на планинския лавър и азалията. Да, така изглежда по-балансирано. Ще стане страхотно. Грабвайте лопатите. Отивам да видя как върви при Рой и Ралф.
	Зидът добиваше форма, докато Рой и Ралф работеха и се разбираха само с изръмжавания, а Рой слушаше кънтри музика на айпода си.
	Тук щеше да насади люляк заради прекрасния цвят и превъзходния аромат, по един от двете страни, като рамка за многобройните цветове и форми на растенията между тях.
	И когато Зейн седнеше в задния двор, заобиколен от благоуханните цветя и малката градинка с подправки, щеше да си спомня за нея.
	Дарби надигна бутилката с вода, след което отново се зае за работа.
	По едно време Хали се провикна:
	— Шефе, искаш ли да видиш как изглежда преди да започнем със сламата?
	Дарби погледна часовника си.
	— Да, идвам. След като приключите тук, можете да си тръгвате. — Тя смушка Рой в ребрата. — Вие двамата също.
	— Нямам търпение!
	— Зейн ще се прибере скоро — отбеляза Хали, когато двете с Дарби тръгнаха обратно към предната част на къщата.
	— Каква гледка само го чака.
	— Ще го изчакаш ли да си дойде?
	— Зависи.
	Хали спря, достатъчно далеч, че да не ги чуе Гейб отпред и двамата мъже в задния двор.
	— Сутрин, когато Зейн се спира да погледа как работим преди да потегли за работа, из въздуха витае… — Тя описа с пръсти кавички във въздуха.
	— Какво? — Дарби повтори жеста.
	— Не съм клюкарка, но те уверявам, вече едва ли е голяма тайна, че със Зейн… прекарвате доста време заедно.
	Дарби не се беше замисляла изобщо по въпроса.
	— Не е тайна. Просто се срещаме дискретно.
	— Щом казваш. — Хали я потупа по рамото. — Той е, както би се изразила баба ми, добър улов.
	— Не съм тръгнала на лов…
	— Шефе, всички го правим. Такава е човешката природа.
	Дарби премисляше думите й, докато се миеше, след като всички си тръгнаха. Може би, само пробно, щеше да му предложи да не са толкова дискретни.
	Качи се в пикапа и пое към къщи. Спря долу на пътя и погледна към върха на хълма. Въздъхна доволно, когато видя дългия извит зид, обгърнат от цветя.
	— Добра работа — промърмори на глас. — Направо отлична.
	Едва се беше изкъпала, когато получи съобщение от Зейн.
	— _Нямам думи. Дължа ти бира, бутилка вино и половината от лазанята, която купих на път за къщи. Връщай се тук._
	Искаше да се върне, може би прекалено силно. Но огледа занемарения си дом.
	— _Почакай докато се стъмни и лампите се включат. Тогава ще онемееш. За съжаление, ще откажа бирата и лазанята. Трябва да наваксам с бумащината. Когато се стъмни, излез да се разходиш на двора._
	— _Непременно. Не се претоварвай. До утре._
	Никой ли не гледаше прогнозата за времето? Вместо това обаче написа само:
	— _Лека нощ._


	Бурята връхлетя с гръмотевици и силен вятър. Дарби спеше толкова дълбоко, че не усети най-силните тътени. Събуди се цял час преди зазоряване. Остана да лежи на тъмно, вперила очи в светкавиците и заслушана в оглушителния дъжд.
	Сънените й мисли скачаха от водопада (нямаше търпение да се залови с него!) на счетоводните книги, в които беше попълнила цялата актуална информация. Той дали беше буден?
	Ако беше отишла при него снощи, сега нямаше да е сама сред страшната буря. Но пък тогава бумагите нямаше да са готови. Каза си, че понякога са нужни компромиси и остави мислите си да се реят.
	Когато една мълния освети стаята като театрална сцена, реши да стане. Отиде в кухнята, направи си кафе и го изпи пред отворената врата на завет от буреносния вятър.
	Каква гледка, помисли си, докато наблюдаваше как електрическият заряд на мълниите раздира небето като напукано стъкло и осветява мрачния релеф на планината преди отново да я потопи в тъмнина.
	Това я накара да осъзнае колко е сама. Все едно се намираше на остров сред бушуващо море. С предостатъчно храна, напомни си, здрав покрив над главата и електричество, поне за момента. Щом й хрумна това, събра фенерчетата из къщата, провери батериите, напълни няколко кани с вода и реши, че скоро трябва да си купи малък генератор.
	И куче. Кучетата бяха приятна компания. Определено трябва да си вземе куче.
	Но сега моментът беше напълно подходящ да разкара грозните тапети.
	Към обяд бурята беше утихнала и дъждът продължи да вали, но вече по-спокойно, а във въздуха се заиздига пара. След няколко почивки, за да се успокои от изнервящата задача, Дарби остърга и последното упорито парченце тапет в кухнята.
	— Най-накрая! — промърмори тя и вдигна шапка, за да избърше лице. — Преборих те, проклетнико!
	Кухнята й приличаше на бойно поле, но беше спечелила битката. Сега трябваше да измие стените, които се оказаха отровнозелени на цвят, да ги изчака да изсъхнат — вероятно доста дълго — да замаже неравностите и да ги боядиса.
	Прескочи купчина сразени тапети и клекна, за да извади кофа изпод един от столовете. Стресна се, когато на касата на вратата се потропа.
	На прага стоеше Зейн, с влажна коса и черен костюм.
	— Боже, как ме уплаши! Не те чух да пристигаш в този дъжд. — Непременно трябва да си взема куче, помисли си отново. — Защо си с костюм?
	— Тази сутрин ходих в съда.
	— Изглеждаш различно. В хубавия смисъл на думата.
	Той огледа бойното поле и се усмихна.
	— Чистиш ли?
	Дарби се изправи и посочи с пръст купчините изпокъсани тапети.
	— Убих ги.
	— Доколкото виждам, си действала при самозащита. Ще те отърва от затвора.
	— Лепили са нови тапети върху старите. Представяш ли си?
	Зейн огледа стените.
	— Цветът на стените е по-отвратителен и от тапетите.
	— Знам, знам. Май ще се наложи да повикам свещеник, шаман, бяла вещица или някой подобен да дойде и да прогони злите духове на интериорния дизайн.
	— Да не би да си пускала и няколко перални междувременно? Мирише на прах за пране.
	— Омекотител. Разреден с гореща вода разтваря лепилото за тапети.
	— Откъде знаеш?
	— От интернет. Внимавай да не си накапеш обувките, изглеждат скъпи. Обяд ли носиш в тази торба?
	— Къщата ти ми беше на път и имам няколко свободни часа преди да се върна в кантората. Взех китайска храна.
	— Взел си китайска храна? — Май се влюби поне мъничко в него, докато го гледаше как стои в задушната кухня с грозни стени, облечен със скъпия си адвокатски костюм и обувки, с торба с китайска храна в ръка.
	— Исках да проверя дали си добре. Бурята сутринта беше страховита. По пътя е пълно с изпопадали клони и повалени дървета. Освен това исках да те видя.
	Значи и тя щеше да е честна.
	— Хали спомена, че тя, а и други хора, подозират, че сме двойка.
	— Вече не си в Балтимор — каза той и килна глава. — Притеснява ли те, че хората те обсъждат?
	— Не. Но си помислих, че може да притесни теб.
	— Защо?
	Тя въздъхна.
	— Не знам точно. Забравила съм какво е да имаш връзка. Освен това съм нова в града, а ти си завърналият се блуден син.
	А досега, помисли си той, връзката им се състоеше от вечери, нощи и утрини, прекарани в дома му.
	Това можеше да се промени.
	— Заета ли си в събота вечер?
	— Трябва да си проверя графика…
	— Дали ще успееш да отделиш време за вечеря в „Гранди“?
	— Мисля, че ще мога да я вмъкна.
	— А сега какво ще кажеш за свинско в сладко-кисел сос?
	— Звучи апетитно. Искаш ли да обядваме навън на верандата? Там би трябвало да е по-прохладно от тук. И със сигурност гледката е по-приятна.
	— Чудесно.
	— Само да се измия. Не, не ме докосвай. Ужасно съм мръсна.
	— Но тук виждам чисто местенце. — Той повдигна брадичката й и я целуна.


>	Трета част
>	От корените до цвета

E>
	Добрите сърца са градината.
	Добрите мисли са корените.
	Добрите думи са цветята.
	Добрите дела са плодовете.
@	Хенри Уърдсуърт Лонгфелоу
E$
E>
	Земята е суха и напукана само за онези със сухи и напукани души.
@	Уолт Уитман
E$

>>	16.

	На следващата вечер, макар Дарби да отказа първоначално, Зейн отиде у тях, за да й помогне в битката с тапетите.
	— Нямаш представа в какво се забъркваш.
	— Мислиш, че не мога да се справя, но дойдох подготвен. — Той й показа шпаклата, която си беше донесъл.
	— О, лъскава и новичка. Но не за дълго. Хайде, ела да ти покажа бойното поле. И още отсега ти казвам, ако размислиш и си тръгнеш, няма да ти се сърдя.
	— Очевидно се съмняваш не само в уменията ми, но и в издръжливостта ми и в… Мили боже! — Зейн зяпна стените в спалнята й. — Какво е това?
	— Това е врагът. Чудовищен е, нали?
	Зейн предпазливо прокара ръка по тапета, за да опипа странния релеф.
	— Прилича на кръстоска от изоставен бордей и адска дупка. Как спиш тук?
	— Със затворени очи.
	— Все пак. Май ни трябва подкрепление. Или, още по-добре, напалм.
	— Мислех да започнем от банята. По-малка е.
	Зейн прекоси коридора след нея и зяпна ококорено рибите.
	— Странно е, но са малко смешни.
	— Нямаше да говориш така, ако те гледат, докато се къпеш.
	— Не са чак толкова зле. Ще преборим врага. Покажи ми какво да правя.
	След трийсет минути Зейн погледна към парчето почистена стена и крещящо синята боя, която се показа отдолу. Хвърли поглед към съседната стена, за да види докъде е стигнала Дарби. Отлепила беше повече тапети, но все пак имаше по-голям опит от него.
	— Нуждаем се от подкрепление — заяви той. — Ще мобилизирам Майк.
	— Зейн, не мога да го карам да…
	— Аз ще го накарам. Имаш ли бира, вино, храна?
	— Да.
	Той извади телефона си и Дарби премълча възраженията си. Особено след като огледа стените и пресметна колко часа ще им трябват, за да се справят с кошмарната гледка в спалнята й.
	— Съгласен е. Каси също ще дойде. Тя е сменяла тапети и още пази инструментите. — Зейн прибра телефона в джоба си.
	Дарби харесваше Каси — беше инструктор по йога, правеше керамични съдове и прибавяше жизнена, ню ейдж енергия към лежерното излъчване на Майк, компютърния специалист.
	— Много мило от тяхна страна. Просто малко се притеснявам.
	— Защо? Те знаят, че къщата се нуждае от ремонт.
	— Не за това. Притеснявам се, че сексапилът ми ще разсее Майк и ще вземе да се пореже.
	— Много смешно — отвърна Зейн, грабна я и я притегли към себе си.


	Докато Зейн и Дарби сваляха тапети с Майк и бъбривата Каси, Илайза прибираше чиниите от вечерята.
	Греъм дори похвали опита й да сготви пиле с ориз и беше изял голяма порция, въпреки че оризът стана лепкав, а пилето сухо.
	Затова го обичаше толкова. Смяташе, че той се приспособява добре. След като си поднови шофьорската книжка, настояваше тя да го придружава навсякъде. Постепенно си възвърна самоувереността.
	Илайза знаеше, че новата работа не му се нрави. Унизително беше да е продавач в магазин за медицински консумативи, но тази длъжност отговаряше на условията за предсрочно освобождаване, а сега, след като можеше сам да ходи с колата до търговския център, се чувстваше по-независим.
	В началото и тя не харесваше работата си — задължително условие за нейното освобождаване. Но сега, след като Греъм се прибра и я накара да напусне, тя установи, че общуването с хората й липсва.
	Нямаше никакви познати и откакто той взе колата, Илайза по цял ден стоеше вкъщи и бездействаше. Предишният й живот, партитата, клубът, обедите с приятелки сега й се струваха като сън.
	Прецени внимателно в какво настроение е Греъм и приготви коктейли. Мръсните чинии можеха да почакат. В крайна сметка разполагаше с цял ден утре да се заеме с тях.
	Занесе чашите в дневната и седна до него. Той я целуна по бузата, а тя вдигна крака на дивана.
	— Благодаря, любима.
	— Навън е много приятно. Може да излезем на разходка.
	— Съседите са прекалено любопитни.
	— Вероятно си прав. — Тя облегна глава на рамото му. — Греъм, мислех си, че е добре да имам своя кола.
	— Защо?
	— За да ходя на пазар и да върша различни задачи.
	— Правиш това в почивните дни.
	— Да, но понякога се сещам за нещо през деня, а знам колко мразиш да те карам да спираш тук и там на връщане от работа.
	Бръчките около устата му се задълбочиха.
	— Трябва да организираш времето си по-добре. Нямаш други ангажименти, Илайза. Не ти се налага да ставаш рано всяка сутрин и да ходиш на унизителна, ниско квалифицирана работа, нали?
	— Да. — Илайза инстинктивно потри бедрото му. — Знам колко ти е неприятно, но няма да работиш там вечно. След време ще можем да заминем където поискаме и да започнем на чисто. Всичко ще бъде като преди, Греъм. Ще си купим хубава къща, ще станем членове на кънтри клуба. Може да пътуваме и да…
	— Малоумна ли си?
	— Греъм.
	— И откъде ще вземем пари за всичко това? Проклетите адвокати ни обраха почти до шушка.
	— Знам, знам. — Тя продължи да потрива крака му. — Но имаме малко пари, а аз имам и попечителски фонд. Може…
	Греъм плисна коктейла в лицето й и я заслепи, затова не видя как замахва да я удари.
	— Моля те, недей. Последния път обеща повече да не ме биеш. Нещата не стоят като преди, Греъм, не мога повече…
	— Нищо не е като преди. — Той отново я зашлеви. — _Твоят_ попечителски фонд, глупава, егоистична кучко… — Блъсна я на пода и я удари отново, когато тя опита да се отдалечи с пълзене. — Искаш голяма къща, кънтри клуб и проклета кола, за да можеш да правиш каквото си поискаш, докато аз се унижавам, като продавам апарати за кръвно, така ли?
	Когато я вдигна и я блъсна в стената, тя опита да се изплъзне от хватката му, но той изви ръката й и от болката коленете й омекнаха.
	— Какво правиш по цял ден, а? Нищо! Седиш и мислиш за какво да се оплачеш. Не можеш дори да сготвиш прилична вечеря. Безполезна кучка!
	— Престани, престани.
	— Искаш кола значи? Искаш кола, за да отидеш в някой мотел и да се срещнеш с мръсника, с когото си се чукала, докато аз бях заключен в кафеза като животно.
	— С никого не съм била. Чаках те.
	— Лъжеш. — От последвалия удар в корема щеше да се превие на две, ако той не я държеше притисната в стената. — Не можеш да изкараш и два дни без секс. Познавам те добре.
	— Но само с теб.
	— С мен. — Той вдигна полата й и смъкна грубо бикините й. Болката беше непоносима. Докато я изнасилваше, опряна до стената, тя чувстваше единствено болка, нямаше я тръпката и дълбоката, извратена възбуда.
	А когато той приключи и тя се свлече разплакана на колене, той отстъпи назад и закопча панталона си.
	— Вече дори и в секса не те бива.
	Ритна я, но без особена сила. Прекрасната му наелектризираща ярост беше отслабнала. Той отиде в кухнята и погледна с отвращение към мръсните чинии в мивката. И си направи нов коктейл.


	След като клиентите си тръгнаха, Зейн остана да седи замислен на бюрото. Клинт и Трейси Дрейпър оставиха у него неприятно усещане. Консултацията, която поискаха, беше странна — спор за границата между два имота. Имаха желание да съдят съседа си за земя с общ размер около шест квадратни метра. Тъй като Дрейпър бе установил, че тази земя е негова след геодезическо изследване, проведено от самия него, нямаше кой знае какви шансове. Но онова, което притесняваше Зейн, бяха самите клиенти.
	Фактът, че Дрейпър — до катарамата на колана си — изглеждаше като истински селянин, не притесняваше Зейн. Но твърденията му, че синът на съседите им е педал, го тревожеха сериозно.
	Още по-силно впечатление от грубите изказвания на Дрейпър му направи фактът, че госпожа Дрейпър през цялото време седя със сведени очи и не обели думичка.
	Зейн познаваше семейство Дрейпър — планинци, които живееха в уединение. Още като дете беше чувал да им се носи славата на изпълнени с предразсъдъци хора, които създават проблеми. Направи му впечатление, че Клинт, най-младият Дрейпър, иска да запази тази репутация.
	Зейн стана от стола и започна да крачи из кабинета. Взе бейзболната топка и поглади шевовете.
	Помнеше бегло по-голямата сестра на Трейси. Стори му се странно, че когато споменаваше за сестра й или задаваше въпрос на Трейси, тя поглеждаше към съпруга си — сякаш искаше разрешение преди да отговори.
	Не беше странно, помисли си Зейн, а показателно.
	Той остави топката на бюрото и излезе в приемната.
	— Семейство Дрейпър изглеждаха навъсени, когато си тръгнаха — отбеляза Морийн.
	— Да, защото им казах, че проведеното лично от тях геодезическо изследване няма да бъде прието в съда при спор за няколко квадратни метра земя. Отгоре на всичко съседите им използват въпросното парче земя от двайсет години, поддържат го и са насадили жив плет върху него. След като им казах, че ако искат да заведат дело по този въпрос, трябва да наемат професионален геодезист, Дрейпър реши, че съм тъп градски адвокат, който не разбира нищо.
	— Видя ли лепенката на пикапа му? — обади се Гретчен — беше дребна, атлетична блондинка с остър като бръснач ум. — Извинявайте, че ви прекъснах.
	— Няма нищо. Каква лепенка?
	— С надпис: „Няма да ми вземете пушката, но може да отнесете някой куршум“.
	— Очарователно — каза кисело Зейн. — Морийн, какво знаеш за Трейси? Не я помня изобщо, но познавах бегло сестра й.
	— Почти нищо. По-малка е от моите деца. Баща й е механик. Караме колите си в неговия сервиз. Любезен и приятен човек е.
	— Да, сетих се. Баща й е господин Алдо.
	— Майката е срамежлива, но дружелюбна жена. Работи в пекарната. Семейство Дрейпър обаче са от планинците, не от езерняците.
	— Да, помня.
	— Доколкото знам, децата им, четири момчета, бяха на домашно обучение. Май един от синовете постъпи в армията, а друг се запиля някъде и чух, че го вкарали в затвора за производство на амфетамини. Третият е женен и живее с жена си и децата си в семейния имот. Клинт трябва да е най-малкият и двамата с Трейси се ожениха преди около година.
	— Добре.
	— Ако искаш повече информация, попитай Лий. Знам, че е арестувал двамата по-малки синове няколко пъти. Май се чудиш дали да поемеш случая им.
	— Трейси не ме погледна в очите нито веднъж. През цялото време каза не повече от десет думи.
	— Сигурно е срамежлива като майка си.
	— Мисля, че не е просто срамежлива. Имам малко свободно време, нали?
	— Да, следващият клиент ще дойде чак след един час.
	— Тогава ще изляза да се разходя.
	Отиде право в полицейския участък. Разбира се, в малък южняшки град това означаваше, че за трите пресечки разстояние се спря поне пет-шест пъти, за да поговори с познати за времето, горещо и влажно, за Емили, за новата си луксозна къща на хълма.
	Когато най-накрая пристигна, завари двама-трима полицаи, сред които съпругът на Брит, да работят на бюрата си, и диспечерката, заела мястото си на телефона.
	Проведе още няколко любезни разговора, този път, за щастие, кратки.
	— Исках да поговоря с Лий, той тук ли е?
	— В кабинета си е — отговори Сайлъс. — Влизай направо.
	Лий седеше на бюрото си и гледаше смръщено екрана на компютъра си. Щом вдигна очи и видя Зейн, изражението му се разведри.
	— Тъкмо исках да се разсея малко. Преглеждам бюджета, голяма досада. Заповядай, влез.
	Кабинетът беше напълно в стила на Лий — малък, спартански обзаведен, с изключение на няколко семейни снимки. Пред бюрото имаше два паянтови стола за посетители, табло за съобщения, бяла дъска — и двете закрити с платно, кафемашина с каничка, пълна с утайка, и купчина папки на бюрото.
	Макар вратата на Лий почти винаги да стоеше отворена, сега Зейн я затвори след себе си.
	Лий повдигна вежди.
	— Някакъв проблем ли има?
	— Не знам. Току-що отказах да поема случая на клиент. Клинт Дрейпър.
	— Ясно. — Лий кимна, покани го с жест да седне и се облегна назад на стола си. — Спорът за границата между имотите. Няма значение колко пъти му казват, че няма основание за дело, той не се отказва. Предполагам, че иска да съди Сам Маконъл.
	— Въз основа на геодезическо изследване, което двамата с брат му провели сами. Никак не му се понрави, когато му казах, че в съда няма да го приемат.
	— И се притесняваш, че ще опита да ти отмъсти?
	— Има ли такава опасност?
	Лий въздъхна.
	— Едва ли ще те нападне. Ти си млад и силен, а той е страхливец по природа. Преди няколко седмици получихме оплакване. Мери Лу, жената на Сам, повика полиция, когато Дрейпър започнал да крещи на Сам заради браздата и се опитал да отреже живия плет. Но Сам е по-възрастен от мен и не е в много добра физическа форма. Тези два имота попадат в моята юрисдикция. Останалите земи на семейство Дрейпър са в юрисдикцията на окръжния шериф и честно казано, никак не съжалявам.
	— Морийн спомена, че си го арестувал няколко пъти.
	— За смущаване на обществения ред под влияние на алкохол и за няколко сбивания.
	— Викали ли са те в имота му за нещо друго, освен спора за границата?
	Лий отново повдигна вежди.
	— Например?
	— Клинт дойде в кантората с жена си Трейси. Познавам този тип поведение, Лий, виждам признаците. Знам как изглежда жертва на домашно насилие.
	Лий въздъхна.
	— Никога не сме получавали сигнал за домашно насилие. Въпреки спора за границата между земите, къщите са доста отдалечени. А от другата страна имотът на Клинт граничи с имота на брат му Джед. Зад тях е земята на стария Дрейпър, бащата на Клинт.
	Зейн кимна замислено.
	— Тоест Трейси е обградена все от членове на семейство Дрейпър.
	— Може и така да се каже. Знам, че около месец след като Клинт и Трейси се ожениха, тя паднала и пометнала. И двамата твърдяха, че й се завил свят, препънала се и паднала по стълбите. Майка й дойде при мен и заяви, че Клинт е виновен, но Трейси твърдеше, че той казва истината, и нямахме доказателства за противното.
	— Но според теб не е паднала защото й е прилошало.
	— И аз знам как изглеждат жертвите на домашно насилие. Но Трейси твърдо заяви, че падането е било злополука. Дадох й визитната картичка на Брит.
	— Добре. Исках да проверя дали интуицията ми е подсказала правилно какво става. Благодаря, Лий.
	— Нищо не можеш да направиш — каза Лий, когато Зейн стана. — Не можем да й помогнем, освен ако Трейси не промени показанията си и ни помоли за помощ.
	— Знам. Дано размисли, защото ти би й помогнал.
	Може би, мислеше Зейн, докато се връщаше към кантората, Трейси има нужда да поговори с някой, преживял същия страх и чувство за безпомощност.
	След два дни Зейн отиде да разгледа спорната бразда. Вървеше небрежно, сякаш се разхожда, и стигна до къщата на Дрейпър. След като разпита из града, разбра, че семейството само беше построило двуетажната сграда.
	Прозорците искряха от чистота и някой беше направил опит да разкраси обстановката с малка леха с хилави цветя. В задния двор имаше простор и зеленчукова градина, където Трейси плевеше.
	Когато се приближи към нея, по разтревоженото й изражение веднага разбра, че е прав за живота й в тази къща.
	— Госпожо Дрейпър — поздрави я той с дружелюбна усмивка и спря на почтено разстояние.
	Трейси носеше сламена шапка и дълга памучна рокля с ръкави, навити до лактите. Сигурно умираше от горещина.
	И макар да знаеше отговора, за всеки случай попита:
	— Господин Дрейпър у дома ли е?
	— На работа е. С брат му работят в силозите край Ашвил. Ако искате да говорите с него, елате след четири и половина.
	— Ах, да, вярно. Реших да мина да огледам браздата и да ви препоръчам геодезист.
	— Клинт няма нужда от услугите на геодезист. Двамата с брат му сами направиха изследването. Трябва да довърша плевенето.
	— Какви хубави домати сте отгледали. Градината ви е прекрасна. — Не беше вярно, но си личеше, че Трейси се старае. — Няма да спечелите кой знае колко от ивица земя, широка трийсет сантиметра.
	Трейси продължи да работи с наведени очи. Ръцете й стискаха мотиката като оръжие.
	— Клинт я иска, защото е негова.
	— Бих казал, че не е. Госпожо Дрейпър, бил съм във вашето положение.
	Тя вдигна изненадано очи и веднага сведе поглед отново.
	— Не разбирам какво имате предвид. Имам работа.
	— Мисля, че знаете за какво говоря. Със сестра ви бяхме съученици в гимназията, несъмнено е чувала какво се случи с мен. И аз се страхувах да говоря. Страхувах се, че той ще ме пребие още по-тежко, ако си отворя устата. Можем да ви помогнем.
	— Вървете си. Клинт не обича тук да идват хора, когато не си е вкъщи.
	— За да ви държи изолирана. Неговото семейство е наблизо, но вашите роднини не са добре дошли. Можете да се доверите на началник Келър. Можете да се доверите на мен и сестра ми. Трябва само да помолите за помощ и ще ви я осигурим. Той повече никога няма да ви посегне.
	— Съпругът ми не ме бие. А сега си вървете.
	— Ако имате нужда от помощ, ми се обадете. — Той извади визитна картичка и я остави на дънера, където вероятно цепеха дърва. — Само ми позвънете.
	Почти сигурен, че Трейси няма да му се обади, Зейн си тръгна, отиде обратно до спорната бразда и продължи към дома на Маконъл — пълна противоположност на къщата на Дрейпър.
	Сградата вероятно първоначално е била малка като къщата на Клинт, но семейство Маконъл постепенно я бяха разширили почти двойно и сега изглеждаше просторна, с многобройни прозорци и широки веранди. И след като вече имаше повече познания за озеленяването, оцени добре подредения двор.
	Също като Трейси, госпожа Маконъл работеше в градината. Набитата жена с три четвърти панталони и широкопола шапка се изправи и се хвана за кръста.
	— Виж кой е дошъл, Сам. Младият Уокър. Заповядай, Зейн, сигурно не ме помниш, но бях учителка в прогимназията. Една година преподавах на сестра ти.
	— Радвам се да ви видя. — Зейн се здрависа с двамата Маконъл. — Имате прекрасна градина.
	— Все сади повече, отколкото ни трябва — поклати глава Сам, който беше вързал кърпа на оплешивяващата си глава и имаше възлести колене, стърчащи от късите му панталони. — Внуците понякога изнасят щайги край пътя, за да продадат излишъка, и пак ни остават цели чували.
	— Време е за почивка — заяви Мери Лу. — Искаш ли да седнем на сянка на верандата и да пийнем лимонада?
	— С удоволствие.
	Зейн ги последва и седна на верандата със Сам, а Мери Лу влезе в къщата.
	— Станал си адвокат, а?
	Сам свали кърпата от главата си и избърса потта от лицето си.
	— Младият Дрейпър ли те е наел?
	— Опита се. Но няма никакво основание да заведе дело и аз му го казах ясно. Предполагам, че и вашият адвокат ви е казал същото.
	— Да. Каза ни и че ако Дрейпър продължи да ни притеснява, можем да го съдим за тормоз. Но предпочитам да не се стига до там.
	— Напълно разбираемо. — Зейн стана и взе подноса от госпожа Маконъл.
	— Чувала съм достатъчно за теб, за да знам, че имаш ум в главата и не би приел злобен глупак за клиент — каза Мери Лу, докато наливаше лимонада в пълните с лед чаши.
	— Да, госпожо, права сте. Но не съм тук заради спора за браздата. Просто го използвах като повод да поговоря с вас. Знам, че не ми влиза в работата, но исках да ви питам дали сте чували за семейни скандали между Клинт и Трейси.
	Мери Лу и Сам се спогледаха за миг.
	— Не им се бъркаме — започна Сам. — Поне се опитваме. Те не са особено дружелюбни съседи.
	— Тя е свита като мишле — продължи Мери Лу. — Две години й бях учителка в прогимназията. Умно момиче, изкарваше добри оценки, имаше приятели. Малко срамежлива беше, но не така свита като сега. След като се ожени и заживя с мъжа си, им занесох торта за добре дошли. Трейси прие любезно подаръка, но не ме покани да вляза. Дори каза, че не помни да съм й била учителка, макар по погледа й да личеше, че ме помни добре. Опитах да я посетя отново, когато бедничката загуби бебето. Но Клинт не ме пусна да вляза. Все пак взе ястието, което им занесох, и така и не ми върна тавата.
	— Не тъжи, Мери Лу, имаш по-хубави тави от онази.
	— Въпросът е принципен, Сам. Началник Келър също идва да ни пита за семейство Дрейпър. И на него казахме същото, което ще кажем и на теб. Никога не сме го виждали да я наранява физически. Но понякога, през прозореца на втория етаж, я виждам как простира на двора разплакана. Трейси не е същото момиче, което беше на десет-дванайсет години. Напълно се е променила и това къса сърцето на майка й. Майка й е прекрасна жена, но не е добре дошла у тях. Сестра й също. Откакто Трейси пометна, не им дават да припарят до къщата, но и преди това не ги канеха на гости.
	— Родът Дрейпър са неприятни хора — добави Сам. — Гледаме да страним от тях и нямахме никакви проблеми преди Клинт да построи къщата. Бих му дал проклетата бразда, но Мери Лу не иска да отстъпи.
	— И с пълно право. Отстъпиш ли веднъж пред подобен човек, той ще намери нещо друго, за което да се заяде.
	— Права сте — промърмори Зейн.


	След като премисли въпроса още известно време, реши да сподели с Дарби. Тя го изслуша, докато пиеха бира в задния му двор.
	— Срещнах сестрата на Трейси в „Бест Блумс“, Джой ни запозна. Али търсеше саксия за подарък на майка си и Джой я попита как е Трейси. Оказа се, че преди работела почасово в „Бест Блумс“ в разгара на сезона.
	— Не знаех.
	— Али отвърна, че почти не я вижда. Стори ми се, че не иска да говори повече пред мен, затова се отдалечих. Двете с Джой разговаряха доста време. Изглежда мъжът на Трейси прилага класическата тактика за изолация. — Дарби се размърда неспокойно и погледна Зейн в очите. — Значи това те тревожи. Мислех, че те мъчи някой заплетен юридически казус и не можеш да споделиш заради условията за поверителност. Защо не ми каза по-рано?
	— Те не са ми клиенти, затова условията за поверителност не важат, но… — Зейн махна с ръка и Дарби вдигна пръст.
	— Но все пак се притесняваш.
	— Горе-долу.
	— Отчасти ми прилича на моя случай. Стремежът на мъжа да изолира жената от близките й. Да не би да помисли, че ще се разстроя, ако споделиш с мен за случай на домашно насилие? Защото по думите ти съдя, че става въпрос точно за това. Дори да не я бие, той упражнява психически тормоз върху нея.
	— Да, притеснявах се да не те разстроя. Колкото и време да е минало, спомените за травмата могат да бъдат отключени и от най-малкото нещо. Не исках да ти го причинявам.
	— Знам, че искаш да ме предпазиш, такъв си по природа. Бил си жертва на насилие и инстинктивно искаш да помагаш на други в същото положение. Но не се тревожи за мен. Мога да разговарям за домашно насилие без да се разстройвам. Моето преживяване беше, за щастие, кратко и го преодолях.
	— Не мога да се извинявам за това какъв съм по природа.
	— Нито пък аз. Но ако искаме да имаме стабилна връзка… — Дарби почука с пръст слепоочието си и го изгледа изпитателно. — Според теб имаме ли връзка?
	— Отношенията ни имат всички признаци на сериозна връзка.
	— Говориш като истински адвокат. — Тя се усмихна. — В такъв случай би трябвало да можем да обсъждаме точно такива смущаващи теми. А сега, искаш ли да чуеш моето мнение по въпроса?
	— Да.
	— Доколкото разбирам, възпитанието на Клинт е такова, че вярва в превъзходството на мъжете над жените. Според него жените трябва да са покорни и да се занимават с домакинската работа и децата. Трейси е била бременна и вероятно това е причината да се оженят. Но е пометнала. Независимо дали Клинт има пръст в това — а съм убедена, че той е виновен — жена му не е изпълнила едно от основните си задължения. Затова той я изолира от близките й и я заобикаля само със своите роднини и приятели.
	— Трейси може да си тръгне — отбеляза Зейн. — Семейството й живее в града. Полицията ще й помогне. Знам, че не е толкова просто, но…
	Дарби въздъхна съчувствено.
	— След развода с Трент ходех на групова терапия. Зейн, нямаш представа какви страшни истории чух. Жени, останали с години при съпрузите си. Други, които ги напускали, но после се връщали.
	— Ние го наричаме „въртяща се врата“.
	— Но не оставали, защото искали да ги бият или защото им липсвала воля. Бяха сломени емоционално, духовно и умствено, попаднали в омагьосан кръг. Някои били тормозени като деца от родителите си и след това попаднали на такъв съпруг. Други се връщали, защото мислели, че съпругът им се е променил и повече няма да им посяга. Имаше и такива, които смятаха, че си заслужават боя. Някои просто нямало къде да отидат.
	— Знам. Водил съм доста дела за домашно насилие. И затова знам, че нито аз, нито Лий, нито близките й могат да помогнат на Трейси Дрейпър, ако тя сама не поиска помощ.
	— А ти искаш да й помогнеш — заключи Дарби. — Дори имаш нужда да го направиш. Затова се ядосваш, че тя не желае да направи първата стъпка.
	— Разбира се. И след като съм безсилен, по-добре да забравим за случая. Да се обадим на Брит и Сайлъс и да ги поканим на гости.
	Дарби повдигна вежди.
	— И с какво ще ги нагостиш? Едва ли са вечеряли.
	— Може да поръчаме храна за вкъщи.
	Дарби поклати глава.
	— Имаш прекрасна голяма скара. А ако почакаш до утре, можеш да поканиш цялото си семейство и да напазаруваш. Освен това утре ще съм засадила растенията покрай зида отзад.
	— Но няма да е спонтанно.
	— Вярно… — Дарби стана, заобиколи масата и седна в скута му. — Може да направим нещо друго спонтанно.
	— Да, може. — Зейн я гледаше малко зашеметен, докато тя си събличаше блузата. — Тук ли? Навън сме…
	— А вечерта е прекрасна — довърши тя и впи устни в неговите.


>>	17.

	Никога не я беше удрял толкова силно, но, господи, заслужаваше си го. Загуби съзнание за миг, когато главата й се блъсна в пода с удовлетворяващо тупване.
	Той не си направи труда да продължи с боя и не правиха секс. Тя вече не го привличаше. Не можеше да повярва колко силна страст изпитваше някога към нея, усещането, че тя е идеалната жена за него и му подхожда във всяко едно отношение. Дори й прости задето го беше предала, прие сълзливото й извинение, оправданията колко слаба и уплашена се е чувствала, как полицаите и собствените й роднини са я манипулирали.
	Но сега, в клопката на грозната малка къща, в която вечер се прибираше от унизителната си работа и тя му поднасяше буламачи ден след ден? Във всеки един момент му напомняше какво е изгубил. И то по нейна вина. Ако беше успяла да затвори устата на малката глезла, той щеше да се разправи подобаващо с непочтителния и нахален син, който му беше родила.
	Но тя се обърна срещу него, предаде го, разкри тайните им в замяна на по-лека присъда. Излежа седемнайсет проклети години, тъй като тя беше слабохарактерна.
	Време беше да й покаже, че заради нея е изгубил всичко. Време беше тя да си понесе наказанието. Ако беше постъпила както се бяха разбрали, той все още щеше да е уважаваният доктор Бигълоу, да живее както преди и да не се буди нощем, облян в студена пот, защото е сънувал, че още е в затвора.
	Да, Илайза беше виновна за всичко и той никога нямаше да го забрави. Виновни бяха тя и децата, които изобщо не биваше да имат. Тя му отне близо двайсет години от живота и дръзваше да се оплаква, че няма кола, иска да ходи на работа, иска да се преместят.
	И как тъжно го погледна, когато се свести.
	Все пак изми чиниите — не се наложи да й напомня втори път — докато той гледаше телевизия, защото какво друго да прави в протяжните вечери в тази колиба, която бяха взели под наем като пълни неудачници.
	Не забеляза веднага, че тя говори завалено — не бе обърнал внимание на досадното й мрънкане. Но тогава изрече името му с учудена интонация, свлече се на пода и получи гърч.
	Той я наблюдава няколко секунди, по-скоро заинтригуван, отколкото разтревожен, преди да стане и да отиде при нея. Но бързо разбра какво й е.
	Субдурален хематом. Мозъчен кръвоизлив. Ударите в главата бяха деликатна работа с многобройните кръвоносни съдове. Когато умря в ръцете му, той я погали по главата и се разплака.
	И тогава осъзна истината. Не се почувства свободен, когато излезе от затвора. Усети свободата, когато жена му издъхна.
	В къщата имаше пари в брой. Беше й наредил да тегли пари всяка седмица в продължение на седемнайсет години. Явно интуицията му беше подсказвала, че този ден ще настъпи.
	Трябваше да намери още пари в брой, защото кредитните карти можеха да бъдат проследени. Нуждаеше се от два дни — да се разпише в полицията в петък и да отиде на работа в събота. В неделя и понеделник почиваше.
	Тъй като досега не беше отсъствал от работа, можеше да се обади, че е болен, и да си издейства още два почивни дни. Съмняваше се, че шефът ще го докладва веднага, тъй че щеше да разполага с около седмица преднина.
	Имаше кола, възнамеряваше да кара по второкласни и третокласни пътища, да не превишава разрешената скорост, да плаща само в брой. Когато планът започна да се оформя в главата му, осъзна, че се е подготвял за това отдавна.
	Знаеше не само как да действа, но и каква е крайната му цел.
	Години наред беше спасявал живота на пациенти, а в замяна близките му бяха отнели неговия живот. Сега беше справедливо той да съсипе живота на онези, които откраднаха неговия.
	— Ти ме освободи, Илайза — каза той и я погали по косата и по бузата. — Радвай се за мен.
	Отиде в спалнята, взе одеяло и възглавница и ги подреди в тясната баня. Занесе Илайза вътре, положи я внимателно върху тях и я зави с чаршаф.
	Все пак не беше звяр.


	Дарби обсъждаше с клиентка какво да засадят в двора на красивата й къщичка на брега на езерото. Щом видя дока, лодката, полегатия склон и паянтовите стълби към водата, й хрумнаха куп идеи.
	— Сигурно, когато не излизате с лодката, седите тук и се любувате на гледката?
	— Точно така. — Патси Марш, приветлива жена на петдесет години, се усмихна широко. — С моя Бил обожаваме езерото. Децата ни са вече студенти, но като малки всички заедно ходехме редовно на разходки с лодката. Ти обичаш ли разходките по езерото?
	— Още не съм излизала с лодка. Сега е най-натовареният ми сезон.
	— Да, виждам, че си доста заета. Но дано успееш да се заемеш с нашия двор. — Патси посочи към склона. — Не можем повече да косим тревата. Бил все повтаряше да не се тревожа, но падна с косачката и аз тропнах с крак. Не пострада, но можеше да си счупи нещо. Най-накрая вдигна ръце и ми каза да се обадя на момичето, което оправи двора на Емили.
	— Радвам се, защото сте права, съпругът ви е могъл да пострада сериозно. Споменахте, че обмисляте да засадите райграс.
	— Само ако не избуява прекалено, изглежда приятно и не се налага да косим.
	— Мога да ви препоръчам няколко варианта, но…
	— Олеле! — Патси се разсмя. — Емили ме посъветва да внимавам, когато кажеш „но“.
	— Тя ме познава прекалено добре.
	— Готова съм да изслушам предложенията.
	— Когато оглеждам домовете на клиентите, си представям как бих постъпила, ако домът е мой. Затова тук най-напред бих сменила дървените стълби с каменни, като ги разширя с трийсетина сантиметра.
	— Все повтарям на Бил, че един ден някой ще пропадне и ще си счупи краката. Какво още?
	— Може да разширим градината надолу по склона, като я направим на няколко нива и засадим лехи, обрамчени от същите камъни, от които ще направим стълбите. Ограничителната стена на долното ниво може да следва извивката на езерото и покрай нея бих засадила ниски храсти и многогодишни растения. А в основата бих подредила речни камъни.
	— Видях стената в двора на Зейн, прекрасна е. Но ми се струва, че няма да подхожда на нашата малка къща.
	Тази жена има набито око, помисли си Дарби. Отлично.
	— Права сте, тук няма да подхожда зид като на Зейн. Трябва ви ограничителна стена, която е по-ниска и изглежда по-естествено сред крайбрежния пейзаж. Например в по-мек пясъчен цвят като настилката в задния двор. Според мен това би подхождало.
	— Каквото и да садя на проклетия склон, нищо не се хваща.
	— Градината отпред е много красива, както и цветята в саксиите. Сама ли ги посадихте?
	— Да, обичам да работя в градината. И много бих искала да посадя нещо и тук отзад. Извита стена — промърмори тя. — Би изглеждала симпатично, нали?
	— Да, и ще се вижда чудесно от къщата, от двора и от водата. Мога да направя няколко скици и да ви ги покажа.
	— Чудесна идея. И ако може да ми дадеш ориентировъчна цена.
	— Разбира се. Сега ще взема мерки.
	— Емили ми каза, че имаш какви ли не идеи.
	Дарби имаше хиляди идеи и сподели някои от тях с друг потенциален клиент в Лейквю Терас. Заедно с бъбривата и наперена Шарлийн вървяха през огромния заден двор с изглед към езерото.
	— Къщата, гледката и градината са невероятни. Защо искате да ги променяте?
	— Не, искам просто да знам как да ги поддържам. Заварихме ги така, когато се нанесохме тук през зимата, и с Джо се постарахме да се грижим за тях. Само че и двамата работим по цял ден и имаме двегодишно дете, което днес е при баба си. През ноември очакваме второ бебе.
	— Честито.
	— Благодаря. Много се вълнуваме. Трябва ни градинар, който да поддържа двора, да го почиства напролет и поне за известно време да ни помага в градината два пъти седмично. Предишните собственици полагаха много грижи за двора, но жената беше пенсионерка и работата в градината й беше хоби. Доколкото знам, семейството, което е живяло тук преди тях, е имало градинар.
	— И вие също искате да наемете градинар?
	— В общи линии. Само че двамата с Джо също се занимаваме с цветята. Приятно е и ни разтоварва. А и все пак дворът е наш. Просто искаме да научим повече за растенията и как да ги поддържаме. Искаме, ако е възможно, да ни покажеш това-онова.
	— Радвам се да го чуя. Няма нищо лошо в това човек да наеме озеленител, който да засади градината и да я поддържа. Но е още по-хубаво сам да се занимава с нея. Освен това двамата сте заети и можете спокойно да се възползвате от услугите ми. Какво ще кажеш да идвам два пъти в месеца и да се занимаваме с растенията според сезона.
	— Идеално.
	— Откъде научи за фирмата?
	— От Брит Нортън. Колежки сме в клиниката. Аз съм лекар в спешното отделение. А по една случайност като малка Брит живееше в тази къща.
	— Значи… — Зейн беше израснал тук. Дарби се обърна и отново огледа къщата. Панорамните прозорци и стъклените врати й придаваха толкова отворен вид. Но за Зейн е била като затвор. Дворът с разцъфналите цветя беше приветлив. Но в очите на Зейн е изглеждал напълно различно.
	Как ли щеше да реагира, ако разбере, че тя работи тук?
	— Познаваш Брит, нали?
	— Да, да, познавам я. Познавам цялото семейство. Искаш ли да ти дам ценоразпис и ако ви устройва, ще ви изпратя договор.
	— Чудесно. Така и така сме тук, би ли погледнала едни растения, които не мога да установя какви са. Рових в книги, в интернет, но не открих нищо.
	— Разбира се.
	Двете отидоха до загадъчните растения и Дарби установи какви са, докато Шарлийн гледаше цените. Зейн се беше разхождал тук като дете, тичал е, упражнявал е замаха си с бухалката. Дали беше слизал до дока да поседи замечтано на брега на езерото? Дали беше мечтал как един ден ще се отскубне от коварните подводни течения, които бушуваха в красивата на пръв поглед къща?
	— Точно това ни трябва.
	— Моля? — Дарби излезе стреснато от унеса. — Бях се замислила.
	— Казах, че точно това ни трябва. Би ли изпратила договора, за да го прегледаме довечера с Джо?
	След като се споразумяха, Дарби пое обратно към пикапа си, разкъсана между радостта, че си е намерила постоянни клиенти, и тревогата как ли ще реагира Зейн.
	Вероятно нямаше да забележи мерцедеса, паркиран до отсрещния тротоар — в квартала беше пълно с луксозни автомобили — ако двигателят му не беше забръмчал точно когато тя стигна до пикапа. Зърна бегло зад волана мъж с бейзболна шапка и слънчеви очила. Потегли и мина покрай нея.
	Стори й се малко необичайно, че не беше видяла шофьорът да се качва в колата, но пропъди мисълта.
	Трябваше да спре на още няколко места преди да се върне при екипа си. Най-накрая бяха успели да хванат предпоследното бунгало свободно за цял ден преди следващата резервация.
	Но първо трябваше да се отбие в разсадника и тъй като Джой от „Бест Блумс“ вече беше говорила с добрата си приятелка Патси Марш, Дарби искаше да обсъди с нея разчертаването на двора и растенията за отделните сектори.
	Разговорът, който мислеше, че ще отнеме десет минути, продължи половин час, но успя да вземе всичко необходимо. Спря в железарията, където също се забави известно време. Все пак беше на юг и трябваше да свиква с дългите любезни разговори.
	Възнамеряваше да отиде направо при бунгалото, когато видя пикапа на Емили пред рецепцията и спря. Реши да нагледа алпинеума и затова мина по обиколния път, кимна доволно и се върна до входната врата. Тлъстигата и сапунчетата бяха цъфнали и всичко изглеждаше както трябва.
	На рецепцията Емили седеше с телефон, стиснат между ухото и рамото, докато пишеше нещо на клавиатурата.
	— Да, резервирам бунгало за четирима от утре в осем часа сутринта. Точно така. Да, ще се погрижат. Няма защо. До утре.
	Затвори телефона, тръсна рамене и раздвижи глава.
	— Трябва да си вземеш хендсфри.
	— Все се каня.
	— Емили, имаш нова прическа!
	Емили прехапа устни и вдигна ръка да попипа подстриганата на късо каре коса.
	— Ужасно ли изглежда?
	— Страхотна е. Сериозно. Изглежда небрежна и закачлива и… направила си си кичури — добави Дарби и пристъпи да я огледа отблизо.
	— Само няколко за обем.
	— Много ти отива. Кой те подстрига? Откакто пристигнах не съм ходила на фризьор, защото трудно се доверявам на непознати да пипат косата ми. Но бих се оставила на твоя фризьор.
	— Сари Бинкъм в салон „Рефлекшън“.
	— Предлагат ли и педикюр? Откакто съм тук, сама се грижа за ноктите си, но с работата ми, се нуждаят от професионална намеса.
	— Да, има и педикюр.
	— Непременно ще ги посетя. Извинявай, преча ти.
	— Не ми пречиш. Всъщност е време да направя почивка. Ела да поседнем навън в красивото дворче.
	— Но само за пет минути.
	— И аз с толкова разполагам. Достатъчно време за разхладителна напитка.
	Емили отиде в кухнята и сипа чай в чаши с лед, който запращя.
	— Тъкмо мислех да отида до осмо бунгало, за да ви кажа, че утре пристигат гости и помолиха да се настанят по обед. Ще свършите ли до тогава?
	— Да, ще се погрижа да сме готови.
	— Ти си истинско чудо, Дарби.
	Емили изнесе чая навън и седнаха на масичката под пъстрия чадър.
	— Ще използвам част от петте минути, за да повторя онова, което ти казах у Зейн онази вечер. Много ми харесва как разкраси бунгалата и признавам, че беше права. Наистина поглеждам навън през прозореца и се усмихвам. Освен това резервациите се увеличиха значително. — Емили въздъхна и се огледа. — Крайно време беше да направя нещо ново с бунгалата и със себе си. Ти ме подтикна да се размърдам.
	— А аз отново искам да ти благодаря за препоръките. Днес си спечелих двама нови клиенти.
	— Честито.
	— Едните са семейството, което живее в старата къща на Зейн.
	Емили се замисли и кимна бавно.
	— Разбирам. Тревожиш се да не разстроиш Зейн, Брит и всички нас.
	— Да. Но мисля, че Брит няма да се разстрои, защото тя ме е препоръчала. Клиентката ми е доктор Шарлийн Ледбекър и двете са колежки.
	— Браво на Брит.
	— Сигурно не й е било лесно да се сприятели с новата собственичка на къщата, в която е преживяла травмиращи събития.
	— Брит е кораво момиче. Зейн също.
	— Знам, но…
	— Това е просто къща, Дарби, и тя не е виновна за страданията на децата. Искаш ли да ти дам съвет?
	— Да, затова дойдох.
	— Поговори със Зейн, за да се успокоиш.
	— Ще го направя, но исках да поговоря и с теб.
	— Това е просто къща. — Емили я потупа по ръката. — От време на време се сещам за Илайза. Например, когато не мога да заспя и мислите ми се насочват към всички грешки от миналото.
	— Напълно те разбирам.
	— Понякога си казвам, че е трябвало да се постарая повече да се сближа с нея, но тогава се питам дали това би променило нещо. Понякога се чудя дали да я потърся. Родителите ни са стари вече и близо от двайсет години не са говорили с нея. Но нямам представа дали би имало значение, дали нещо ще се промени. И тогава си казвам, че Зейн и Брит заслужават безрезервна подкрепа и обич. И не й се обаждам. — Емили сви рамене. — Радвам се да ги видя щастливи. А ти правиш Зейн щастлив.
	— Мисля, че просто и двамата бяхме готови да си позволим малко щастие. А това, че сме заедно, е само бонус. Отивам да довърша бунгалото.
	— Когато се освободя, ще мина да видя как върви.
	— Не ставай — каза Дарби, когато Емили се надигна от стола. Заобиколи я отзад и разтри раменете й. — Допий си чая, полюбувай се на цветята.
	— Още пет минутки — Емили протегна ръка и стисна дланта й. — Продължавай да живееш щастливо.
	— И аз на това се надявам.

	* * *

	Зейн нямаше представа какво го очаква, когато получи съобщение от Дарби, че възнамерява да сготви за вечеря. Особено след като думата „готвя“ беше поставена в кавички. Но се успокои, че ако ястието не се получи, в хладилника има замразена пица и консерва с равиоли.
	Когато се прибра след един спокоен работен ден, тя беше в кухнята и режеше салата. А онова, което се печеше във фурната, миришеше много приятно.
	На шкафа стоеше отворена бутилка вино с две чаши.
	— Ето това е живот. Жената ме посреща с топла вечеря — каза той с престорено силен южняшки акцент и я плесна по дупето, за да подчертае думите си.
	Дарби изсумтя презрително и се разсмя, а той се наведе и целуна татуировката на тила й.
	— Какъв е поводът?
	— Освен че е четвъртък ли? Приключихме с предпоследното бунгало, започнахме подготовката за изграждането на водопада и имам две нови поръчки.
	— Успешен ден. Май трябваше аз да сготвя вечерята.
	— Следващия път е твой ред. Но можеш да налееш виното.
	На Зейн му беше приятно да завари Дарби вкъщи, когато се прибира вечер. Понякога се притесняваше колко приятно му е всъщност, но щом я зърнеше, тревогите изчезваха. Може би трябваше да се притеснява и колко бързо се разсейват въпросните тревоги, но това вече граничеше с параноя.
	— Какво ще вечеряме?
	— Тази изключително здравословна салата, поръсена с латинки от двора.
	— Имам латинки? Какво представляват?
	Тя посочи оранжевите и жълтите цветчета на плота.
	— Ще ядем цветя? — Това вече го притесни.
	— Не само стават за ядене, но са красиви и много вкусни, както и листата, които вече сложих в салатата.
	— Добре, но ти ще я опиташ първа.
	— Страхливец. — Дарби откъсна едно от цветчетата и го лапна. — Ммм, вкусно!
	— Да бе. Какво друго има освен цветя?
	— Невероятни макарони със сирене, при това не полуготови. Сама ги приготвих.
	— Не думай. Как е възможно?
	— И аз това попитах, когато Хали и Рой подхванаха спор чия майка прави по-вкусни макарони със сирене. Споменах, че въпросното ястие се продава в много удобни опаковки за микровълнова, и си навлякох гнева им. Много бяха възмутени. Както и да е. — Тя пийна вино и махна с ръка. — След унижението ме обзе вдъхновение. Избрах рецептата на Хали, защото тя веднага се обади да я поиска от майка си и заяви, че и най-некадърният готвач може да я приготви. А аз съм некадърен готвач. — Отново махна с ръка. — И държа да отбележа, че никак не е лесно. Мислиш си, макарони със сирене, какво толкова сложно има? Но дори не ми се започва.
	Таймерът на фурната звънна.
	— Готови са.
	Дарби отвори вратичката.
	— Мирише добре — каза Зейн зад нея. — И изглежда добре.
	— Така е. — С помощта на ръкохватки, тя извади тавата и я остави на шкафа. Двамата я огледаха внимателно.
	Дарби извади телефона си.
	— Нима ще я снимаш?
	— Не ми се присмивай, Уокър. — Дарби взе тавата и я изнесе навън. — Донеси салатата и виното. Ще започнем със салатата, докато макароните изстинат. А аз ще удавя мъката си във вино, ако се окаже, че са отвратителни на вкус.
	Отново беше сложила цветя на масата, този път друг вид в син буркан, който явно беше донесла отнякъде. Зейн я наблюдаваше, докато сипваше салата по чиниите — късата й ръждивочервена коса — беше решил, че това е точният цвят — дълбоките сини очи, острите й скули.
	— Бързо бих свикнал, ако се прибирам от работа и вкъщи ме чака красива жена, красиво подредена маса и топла вечеря.
	— Не свиквай с топлата вечеря. Кълна се, копаенето на дупки в каменистата земя е по-лесно от готвенето. Правя това сравнение, защото днес се занимавах и с двете.
	— Ти си истинска ренесансова жена. Салатата е вкусна. Дори цветята, колкото и странно да изглежда. Кои са новите клиенти?
	— Патси и Бил Марш.
	— Познавам ги. Те са приятели на Емили и Лий и са запалени лодкари.
	— Така е. Приготвила съм им чудесен проект за крайбрежна градина. А те обещаха — или може би заплашиха — че ще ме изведат на разходка с лодката.
	— Страх ли те е да плаваш?
	— Не. Возила съм се на моторница и дори няколко пъти на каяк. Но никога не съм се качвала на платноходка. Обичам да гледам как се носят по езерото. Плъзгат се, сякаш задвижвани с магия. Предполагам, че ти умееш да управляваш платноходка.
	— Да. Израснах на брега на езерото. Но не съм карал лодка от години. Навява ми неприятни спомени. — Което не беше осъзнавал до момента. — Трябва да пробваме някой път. Ще взема лодка под наем и ще те изведа на разходка.
	— Добре, все някога трябва да опитам, след като живея до езеро. Готов ли си да пробваш основното ястие?
	— Напълно.
	— Приготви се. — С известно безпокойство тя сипа макарони и сирене в чиниите и впери очи в Зейн, който набоде няколко макарона на вилицата си. — Хайде, заедно на три. Едно, две…
	Зейн лапна няколко, килна замислено глава, вдигна пръст и опита отново.
	— Превъзходни са.
	Дарби разгледа изненадано макароните на вилицата си.
	— Наистина са вкусни. Кой да предположи?
	— И са малко пикантни.
	— Сложих лют сос. И макар готвенето да е по-трудно от копаенето на дупки, носи същото удовлетворение. — Тя повдигна красноречиво вежди. — Какво щеше да правиш, ако се бяха оказали отвратителни на вкус?
	— Обмислях как да изразя мнението си честно, но с достатъчно съчувствие и насърчение за старанието.
	— Напълно приемлива реакция. Трябва да ти разкажа и за другите нови клиенти.
	— Добре.
	— Миналата зима се нанесли в Лейквю Терас. В къщата, в която си живял като малък.
	Зейн замълча за момент, остави вилицата и доля вино в двете чаши.
	— Добре.
	— Жената познава Брит, колежки са в клиниката. Шарлийн Ледбекър. Тя е лекарка, а мъжът й е инженер и работи в Ашвил. През есента ще се роди второто им дете. Исках да ти опиша какво представляват.
	— Добре.
	— Не знаех, докато Шарлийн не спомена, че Брит е живяла в къщата като малка. Искат да им помагам с градината два пъти месечно и когато е необходимо през пролетта и лятото. Искат да се научат сами да поддържат двора. Те… Май това не те притеснява.
	— Не особено. Значи затова реши да сготвиш?
	— Вдъхновена от спора на Хали и Рой — напомни му тя. — Няма по-утешителна храна от макароните със сирене. Трябваше да ти кажа, въпреки неприятните спомени.
	— Използвала си храната, за да смекчиш удара?
	Дарби долови раздразнението в тона му.
	— Нямах намерение да бъда снизходителна, Зейн. Просто исках да направя нещо, с което да те накарам да се почувстваш по-добре, ако се разстроиш. А вместо това те ядосах.
	— Дарби, ядосва ме това, че си сметнала, че ще се разстроя само защото новите ти клиенти живеят в онази къща.
	Дарби настръхна и усети как у нея се надига гняв.
	— Нямах намерение да засегна мъжката ти гордост. Реших да подходя деликатно може би повече заради мен самата. Стана ми гузно, независимо дали е редно или не. Почувствах се виновна, че ще изкарам пари от място, където си страдал.
	— Не ме боли и гордостта ми не е наранена. Нямаше да се върна в Лейквю, ако не бях способен да понеса спомените. И много добре знам, че къщата има нови обитатели. Ако те дойдат при мен за правен съвет, ще поема случая им. Защо да им отказвам?
	Дарби замълча за момент и изрече две думи:
	— Трейси Дрейпър.
	Зейн понечи да избухне, но справедливият му гняв започна да се топи.
	— Да, след като посочи колко глупаво постъпвам с нейния случай, трябваше да се досетиш, че и ти постъпваш глупаво с къщата.
	— Е, явно сме квит. Ти поне намаза топла вечеря. Нямам нищо против да се караме, но ужасно глупаво от твоя страна е да ми се сърдиш, защото съм загрижена за теб.
	— Не се караме. — Когато тя го изгледа сериозно, той въздъхна. — Просто дискутираме и изглежда вече разрешихме спора.
	Дарби се подсмихна.
	— Казано като от истински адвокат.
	— Признавам се за виновен. Виж, известно време ненавиждах къщата. Дори я нарисувах — а хич не съм добър художник — в дневника си. След това я оградих със седемте кръга на ада.
	— Чел си Данте като тийнейджър?
	— Четях какво ли не. Това беше единственият начин поне за малко да избягам от реалността. Но вече не изпитвам омраза към къщата. Не ми пречи, че ще работиш там. Не позволявай да попречи и на теб.
	— Тогава няма да се тревожа.
	— Виждаш ли? Разрешихме спора. Мисля да си сипя допълнително. — Той напълни чинията си. — Ти искаш ли?
	— Малко.
	— Какво ще кажеш да си донесеш дрехи тук, вместо само да ги разнасяш в сака?
	Предложението му я свари неподготвена. Допреди миг „дискутираха“, а сега вече й освобождаваше място в гардероба.
	— Аз…
	— Може и аз да оставя мои вещи при теб — продължи Зейн със същия бодър тон. — Например за дъждовни дни, в които ти нося храна и ти помагам да боядисаш.
	— Да ти призная, първия път си помислих, че връзката ни ще се изчерпва само със страхотен неангажиращ секс.
	— Но не е само това, нали?
	Не, не беше само това. Зейн вече й беше дал ключ от дома си и кода за алармата. Така беше по-удобно. Няколко чифта дрехи тук също щяха да я улеснят, нали? Просто беше по-удобно.
	Защо да прави от мухата слон?
	— Кой ще пере? — попита тя.
	— Хм. Бих ти предложил ти да переш у вас, а аз тук, но тъй като прекарваш повече време при мен, отколкото аз при теб, няма да е справедливо. Ще се редуваме.
	— Съгласна съм. Утре ще донеса малко багаж. Боже. — Тя побутна чинията си. — Колкото и да е вкусно, не мога да погълна и грам повече.
	— Тогава да разтребим масата и да излезем на разходка. Ще обиколим двора, а ти ще ми кажеш имената на всички цветя, въпреки че няма да ги запомня.
	— Един ден ще ги запомниш.
	Зейн се усмихна и дояде макароните в чинията си.
	— Голяма оптимистка си, скъпа.
	Дарби отпи глътка вино и се замисли. Бяха се скарали за пръв път и в крайна сметка се разбраха. Решиха да оставят свои вещи в дома на другия.
	И той я нарече „скъпа“ за пръв път с мелодичния си южняшки акцент.
	Нямаше никакво съмнение, че връзката им преминава към следващия етап, какъвто и да се окажеше той.


>>	18.

	Греъм плащаше в брой за стаите в мотелите, докато се придвижваше предпазливо от Райли към Лейквю. Използваше таблета на Илайза и безплатния интернет по заведенията, за да потърси информация за Емили, за инспектор Лий Келър, за собствения си — крайно неспособен — адвокат, за прокурора и съдията, който беше гледал делото му. Всички до един го бяха унизили и му бяха съсипали живота. Закле се да им отмъсти подобаващо.
	За съжаление съдията беше умрял преди шест години. Затова единственото удовлетворение, което можеше да получи по отношение на него, бе да си представя как гори в ада.
	Прокурорът се беше пенсионирал и се беше преместил в Мериленд, тъй че той щеше да почака. Адвокатът му също се беше пенсионирал, но все още живееше в Ашвил.
	Скоро щеше да му дойде редът.
	Знаеше, защото Илайза му беше казала при едно от посещенията си, че проклетата кучка сестра й се е омъжила за мръсното ченге. А ченгето сега беше началник на полицията в Лейквю. Имаха двама синове.
	Имаше толкова различни начини, по които да ги нарани. Докато седеше в мотелската стая с пуснат телевизор, за да следи кога ще го обявят за издирване, си представяше всички тях.
	Хубаво би било да запали онази стара къща, докато всички са вътре.
	Спомни си за Дейв Картър, съседът, който си вреше носа, където не му е работата. О, да, и той беше виновен. И той щеше да си плати. С печатни букви прибави Дейв Картър към списъка в тетрадката, която купи от „Уол март“.
	Него можеше да го сполети злощастен инцидент. Би могъл да пререже спирачките на колата му. Щеше да провери как става — в интернет човек можеше да намери всичко.
	Но най-важни бяха двете изчадия, които предадоха собствения си баща. Бащата, който им осигури покрив над главата, дрехи на гърба и храна на масата. Бащата, който им беше дал живот. Бащата, който щеше да отнеме този живот със собствените си ръце.
	Четеше и препрочиташе списъка с имена. Записваше подробно всеки детайл, който помнеше или откриеше за тях. Описваше всяка неправда, извършили срещу него.
	Преди лягане правеше по петдесет лицеви опори, сто коремни преси, клякания, напъни. Всяка сутрин повтаряше упражненията, като си повтаряше имената от списъка, за да се надъхва.
	Нощем сънуваше как отново е в операционната и извършва чудеса, на които е способен само Бог. И също като Бог, щеше да излее гнева си върху онези, които го предадоха.
	Сутрин не се бръснеше. Не се беше бръснал от три дни и чувстваше брадата като маска върху лицето си. Боядиса косата си, за да скрие белите косми, и възнамеряваше отново да го направи, щом пораснеше малко.
	Освен тетрадката, купи и бейзболна шапка, слънчеви очила, евтини гуменки, джинси, тениски. В затвора беше научил някои неща — как да се слива с множеството, как да не привлича внимание върху себе си. Както и да сменя номерата на колата си — вече го беше направил два пъти.
	На влизане в Лейквю се разтрепери от вълнение.
	Някои неща се бяха променили. Имаше нови светофари. Различни магазини и ресторанти. Това го вбеси и дезориентира. Спря, за да се овладее, да преодолее пристъпа на паника — разпозна симптомите, все пак беше доктор, по дяволите. По лицето му изби пот; сърцето му биеше бясно. За миг зрението му се размаза. Но всичко дойде на фокус, когато зърна Зейн на главната улица. Кучият син стоеше така, сякаш беше господар на града.
	Оставил беше косата му да порасне дълга като на педал, заякнал беше и се беше източил на височина, но Греъм би познал собствения си син, където и да го видеше. И едва се сдържа да не изскочи от колата и да пребие проклетото копеле на място.
	Това трябва да почака, напомни си. Щеше да го хване насаме.
	Проследи с поглед как Зейн се качва по стълбите на някаква сграда и влиза вътре. Понечи да го последва и да го хване насаме още сега, но зърна движение през големия преден прозорец. Смътно позната жена. Зейн отиде при нея — през стъклото се виждаше ясно.
	Офисът му. Явно се мислеше за голяма работа, но Греъм знаеше истината. Безгръбначното копеле не беше успяло да се реализира в Райли и се беше прибрало в Лейквю с подвита опашка.
	И тук, в Лейквю, щеше да си понесе последиците за предателството.
	Вече по-спокоен, подкара към Лейквю Терас. И тук имаше промени. Направили бяха детска площадка за хора, които не можеха да държат децата си вкъщи, където им беше мястото. Видя хлапета по люлки, пързалки и катерушки без всякакъв родителски надзор.
	Отвратително.
	Отиде до дома си — който вече не беше най-големият в квартала, тъй като няколко жадни за престиж съседи бяха добавили надстройки над гаражите, допълнителни стаи, покрити тераси.
	Отново спря, този път, за да разгледа къщата. Неговата къща. Непознатите, които живееха тук в момента, бяха просто натрапници. Някога, когато светът беше нормален, можеше да ги изгони само с едно щракване на пръсти.
	Сега той се беше превърнал в натрапник. Заради Зейн.
	Помисли дали да проникне в къщата и да види какво са направили натрапниците с дома му. Възнамеряваше да научи имената им и да ги добави към списъка.
	Докато размишляваше как ще се разправи с тях, една жена излезе от двора и се отправи към пикап, паркиран на алеята пред къщата.
	Облечена е като мъж, помисли си той. Подстригана късо като мъж. Сигурно е лесбийка. Недопустимо! Заслужаваше да отиде при нея и да я извлече от имота си за проклетата лесбийска коса.
	Но когато жената погледна към него, изведнъж се скова от страх, запали бързо колата и потегли. Моментът не беше подходящ. Това не беше проява на страх, а на търпение.
	Заключи се в стаята в мотела и си сипа чаша уиски, за да се успокои. Но само една. Имаше работа.
	Взе таблета на Илайза и тетрадката с имената и започна да търси из социалните мрежи. Намери бързо уебсайта на кантората на Зейн и на разнебитените бунгала на Емили. Докато ги разглеждаше, го обхвана ярост. Емили имаше фирмена страница във Фейсбук, но личният й профил беше заключен. Макар да беше научил много неща в затвора, хакерските умения не бяха сред тях.
	Сополанковците на Емили нямаха профили в социалните мрежи, нито Брит и Зейн. Но намери каквото му трябваше, благодарение на малоумната майка на Илайза. Истинска съкровищница от снимки, новини за семейството, достъпни за целия свят.
	Всичко, което му трябваше, беше публикувано на стената на бъбривата стара кранта. Разгледа снимка на жалкото семейство, озаглавена „На гости в новия дом на Зейн“. Както и друга снимка на сополанковците на Емили със Зейн.
	Внуците Броуди и Гейб пред къщата на Зейн, придружени с безброй лигави коментари за интереса на Гейб към озеленяването и фирмата, в която работел през лятото. Греъм прочете всяка сълзлива дума, в случай че бръщолевенето на старицата можеше да се окаже от полза.
	Разгледа внимателно къщата. Виждал я беше от пътя покрай езерото, кацнала абсурдно високо на един хълм.
	Сега знаеше къде да намери Зейн, за да останат насаме.


	Зейн се събуди стреснато, когато лампите на охранителната система се включиха. Стана от леглото, но Дарби дори не се пробуди. Знаеше от опит, че и канонада не можеше да я събуди, докато не дойдеше време за ставане призори.
	На път към вратата на терасата грабна панталона и го нахлузи. Зърна проблясъка на червени стопове, които се отдалечаваха надолу по алеята.
	Реши, че някой явно е сбъркал пътя и се е усетил, когато сензорите за движение са включили охранителните лампи. Успокоен, се върна в леглото, където Дарби спеше като мъртвец.
	Досега не беше виждал човек, на когото това сравнение да пасва толкова добре. Заспеше ли веднъж, Дарби почти не помръдваше и не издаваше звук до сутринта. И затова за Зейн, който спеше изключително леко, беше идеално да спи в едно легло с нея.
	Той се унесе, но се събуди отново около час по-късно, когато телефонът му звънна. Сърцето му подскочи — друго клише, но телефонните обаждания в четири часа сутринта не вещаеха нищо добро. Както и фактът, че на екрана се изписа номерът на охранителната фирма.
	— Зейн Уокър.
	Макар да беше излишно със Спящата красавица до себе си, той излезе от спалнята, докато говореше с дежурния от охранителната фирма за опит за влизане с взлом в кантората му. Успокоиха го, че са уведомили полицията, но той се върна в спалнята и включи нощната лампа, за да намери дрехите си.
	Телефонът му отново иззвъня.
	— Зейн, Сайлъс е.
	— Току-що ми се обадиха от охранителната фирма.
	— Да, някой е хвърлил камък и е разбил прозореца на кантората ти. Слушай, тази нощ получихме три подобни сигнала. Сигурно се е развилняла група тийнейджъри.
	— Мамка му.
	— От участъка кантората ти се вижда добре и изглежда са счупили само един прозорец. Най-добре ела да огледаш лично, но няма смисъл да бързаш. Не са успели да проникнат вътре. Дори виждам камъка на пода от тук, а вратата е непокътната.
	— Добре. Идвам, но първо искам да се успокоя.
	— Не бързай. Аз съм тук и наблюдавам.
	Зейн се облече и взе папката с документите за застраховката. Слезе на долния етаж, приготви кафе, след това направи втора чаша за Дарби, която беше по-скоро прекалено сладко мляко с дъх на кафе. Занесе я в спалнята. Можеше да й остави бележка, но и без друго тя щеше да се събуди след двайсет минути.
	Затова, когато тя отвори очи, той много се изненада.
	— Кафе — каза Дарби.
	— Мирисът на кафе би те извадил от комата, но лампите и звънящите телефони дори не те пробудиха. Що за същество си ти?
	— Кафе — повтори тя и протегна ръка. — Кой ти е звънял?
	— Разбили са прозореца на кантората ми с камък.
	— Какво? Не! — Тя примигна. — О, Зейн.
	— Явно някой е вилнял през нощта из града. Отивам до кантората да видя пораженията.
	— Искаш ли да дойда с теб? — Тя отметна бретона от лицето си. — Ще се облека за две минути.
	— Няма нужда. Сайлъс каза, че сигурно са били тъпи тийнейджъри. Мисля да почистя и да закусвам в града.
	— Добре. Съжалявам, много неприятно.
	— Аз също. — Той се наведе и я целуна. — До скоро.
	— Пиши ми какво е станало — провикна се тя след него.
	— Добре.
	Дарби изпи половината кафе в леглото, докато се разсъни. Какво ужасно начало на деня за Зейн. Не разбираше вандалските прояви. Графитите по изоставените сгради приемаше за урбанистично изкуство, но трошенето на прозорци беше просто безсмислено.
	Какво удоволствие може да получи човек, когато руши чужда собственост?
	Стана и тъй като беше се изкъпала преди да си легне — заедно със Зейн — облече работните си дрехи. Възнамеряваше да си досипе кафе, да закуси и да провери прогнозата за времето.
	И да започне работа по водопада.
	По пътя към долния етаж светна лампите. След като нагласи кафеварката на половин доза, отвори прогнозата за времето на таблета му.
	Горещо, влажно, вероятност за гръмотевични бури в късния следобед. Типично лятно време. Прозя се, сипа корнфлейкс в купичка и извади боровинките, с които беше заредила хладилника за посещенията си.
	Тъкмо започна да сипва захар и мляко в кафето, когато охранителните лампи светнаха. Първата й мисъл беше, че ги е задействало някакво животно.
	Пръскаше редовно с домашно приготвения си екологично чист препарат срещу животни и нареждаше на Зейн и мъжете в екипа си да пикаят покрай храстите — друго ефективно средство за отблъскване на животни. Беше насадила и множество растения, които не бяха по вкуса на елените.
	Но не можеше да се има доверие на сродниците на Бамби.
	Спря алармата, отвори плъзгащата се врата и погледна навън, готова да пропъди нашествениците.
	Ударът я блъсна като снаряд, повали я и я отпрати в кухненския шкаф, след което се стовари на пода. Зашеметена, за миг си помисли, че я е нападнал едър самец. Тогава видя мъжа.
	— Значи Зейн си е намерил малка развратница, която прилича на момче. Нищо чудно. — Той затвори вратата след себе си. — Видях пикапа ти. Трябваше само да ме пуснеш да вляза, докато той е в града. Благодаря. — Тръгна към нея със стиснати в юмруци ръце. — А сега кротувай.
	Как пък не.
	Дарби скочи, завъртя се и го ритна силно в корема. Инстинктивно побягна, когато той се олюля назад. Излезеше ли навън, можеше да влезе в гората и да му се изплъзне.
	Но как да предупреди Зейн, след като телефонът й се зареждаше вътре? Затова се обърна с разтуптяно сърце и приклекна, готова за битка. Нямаше да отстъпи.
	Той се спусна към нея с пламтящи очи. Бърз е, помисли си тя, и се възползва от инерцията му, като отскочи настрани и го ритна в бъбреците. Той залитна напред и падна на колене.
	— Сега ти кротувай.
	Той се изправи и размаха юмруци. Дарби блокира удара му с лакът, но силата му отекна чак до рамото й. Приведе се и замахна с длан. Усети изхрущяването, когато му разби носа.
	Един от неговите удари попадна в целта — във все още тръпнещото й рамо — и се прицели с ляв юмрук в лицето й. Тя отблъсна ръката му и с висок ритник го удари в челюстта. А когато той я нападна отново, зае стабилна позиция и нанесе два бързи ритника в чатала му.
	Този път той не се надигна.
	А Дарби побягна.


	Зейн стоеше в кантората с ръце в джобовете. Каза си, че е просто един счупен прозорец. Никой не беше пострадал. Бързо щяха да го сменят. Имаше застраховка.
	Но го притесняваше, че някой умишлено би разрушил негова собственост.
	— Единственият човек, с когото съм имал проблеми, откакто се прибрах, е Клинт Дрейпър — каза той на Сайлъс.
	Зет му, все още с разрошена от сън тъмноруса коса и набола брада, кимна.
	— Знам. Ще си поговорим с него. Но, както вече ти казах, получихме още три сигнала за счупени прозорци в рамките на около петнайсет минути.
	— Все на главната улица ли?
	— Мисля, че не са. Трябва да проверя. Джини беше дежурна през нощта и ми се обади, когато счупили прозореца на твоята кантора. Сама е обработила другите два сигнала, но решила да ме уведоми за този, понеже живея на две минути оттук и сме роднини. Като стана въпрос за роднини, реших, че трябва да съобщя и на началника. — Сайлъс поклати глава, докато оглеждаше стъклата. — Просто тук не сме имали подобни случаи на вандализъм. Случва се да счупят някоя пощенска кутия по крайбрежния път, хлапета да мятат рула тоалетна хартия по къщи или да надраскат коли с ключове.
	— Е, ако ги хванете и им трябва защитник в съда, могат да разчитат на мен.
	— Нормално е да си ядосан. — Радиостанцията на Сайлъс изпращя. — Почакай малко. — Той се отдалечи и се върна след краткия разговор.
	— Лий пътува насам. Каза да не мърдаш оттук, защото иска да говори с теб.
	Въпреки професионалното полицейско изражение, Зейн познаваше Сайлъс достатъчно добре, за да забележи, че е разтревожен.
	— Какво има?
	— Обадил се е в полицията в Райли, за да провери дали Греъм Бигълоу е на адреса си.
	— Защо?
	— Счупили са прозорец и в къщата на Дейв Картър. Както и на старата ви къща в Лейквю Терас. И трите случая имат връзка с теб, Зейн, затова трябва да сме предпазливи.
	— Защо би чупил… Дарби. — Скова го страх. — Тя остана сама у нас.
	Изхвърча навън преди Сайлъс да успее да го спре и закрещя от тротоара към Лий, който тъкмо пристигаше.
	— Качвай се! — провикна се Лий към Сайлъс. — Току-що получихме сигнал от къщата на Зейн.
	— Дарби е там.
	— Знам. Тя се обади.
	Поршето разви сто и трийсет километра в час още преди да излезе от града и Зейн не намали. Натисна копчето на хендсфрито, за да се обади на Дарби, да й каже да се скрие някъде, и телефонът й иззвъня.
	— Дарби, намери безопасно място и се заключи. Греъм ще се опита да влезе в къщата.
	— Късно е вече. Аз съм добре. Обадих се първо в полицията.
	— Почти съм вкъщи.
	— Добре съм. Всичко е наред. Дори те виждам. Намали, за бога, ще съсипеш колата. Добре съм.
	Зейн я видя на фона на охранителните светлини. Седеше на стълбите на верандата. Лицето й беше толкова бледо, че кръвта светеше като неонов надпис.
	Дарби понечи да стане, когато той натисна рязко спирачките и спря, но се олюля и седна отново.
	Зейн я вдигна.
	— Къде те боли? Какво ти стори той? Накъде избяга?
	— Не съм ранена. Той ме нападна, но не пострадах сериозно. Никъде не е избягал, вътре е.
	Зейн изстина.
	— Лий ще пристигне след минутка, чуваш ли сирените? Ти остани тук и го чакай. Стой тук, Дарби.
	Зейн влезе вътре, готов, дори нетърпелив, да се заеме с мъжа, който беше виновен за пролятата кръв и синините на любимата му. И завари доктор Греъм Бигълоу на пода, в безсъзнание, с крака и ръце, вързани с… въже за бънджи.
	— Такова имах в пикапа — обясни Дарби от прага.
	— Ти ли го върза?
	— Аз… Гади ми се. — Когато тя излезе с олюляване навън, Зейн я прегърна и й помогна да седне.
	— Наведи глава, дишай бавно, скъпа. Поеми си дълбоко въздух.
	Той изчака Лий да спре зад неговата кола и заедно със Сайлъс да слязат от патрулката.
	— Греъм е вътре. Няма да създава проблеми, Дарби се е погрижила за това.
	— Ранена ли е? Да повикаме ли линейка?
	— Не е пострадала тежко. — Зейн продължаваше да разтрива гърба й с бавни движения. — Просто е стресната. Ако се наложи да отиде в клиниката, аз ще я закарам. Но за него може да е нужна линейка, ти ще прецениш.
	— Добре съм — повтори Дарби, но остана да седи с наведена между коленете глава.
	Сайлъс излезе от къщата и клекна пред нея. Заговори със същия нежен тон, с който Зейн го беше чувал да говори на Одра.
	— Миличка, ти ли завърза кучия син с въжета за бънджи?
	— Само тях имах под ръка.
	— Искаш ли да влезем вътре, да седнеш и да пийнеш чаша студена вода? Ако не желаеш да отидеш веднага в клиниката, мога да повикам Дейв Картър. Той ще те прегледа.
	— Обади му се, Сайлъс — каза Зейн. — Трябваше да се сетя по-рано.
	— Нямам сериозни наранявания. — Дарби се надигна отново и Зейн веднага я подхвана. — Мога да ходя.
	— Не — заяви той и я внесе в къщата.
	Мина покрай Греъм и видя, че Лий сменя въжетата с белезници. Занесе я на дивана в голямата дневна.
	— Седни.
	— Ще получа ли кучешка бисквитка?
	— Не се шегувай. — Зейн отиде в кухнята, взе бутилка вода, върна се, намокри кърпа и започна нежно да бърше кръвта от лицето й.
	— Кръвта не е твоя — промълви той и я целуна по бузата.
	— Негова е. Разбих му носа. Върнах му го тъпкано, задето е счупил твоя.
	Това го срази. Той стисна свободната й ръка и я поднесе към устните си. Погледна я в очите.
	— Не знам какво да ти кажа.
	— Можеш да ме похвалиш.
	— Господи, Дарби.
	— Пийни малко вода. — Тя му подаде бутилката. — А после можем да поседим малко, докато дойдем на себе си.
	Лий ги завари на дивана да си подават бутилката с вода.
	— Дейв и Джим пътуват насам. Сайлъс се зае с Бигълоу, а аз повиках още двама полицаи. Бигълоу се нуждае от лекарска намеса, тъй че ще го откараме в клиниката. Миличка, ранена ли си?
	— Не.
	— По блузата ти има кръв.
	— Негова е. Счупих му носа и го ритнах в лицето. И в топките. Аз… имам черен колан по кунгфу.
	Лий въздъхна и седна.
	— Успокои ли се достатъчно, за да ми разкажеш какво стана?
	— Да. Само малко се стреснах. Досега не бях… Тренировките и състезанията са напълно различни от истинските схватки. Слязох в кухнята и алармата се включи. Помислих, че е елен. Използвам препарати за отблъскване на животни, но невинаги действат. Затова изключих алармата и отворих задната врата, за да пропъдя елена. Той ме нападна изненадващо, но това беше голямата му грешка.
	— Грешка ли?
	— Ако ме беше ударил, вероятно щеше да ме повали и да загубя съзнание, но той просто нахълта вътре и ме блъсна назад. Паднах. Малко ме зашемети, но не изгубих съзнание. Вчера ми се стори, че го видях в кола пред къщата на Ледбекър.
	— Обърна ли внимание каква марка беше колата?
	— Черна лека кола с четири врати. Не разбирам много от автомобилни марки, но колата беше луксозна. Изглеждаше нова, но не съм съвсем сигурна.
	— Добре. Какво стана след като те блъсна?
	— Нарече ме „развратницата на Зейн“ и спомена, че е видял пикапа ми.
	— Лампите се включиха малко след три часа сутринта — каза Зейн. — Видях стопове на кола да се отдалечават надолу по пътя, когато станах да проверя какво става. Явно е дошъл дотук и е видял, че не съм сам.
	— Видял ме е да се качвам в пикапа пред къщата на Ледбекър и се е досетил. Чакайте малко. Спомена, че искал да го пусна вътре, докато Зейн е в града. Сигурно той е счупил прозореца на кантората. — Дарби изсъска и почука с пръст по главата си. — И аз се вързах. Но все пак не му се размина. Нареди ми да си мълча и да не мърдам. Но аз се изправих. Признавам, изглеждаше най-вече развеселен и доволен, че се съпротивлявам. Но не знаеше, че мога да сритам жалкия му задник. — От очите й се стекоха сълзи и тя ги избърса. — Съжалявам.
	— Няма защо да съжаляваш — каза й Лий. — После ще разкажеш всичко подробно.
	— Не, няма проблем. Той не умее да се бие много добре, знае само как да раздава юмруци. Повалих го и хукнах да бягам, но осъзнах, че телефонът ми е в къщата и дори да му се изплъзна в гората, няма как да предупредя Зейн и да повикам полиция. Затова реших да го довърша. — Дарби замълча за момент, докато избърше сълзите си и глътне вода. — Той се изправи и аз… го довърших. Загуби съзнание и изтичах до пикапа за въжетата. Исках да го вържа, в случай че се свести преди да повикам помощ. Това е всичко.
	Понечи да стане, но Зейн я дръпна обратно на дивана.
	— Пие ми се кола.
	— Аз ще ти донеса.
	Когато влезе в кухнята, видя Дейв и колегата му Джим да влизат тичешком в къщата. Греъм седеше с оковани с белезници ръце зад гърба и окървавено и посинено лице.
	— Радвам се да те видя, Греъм. — Дейв поспря и му хвърли презрителен поглед. — Радвам се да те видя в това състояние. Ти го поеми, Джим. Аз ще се заема с дамата.
	Дейв срещна погледа на Зейн, след което отиде при Дарби на дивана, клекна пред нея и се усмихна.
	— Как си, шампионке?
	— Добре съм.
	— Нека аз преценя дали си добре. Вие ли ти се свят? Усещаш ли гадене?
	— Не. Прилоша ми за малко след схватката, но мисля, че беше просто реакция на случилото се.
	Дейв отвори чантата си и извади апарат за кръвно налягане.
	— Кокалчетата на пръстите ти са одрани и подути. На лявата ти ръка вече се появяват синини.
	— Спрях един от ударите му. Той е доста силен.
	— И обича да удря в корема.
	— С мен не успя. Единственото му точно попадение беше в рамото ми, мисля, че просто се разсеях за миг, а и вече тръпнеше от удара, който блокирах. Не съм в много добра форма, отдавна не съм тренирала.
	— В такъв случай ми се иска да видя на какво си способна, когато си във форма — отбеляза Лий.
	— Аз също — съгласи се Дейв. — Дай да видя рамото.
	Когато Дарби започна да съблича блузата си, Лий стана.
	— Със спортен сутиен съм — спря го тя. — Във фитнеса жените са по-разголени, тъй че не се притеснявай.
	Рамото я заболя, но тя стисна зъби, докато събличаше тениската. Погледна надолу и за пръв път видя пораженията.
	— Мамка му, здраво ме е фраснал.
	— По гърба й също има охлузвания и синини — каза Зейн със забележително спокоен тон въпреки надигащия се гняв.
	— Просто е малко натъртено. — За да му докаже, че е добре, тя вдигна лакът и размърда рамо напред и назад. — Нямам разтежения и счупени кости. Движа го спокойно. Знам какво е усещането при сериозна травма. Рамото ми е наред. Едно-две обезболяващи хапчета и ще ми мине.
	— Но първо ще те заведем в клиниката.
	— Няма нужда…
	— Аз ще я закарам — прекъсна я Зейн.
	— Ако ти извадим медицинско, ще добавим нови обвинения срещу Бигълоу — отбеляза Лий. — Много ще ни помогнеш.
	— Добре, добре. Но първо искам да дам указания на екипа си. Те сигурно вече се чудят къде съм се дянала.
	— Един момент.
	Дейв отиде да се посъветва с Джим, а Лий се отдалечи, за да вдигне звънящия си телефон. Зейн извади пакет замразен грах от фризера.
	— Макар да не ги ям, винаги имам замразени зеленчуци в хладилника — каза той, подаде на Дарби кола и постави пакета върху рамото й.
	— И аз така. Зейн, просто съм малко натъртена.
	— Знам. — Той я погали по главата. — Но ще отидеш в клиниката да те прегледат.
	— Ще отведем Бигълоу в Ашвил — обади се Дейв. — Нашата Джаки Чан добре го е подредила. Счупен нос, насинено око, няколко избити зъба. Челюстта му може да е счупена. Топките му също са посинени. Лий нареди на двама полицаи да ни придружат.
	— А ти — Зейн отиде при Дарби, погали я по лицето и я целуна по устните — отиваш в клиниката. Ще се обадим да ги предупредим.
	Дейв отиде при Зейн и го прегърна през рамото.
	— Не се тревожи. Ние ще се заемем с Греъм.
	Дарби стана и усети болка тук-там, както и че е доста схваната, но не беше готова да си признае.
	— Трябва да се преоблека и да говоря с хората си.
	— Аз ще ти донеса тениска.
	— Добре е да се движиш, за да не се схванеш.
	Зейн се притесняваше, че ще си изпусне нервите.
	— Моля те, нека се погрижа за теб.
	— Грижиш се за мен, откакто пристигна тук със скоростта на светлината. Повярвай ми, много съм ти признателна. Но щом искаш, ми донеси тениска и няколко аналгина, и след като говоря с хората си, можеш да ме закараш в спешното.
	— Зейн — повика го Лий. — Може ли да поговорим?
	— Какво? — Зейн се напрегна, усети, че има лоши новини.
	Дарби отстъпи назад.
	— Аз ще ви оставя…
	— Не. — Зейн я хвана за ръката. — Какво има, Лий?
	— Обадиха ми се от Райли. Местната полиция е влязла в къщата на Бигълоу. Илайза е мъртва, Зейн. Вероятно от няколко дни. Ще й направят аутопсия, за да установят причината за смъртта.
	Дарби се приближи до Зейн и го стисна за ръката.
	— Би трябвало да съм натъжен, но не изпитвам нищо. Може би по-късно ще ми домъчнее.
	— Не се тревожи за това. Ние ще се погрижим.
	— Емили… Баба и дядо.
	— Аз ще им съобщя. Ти се погрижи за момичето и остави останалото на мен. — Лий постави ръка на рамото му. — Аз ще се погрижа за всичко.
	Напълно безчувствен, Зейн не успя да помръдне.
	— Искам да науча подробностите.
	— Разбира се. Заведи да прегледат Дарби и ми се обадете да ми кажете какво е положението. Трябва да направим снимки на нараняванията ти.
	— Добре.
	— Аз отивам да й донеса чиста тениска.
	Лий кимна и извади телефона си.
	— Остави го да се погрижи за теб. Така ще се почувства по-добре.
	Дарби беше видяла как очите на Зейн се изцъклят и как се беше сковал.
	— Двамата ще се погрижим един за друг.


>>	19.

	Докато по странно стечение на обстоятелствата лекарката, която сега живееше в старата му къща, преглеждаше Дарби, Зейн отиде до кабинета на Брит. Хвана я преди първия й пациент за деня и изненаданата й усмивка се стопи, когато го видя как изглежда.
	— По-добре седни.
	— Нещо с баба и дядо ли се е случило?
	— Не. — Най-добре да й каже направо. — Илайза е мъртва.
	— О, така ли? — Брит отпусна ръка на бюрото и въздъхна дълбоко. — Не съм изненадана. Несъмнено той я е убил.
	— Още няма официално заключение за причината, но съм сигурен, че е бил той. Има и още нещо.
	Зейн не биваше да се изненадва колко силен дух притежава сестра му.
	В тона й имаше съвсем бегла капчица съжаление, когато заговори:
	— Двамата можеха да започнат на чисто и да живеят щастливо. Но това не им беше достатъчно. Сметнал е, че ние сме му отнели всичко ценно. Той така разсъждава. Затова е решил да ни накаже. Искал е този път да те убие.
	— А Дарби просто се е оказала на пътя му. Защото е с мен. Ако имаше възможност, щеше да издири и теб.
	Брит не се разстрои, а само кимна в съгласие.
	— Да, първо теб, после мен. След това Емили, Лий, Дейв и вероятно Шарлийн и Джо, защото живеят в къщата, която още смята за своя. — Брит се подпря на бюрото. — Убедена съм, че дори си е направил списък с имената на всички, които смята, че са отговорни за съсипания му живот. Лий трябва да провери дали наистина е дошъл тук най-напред. Мисля, че ти си най-важната мишена, но нека провери как са адвокатът и съдията, който го осъди.
	— Боже. — За разлика от възхитителното спокойствие на сестра си, Зейн прокара разтревожено пръсти през косата си. — Трябваше да се досетя. Но Лий вероятно вече се е заел с този въпрос.
	— След събитията тази сутрин е истински подвиг, че можеш да си кажеш и името. Ти го спря, Зейн. Той не знае в какъв достоен мъж си се превърнал.
	— Дарби го спря. Той не е знаел колко достойна жена е тя.
	— Дарби, божичко. — Брит се хвана за главата. — Шарлийн е добър лекар. Ако има по-сериозни наранявания, ще ги открие и ще започне лечение. Искам да я видя, но не знам какво да й кажа.
	— Ще измислиш нещо. — Зейн успя да се усмихне немощно. — Ти винаги намираш правилните думи.
	— Трябва да отменя часовете си за днес. Емили може да има нужда от утеха. Илайза й беше сестра. А и баба и дядо… Въпреки всичко, тя им беше дъщеря. Боже, Зейн, как да им помогнем?
	— Ще измислим нещо. — Той я придърпа към себе си и я прегърна. — Двамата с теб се справихме добре, нали? Преживяхме травмите от миналото. Ще преживеем и това, те също ще се справят.
	— Радвам се, че се прибра. — Тя отстъпи крачка назад. — Сетих се. Има нещо, което ще зарадва Емили, баба и дядо.
	— Какво?
	— Тази сутрин се изпишках върху пръчицата.
	Зейн я изгледа озадачено.
	— Защо… — И тогава разбра. — Наистина ли?
	— Да. Още не съм казала на Сайлъс, защото… Е, знаеш с какво беше зает. Мислех да изчакам няколко седмици преди да съобщя на всички, но в момента имаме нужда от добра новина.
	— Това е прекрасно, Брит.
	— Мисля, че показва какви сме всъщност. Живеем щастливо, Зейн. Те не успяха да ни отнемат това. Въпреки начина, по който се отнасяха с нас, станахме добри хора.
	_Въпреки начина, по който се отнасяха с нас_, помисли си Зейн. Но в известен смисъл може би отношението на родителите им беше спомогнало да пораснат като добри и достойни хора. Той отиде до спешното отделение и докато чакаше, се обади на Морийн.
	Тя вече беше добре осведомена от плъзналите слухове, но той й разказа какво всъщност е станало. Уведоми я, че той е добре и че Дарби е в клиниката. Помоли я да се свърже със застрахователната компания и да отмени срещите с клиенти.
	Каза й, че ще отиде в кантората, когато се освободи.
	Дарби, с леко раздразнено изражение, излезе от кабинета заедно с красивата бременна доктор Ледбекър.
	— Ти трябва да си Зейн. Аз съм Шарлийн. Ти ли ще поемеш пациентката?
	— Хей! — възмути се Дарби.
	Зейн обаче побърза да отговори:
	— Да, аз ще се погрижа за нея.
	— Няма счупени кости, разтежения или скъсани мускули. Има доста синини и рамото ще я боли няколко дни. Да го налага с лед и да пие ибупрофен. Да не вдига нищо тежко и да не копае поне четиридесет и осем часа.
	— Разбрано.
	— Същото важи за гърба и бедрото. — Лекарката подаде на Зейн торбичка. — Вътре има мехлем за кокалчетата на ръцете и указания как да го нанася. След два дни трябва да дойде на преглед.
	— Ще я доведа.
	— Записах телефонния си номер на бележката с указанията. Ако възникне проблем, ми се обадете.
	— Благодаря.
	— И никакво копаене! — провикна се Шарлийн след Дарби, докато Зейн я извеждаше от отделението.
	— Боже, много е педантична. Уплаших се, че ще извади пиявици отнякъде. Ходи ли да видиш Брит?
	— Да, тя е добре.
	— Закарай ме до нас и после отиди да видиш Емили.
	— Точно това възнамерявах да направя. — Имаше и други планове, но първо щеше да отиде до леля си.
	След като закара Дарби до тях, Зейн отново я ядоса, като повтори всички инструкции, които лекарката беше дала, пред разтревожения й екип. И ги заплаши, че ако не се погрижат Дарби да ги спазва, лично ще се саморазправи с тях.
	После отиде да види Емили.
	Тя седеше сама в задния двор и се взираше с празен поглед в далечината, но подскочи, когато го видя.
	— Трябваше да дойда да видя как си…
	— Стига, добре съм.
	— Как е Дарби?
	— Дейв и лекарката в спешното я прегледаха. И тя е добре. — Зейн видя, че Емили беше плакала и в момента едва сдържа сълзите си. — Говори ли с Лий?
	— Казах му да върви да си върши работата. На мен не може да ми помогне в момента. Трябва да се обадя на мама и татко, но…
	— Това може да почака. — Зейн я прегърна.
	— Божичко, Зейн, той се върна след толкова години. Опита се да те нарани отново. А още по-страшно е, че според мен е убил Илайза. Знаеш, че сигурно той я е убил.
	— Знам. — Зейн я погали по гърба и се опита да я успокои, но тя трепереше неудържимо. Накрая я целуна по главата. — Поплачи си спокойно.
	И тогава най-силната жена, която познаваше, се вкопчи в него и даде воля на сълзите си. Той просто продължи да я прегръща мълчаливо.
	— Не знам какво ми става. Ти си жив и здрав. Лий каза, че Дарби не е пострадала сериозно. Трябва да ида да я видя, но… А онзи проклетник е арестуван. И е в болницата благодарение на онова невероятно момиче. Всички сме в безопасност. Семейството ми е в безопасност.
	— Но сестра ти е мъртва.
	— О, Зейн. — Емили се отдръпна и избърса сълзите си. — Вече дори не помня лицето й. Забравила съм как изглежда.
	— Седни, а аз ще ти донеса вода и носни кърпички.
	Зейн изнесе две бутилки вода и кутия с кърпички за нея. Емили взе една, издуха си носа и избърса лицето си.
	— Не бяхме близки — каза тя след малко. — Все се карахме. Много братя и сестри се карат от време на време. Дори Гейб и Броуди имаха период, в който не спираха да се заяждат. Но са много близки. А ние с Илайза така и не се сближихме.
	— Защото сте пълни противоположности и нямате нищо общо — каза Зейн.
	— Никога не съм я обичала. Поне не помня време, когато да съм била привързана към нея. И не се срамувам. Вината не е моя.
	— Разбира се, че не си виновна. Защо тогава си гузна, че не си я обичала?
	Емили въздъхна.
	— Честно казано не знам. — Тя се наведе да погали вярното куче, което седеше в краката й. — Но съжалявам, че не успях да я обикна. Съжалявам, че е мъртва и че собствените й постъпки доведоха до смъртта й. Съжалявам за скръбта на родителите ни, защото те я обичаха.
	Зейн я хвана за ръка.
	— Ние ще сме неотлъчно до тях. Защото обичаме близките си.
	— И ще изпълним дълга си. Говори ли с Брит?
	— Да, тя е добре. Всъщност… Вероятно трябва да оставя тя да ти каже, но не мога да се сдържа. Брит е бременна със следващото ти внуче.
	Емили отново се разплака, но поклати глава и посочи към лицето си.
	— Това са сълзи от радост, Зейн. Животът не само продължава, но и щастието тържествува. — Тя го погали по бузата. — Способни сме да загърбим миналото и да продължим напред щастливи.
	Зейн също възнамеряваше да загърби миналото и да бъде щастлив. Но първо трябваше да свърши нещо.
	Когато пристигна в болницата в Ашвил, Лий го чакаше пред спешното отделение.
	— Реших, че няма смисъл да те убеждавам да не идваш.
	— Напълно си прав — съгласи се Зейн.
	— Ще те пусна да говориш с него, но първо ще вляза аз. Прегледаха го и сега го настаняват в стаята. Искат да остане тук за няколко часа преди да го закарат в Райли.
	— Това е предостатъчно време.
	— Така е. — Лий постави ръка върху рамото на Зейн. — Първо да се поразходим. Навън е по-спокойно. Не знам дали той ще иска да говори.
	Зейн пъхна ръка в джоба си и стисна бейзболната топка, която беше прибрал там.
	— Поиска ли адвокат?
	— Още не е. Но понеже обездвижиха челюстта му, нямаше възможност да каже каквото и да било. Наместиха носа му, направили са му рентгенови снимки. А и Дарби здраво го е изритала в топките.
	— Трябва да й купя огромен букет цветя.
	Лий се усмихна и въздъхна.
	— Радвам се, че тя е успяла да му нанесе много повече поражения, отколкото той на нея. Затова, докато се разхождаме, ще ти обясня какво успяхме да установим до момента.
	— Той е убил Илайза, убеден съм в това.
	— Не го оспорвам, но трябва да изчакаме резултатите от аутопсията. Работил е в магазин за медицински консумативи и си е взел два почивни дни по болест. Съседите казват, че са го видели за последно в събота, но Илайза не са виждали от четвъртък. Хората от съседната къща са я видели да излиза в задния двор в четвъртък преди той да се прибере от работа. После нямало следа от нея.
	— Значи я е убил в четвъртък вечерта.
	— Вероятно, но трябва да намерим доказателства. Държа връзка с полицаите от Райли. Изглежда началникът му в магазина не го е докладвал, защото Греъм го е предупредил, че е болен. Неделя и понеделник са почивните му дни.
	Зейн кимна.
	— Вероятно е потеглил след работа в събота и не е бързал по пътя насам. Избрал е малки обиколни пътища, плащал е в брой навсякъде.
	— В момента проучват маршрута му. Ние също работим по въпроса. Открихме, че е прекарал две нощи в мотел на Шосе №40. Конфискувахме от стаята таблет, пари и тетрадка. Намерихме голяма сума пари и в колата му, която е паркирал преди отбивката към твоята къща. — Лий се почеса по брадичката. — В тетрадката имаше множество записки и списък с имена.
	Брит беше права, помисли си Зейн.
	— Списък с хората, на които е искал да отмъсти.
	— Така изглежда. Описал е кой за какво е виновен, информация за тях — адрес, работно място. Идеи как да им отмъсти.
	— Мен несъмнено е искал да пребие до смърт. На теб как е щял да отмъсти?
	Лий направи мълчаливо няколко крачки.
	— Няма да кажа това на Емили и момчетата. Няма нужда. Възнамерявал да запали къщата ни, докато всички сме вътре.
	— Божичко, Лий! Той съвсем си е изгубил ума. — Зейн вдигна ръка и заговори с професионален тон. — Адвокатът му ще се опита да се възползва точно от това и ще пледира невменяемост. Но тази няма да стане. Излъгал е, че е болен, за да си осигури време, счупил е прозорците, за да ме изкара от къщи, приготвил е големи суми пари в брой. Планирал е всичко много внимателно. Не отговаря на условията за невменяемост. — Зейн се замисли. — Оставил е вещите си в мотела, защото е възнамерявал да се върне, след като приключи с мен и Дарби. Освен ако…
	Това не би го удовлетворило, помисли си Зейн на фона на сирените на приближаваща линейка. Не би било достатъчно.
	— Греъм е арогантен кучи син, Лий. Вероятно е планирал да си отмъсти и на Брит, на Емили, на цялото семейство. На Дейв и всички в Лейквю, които са попаднали в списъка му. Според него всички ние сме виновни и е искал да се разправи с нас преди да избяга.
	— Съгласен съм с теб. Но вече няма да има възможност за отмъщение. Независимо дали е луд, Греъм ще се върне в затвора и няма повече да излезе.
	— Моля те, нека да присъствам на разпита. Няма да се обаждам. А ако той възрази, ще изляза. Но мисля, че няма да го направи. Трябват ти самопризнания, за да приключиш следствието, нали? Позволи ми да присъствам на разпита.
	Лий закрачи нервно, докато обмисляше молбата му.
	— Ето какво ти предлагам. Няма да се обаждаш и няма да правиш нищо, докато приключа с разпита. Ако той не желае да присъстваш, ще трябва да излезеш. Ако провалиш по някакъв начин разпита, двамата с теб ще проведем дълъг и неприятен разговор.
	— Няма да се наложи. Благодаря ти, Лий.
	— Да вървим да видим дали е готов.
	През годините спешното отделение беше претърпяло някои промени и този път Зейн влезе вътре свободен и здрав. Въпреки това го заляха спомени за болката и страха. Ръката му потръпна, а гърлото му пресъхна.
	Мълча, докато Лий получи разрешение за разпита и се качи с асансьора.
	— Пред вратата съм сложил полицай — каза му Лий. — Сайлъс е вътре в стаята. Няма къде да бяга.
	Зейн кимна смълчан.
	Лий показа значката си на медицинската сестра и продължи по коридора.
	— Вземи си почивка, Дони — каза на полицая пред вратата. — След като приключим, ще те повикам.
	— Разбрано, началник.
	Сайлъс стана, когато двамата влязоха в стаята, и остави списанието, което разглеждаше.
	Този път Греъм лежеше прикован с белезници за леглото, с лице, помляно от бой. Машината, за която беше закачен, изпиука по-силно и Зейн разбра, че сърцето на Греъм се е разтуптяло, когато го погледна в насинените и отекли очи.
	— Сайлъс, включи диктофона, за да започнем разпита на господин Бигълоу.
	— Доктор Бигълоу — изсъска през зъби Греъм.
	— Вече не си доктор. Сайлъс, би ли отишъл за кафе, ако обичаш? — Лий посочи към стола, който Сайлъс освободи, и Зейн седна.
	— Говори Лий Келър, началник на полицията в Лейквю. Започвам разпита на Греъм Бигълоу с лекарско разрешение. Прочетоха ли ви правата, господин Бигълоу? Вписано е в протокола, но съм длъжен да попитам.
	— Знам си правата.
	— Добре. Повдигнати са ви обвинения за неправомерно влизане в чужд имот и нанасяне на побой и телесни повреди. Също така за кражба на автомобилни номера и незаконното им монтиране на вашия автомобил. Нарушили сте условията за предсрочното си освобождаване, затова ще излежите първо останалите три години от присъдата преди да започнете излежаването на наказанието, което ще ви бъде дадено по тези обвинения.
	Лий се подпря на таблата на леглото в измамно дружелюбна поза.
	— А дори не включвам обвинението за убийство, което вероятно ще ви повдигнат. Местната полиция е открила тялото на Илайза Бигълоу. Там, където си я оставил на пода върху одеяло и възглавница, завита с чаршаф. И с неоспорими следи от побой.
	— Стана случайно.
	— Това ли е защитата ти? Случайно си пребил жена си до смърт, оставил си я на пода и си дошъл тук, за да пребиеш случайно и Зейн до смърт?
	— Илайза падна и си удари главата. Субдурален хематом.
	— По лице ли е паднала? Изпратиха ми снимки. — Лий извади телефона си и отвори снимката на екрана. — Значи е успяла да падне по лице, а после да си удари главата отзад и да си пукне черепа? Трябва да е била много акробатична. — Той тикна телефона в лицето на Греъм. — Нанесъл си й множество удари и си я блъснал в кухненския шкаф, защото по него има петна от нейната кръв.
	— Тя падна. Субдурален хематом.
	— И просто я остави да умре, така ли?
	— Не можех да й помогна, беше твърде късно.
	— Защо не повика линейка?
	— Аз съм лекар — изръмжа Греъм.
	— Вече не си. Ти си опасен престъпник, пребил жена, която по незнайни причини остана до теб и предаде собствените си деца заради теб. А ти я остави да умре. Открихме мотелската ти стая и колата ти. А след като разгледахме съдържанието на таблета ти, стана ясно, че си следил Зейн, Брит, Емили и още много хора.
	Греъм завъртя глава и погледна към Зейн.
	— Какво си ме зяпнал? Не означаваш нищо за мен. Ти си нищожество. Нищожество беше и такова ще си останеш.
	Вместо да отговори, Зейн просто продължи да гледа твърдо Греъм в очите. Ръката му в джоба потри шевовете на бейзболната топка.
	— Явно все пак означава нещо за теб, щом си оставил жена си мъртва на пода, за да дойдеш чак до тук, да нахлуеш в дома му и да нападнеш друга жена — отбеляза Лий.
	— Нищожество е! Има голяма къща, какво от това. Адвокат бил? Глупости. Стои тук и не смее да обели дума от страх.
	Зейн се усмихна без да откъсва очи от него.
	— Какво се хилиш, тъпак такъв? — Греъм сгърчи лице от болка при опита да се разкрещи със стегната с тел челюст. — Ти си безполезен неудачник. Трябваше да те убия още в люлката заедно с лигавата ти сестра. Вие ми съсипахте живота. Съсипахте майка си.
	Лий погледна към Зейн и кимна едва доловимо.
	— И как точно ви съсипахме живота? — попита Зейн.
	— Мръсен неблагодарник. Не успях да направя от теб мъж. Дадох ти живот, а ти съсипа моя. Трябваше да те убия онази нощ, както и сестра ти. Сега Илайза още щеше да е жива и да бъдем щастливи.
	— Просто не се сдържа и я преби, нали? След толкова години в затвора, през които тя те чака търпеливо, не се сдържа и я преби.
	— Тя не беше същата. Изгубила беше живеца си. По твоя вина.
	— И след като я удари за последно и тя умря пред очите ти, реши да дойдеш да ми отмъстиш.
	— Трябва да си платиш, всички ще си платите.
	— Разбил си няколко прозореца, за да ме изкараш от дома ми и да влезеш с взлом — каза Зейн с презрение и подигравка в гласа. — Помислил си, че вътре има само една безобидна жена. И понеже си голям майстор, когато биеш по-дребни и слаби от теб хора, си решил, че ще я обезвредиш и ще ми устроиш засада.
	— Ти отне живота ми и аз ще отнема твоя.
	— Проникнал си в дома ми и си нападнал Дарби с намерението да ме убиеш, когато се върна.
	— Аз ти дадох живот и имам право да ти го отнема. Имам право да те измъчвам за всяка минута, която прекарах затворен в кафеза като животно.
	— Ти уби жена си.
	— Сложих край на мъките на една съсипана жена. Проявих милост. Ти ми я открадна. Заслужаваш да умреш.
	Зейн стана от стола и отиде до леглото.
	— Съжалявам, че нямах възможност да се изправя сам срещу теб, старче. Но една жена ме изпревари и те преби. Сигурно е много унизително да те набие жена и тази мисъл ми носи неописуемо задоволство. Ето за какво можеш да мислиш, докато излежаваш доживотната си присъда. Едно силно и умно момиче провали плановете ти за мен преди осемнайсет години. А днес една силна и умна жена ти попречи да ме убиеш.
	Зейн тръгна към вратата, но спря и се обърна.
	— Ако съм изиграл някаква роля за влизането ти в затвора и преди, и сега, то това ме радва неимоверно.
	Когато Зейн излезе от стаята, Сайлъс отиде при него.
	— Добре ли си?
	— Да. Записът съдържа достатъчно факти, за да може прокуратурата да го обвини в предумишлено убийство по особено жесток начин наред с другите обвинения. Той ще наеме адвокат и ще опитат да смекчат обвиненията, но няма да се отърве. С него е свършено и ще остане зад решетките докато умре.
	— Заслужава го. Виж, ако искаш да си поговорим на по бира, само кажи.
	— Благодаря ти. Предай на Лий, че ще му се обадя по-късно. Искам да се прибера да видя дали Дарби изпълнява нарежданията на лекарката.
	Имаше нужда и да подиша чист въздух.
	Реши, че градинарка като Дарби едва ли има любимо цвете, затова купи огромен пъстър букет от всички цветя, които се предлагаха. Тогава се сети, че двете вази в къщата му няма да ги поберат, и с помощта на любезната продавачка купи множество вази с различни размери и форми и огромна кошница, с която да занесе цветята до къщи.
	Така и така беше започнал да пазарува, взе и две бутилки шампанско.
	Рядко купуваше бижута и сега нямаше намерение да минава през бижутерията, но един медальон привлече погледа му и реши, че му е било писано да го купи. Вместо да вземе гривна, защото Дарби не носеше гривни, купи верижка и закачи медальона на нея.
	Пое по пътя към къщи със свален покрив на колата, обгърнат от аромата на диви цветя и с гледката на зелената планина на фона на синьото небе, и осъзна, че нещо в него се е променило.
	Куката, която Греъм и Илайза бяха забили в корема му, се беше извадила. Всичко приключи, помисли си той, този път наистина приключи.
	Спря на брега на езерото, просто за да погледа как небето и околните хълмове се отразяват в повърхността му. Може би подводните течения никога нямаше да изчезнат, но вече не го дърпаха към дъното.
	Възнамеряваше да разшири кантората и да изведе Дарби на разходка с лодка. Може би дори щеше отново да започне да играе бейзбол. И да тикне миналото там, където му беше мястото — заключено зад решетки, като Греъм.
	Продължи по стръмния път към дома си и пред очите му изникна къщата — той я беше купил — и красивият двор с пъстрите цветя и новите дръвчета — това беше дело на Дарби.
	Запита се дали и тя е започнала да възприема къщата като свой дом. И какво би означавало това за връзката им.
	Засега просто паркира отпред и внесе покупките вътре. През вратата видя, че Дарби реди камъни в участъка, който Ралф беше подравнил, а Гейб им помагаше, като носеше камъните. Все още не можеше да си представи как ще изглежда градината, когато стане напълно готова, но след всичко, което се случи, би бил пълен глупак да не се довери на идеите на Дарби. А мъж, който имаше достатъчно ум в главата, за да привлече Дарби Макрей, не можеше да е глупак.
	Отвори широко вратата към задния двор и когато излезе, го посрещнаха звуците на рокендрол.
	Ралф го забеляза и вдигна ръка.
	— Тя не се претоварва, шефе. Всичко е под контрол.
	— Радвам се да го чуя. Къде са другите?
	— Отидоха при един клиент. — Дарби избърса потта от челото си. — На проверка ли идваш? Имам достатъчно пазачи.
	— Яхнала е метлата — отбеляза Гейб.
	— И още как — промърмори Дарби и посочи с пръст на Гейб къде да премести един камък.
	— Наближава време да си изпие хапчетата.
	Дарби хвърли кръвнишки поглед на Ралф изпод козирката на шапката си.
	— Знам колко е часът.
	— Горещо е — отбеляза Зейн. — Искате ли да направя лимонада?
	Дарби обърна очи към него.
	— Нима знаеш как се прави лимонада?
	— Разбира се. Изваждам сиропа от хладилника, разреждам го със студена вода и разбърквам.
	Дарби се усмихна.
	— Интересно, нашата семейна рецепта е същата.
	— Добре, тогава можете да направите почивка, а Дарби да си изпие хапчетата.
	Влезе вътре и реши да се обади в кантората и да съобщи, че днес ще работи от къщи. Довечера щеше да опече пържоли на скарата, заедно с царевица и картофи.
	Защото имаше намерение да се грижи за Дарби, колкото и да се противеше тя.


>>	20.

	Потна и схваната, но удовлетворена, Дарби направи няколко снимки на почти завършения водопад и приключи работата за деня.
	Знаеше, че Зейн седи на масата в задния двор с лаптоп, кока-кола и една от бейзболните топки, които мъкнеше навсякъде. Не сряза Ралф, когато се пошегува:
	— Май те държат под око, шефе.
	Не сряза и Гейб, който през час й носеше нов пакет с лед и й напомняше да си вземе почивка и да наложи рамото.
	Не беше бебе, напълно способна беше да си върши работата и беше ядосана, но все пак беше признателна за грижите, които полагаха за нея.
	Сега, след като работният ден приключи и всички си тръгнаха, тя се приготви да изтърпи и суетенето на Зейн. Затова отиде до масата, взе колата му и изгълта част от нея.
	— Нямаше нужда да оставаш вкъщи, за да ме следиш. Гейб и Ралф ме държат достатъчно изкъсо.
	Зейн измърмори и изпрати последния имейл за деня.
	— Всъщност ми е приятно за разнообразие да работя тук в градината, сред красотата, сътворена от половинката ми. — Той кимна към строежа на водопада. — Скоро ще е готов.
	— Да. И ако ходиш да работиш в кантората до края на седмицата, както беше предвидено, ще видиш резултата в събота вечерта. Освен ако не завали.
	— Чудесно, защото ако приключиш с двора до края на месеца, смятам да организирам голямо празненство за Четвърти юли.
	— Наистина ли?
	— Оттук ще се разкрива страхотна гледка към зарята над езерото.
	— Хм. — Дарби смъкна слънчевите очила и го изгледа с присвити очи. — Май си в много добро настроение.
	— Да, позна.
	— Изненадана съм.
	— В достатъчно добро настроение съм, за да включа скарата. Какво ще кажеш?
	Значи няма да се суети около мен, заключи тя и малко се учуди от самодоволството и приповдигнатото му настроение.
	— Чудесна идея. Отивам да се изкъпя.
	Влезе вътре и веднага изхвърча обратно навън.
	— Да не си решил да превърнеш кухнята в цветарски магазин?
	— Моля? А, вярно. — Той поклати глава и стана със смях. — Съвсем забравих. Цветята са за теб.
	— За мен ли? Уокър, вътре има поне десет букета.
	— Не можах да реша какви цветя да взема, затова купих от всички. Донесох и вази — добави той и влезе в кухнята. — Мислех да ги натопя, но реших, че ти ще се справиш по-добре с тази задача.
	— Не знам какво да кажа.
	— Не купих картичка, защото нямаха достатъчно голяма, за да побере всичките ми мисли. Искам да ти благодаря, да ти се извиня, да ти пожелая бързо оздравяване и да те поздравя. Както и да ти кажа колко си важна за мен, Дарби.
	Дарби осъзна, че и тя не може да опише колко прекрасно се чувства в момента. Думите му, начинът, по който я гледаше, красотата на цветовете и благоуханията около тях.
	— Ужасно съм мръсна, но ще трябва да го преживееш. — Отиде при него, прегърна го и се надяваше, че целувката описва всичките й чувства в момента. — Прекрасни са, Зейн. Благодаря за милия жест. — Преди да отстъпи назад, тя притисна длани върху бузите му. — Много ще ми е приятно да ги подредя по вазите.
	— А през това време може да пийнем шампанско.
	Дарби примигна.
	— Шампанско ли?
	— Купих две бутилки. — Извади едната от хладилника и понечи да я отвори. — Забравих да те попитам дали обичаш шампанско.
	— Всички обичат шампанско, Зейн. Къде ходи сутринта, след като тръгна оттук?
	— После ще ти кажа. — Той отвори бутилката и тапата изхвръкна с приятно пукане. — Заповядай.
	Подаде й малка кутийка, опакована като подарък, и извади чаши за шампанско.
	Трогната и малко смутена, тя се взря в кутийката.
	— Зейн, само малко съм натъртена. Взел си подаръци, все едно съм в кома.
	— Ако беше в кома, нямаше да можеш да пиеш шампанско. Отвори я. Ако подаръкът не ти хареса, аз ще го взема, защото ще ми напомня за теб.
	Смущението обаче не уталожи любопитството и тя развърза панделката и разкъса опаковъчната хартия. Усмихна се, когато отвори кутията и намери вътре медальон с формата на книга, с изящно изписан цитат на корицата, закачен на верижка.
C>
	„Недейте мисли, че понеже тя на ръст е дребничка, та аз ще мога да се опазя!“
C$
	Дарби вдигна медальона към светлината и се обърна към Зейн:
	— Висока съм метър и седемдесет и пет. Никак не съм дребничка.
	— В сравнение с мен си дребничка. И трудно ще се опазя от теб.
	— Медальонът много ми харесва, затова го приемам. — Тя окачи верижката на врата си. — Сега мога да се възползвам от всяка синина и драскотина, които получа, докато работя, за да си прося подаръци.
	— Сега случаят е различен — отвърна Зейн сериозно.
	— Добре. Хайде да седнем навън на по чаша шампанско и да ми разкажеш защо, когато тръгна оттук, беше ужасно ядосан, а се върна в добро настроение.
	— Добре, но после ще включа скарата и ще приготвя вечеря, докато ти подредиш цветята.
	Двамата излязоха навън и Зейн й каза без заобикалки:
	— Ходих да говоря с Брит и да видя Емили, но за тях ще ти разкажа след малко. После отидох в Ашвил да видя Греъм.
	— Предположих, че така ще направиш.
	— Изглеждаше като след десет рунда на ринга. И двете му очи са посинени, носът му е разбит. Стегнаха челюстта му с тел. Не видях топките му, но ми казаха, че и те са пострадали тежко. Не се тревожи, няма защо, Дарби.
	— Досега не се бях била истински, не бях наранявала никого умишлено. На тренировка е различно. Дори онзи път с Трент не беше същото.
	Зейн дръпна тениската й и оголи рамото.
	— Да не мислиш, че той щеше да спре до тук?
	— Не. Знам, че постъпих правилно.
	— Лий ми позволи да присъствам на разпита. Открили са в кой мотел бил отседнал, намерили са колата му. Има предостатъчно доказателства какво е планирал да извърши. И, както и предположих, се вбеси от присъствието ми.
	Разказа й без да спести нищо.
	— Признал си е. — Шокирана и възмутена, Дарби стисна ръце под масата. — Признал е, че е убил жена си и е планирал да убие и теб.
	— Иска ми се да кажа, че се е променил от последния път, когато го видях, но си е същият. — Зейн извади бейзболната топка и я разгледа. — Мисля, че затворът и животът му след като е излязъл просто са срутили фасадата. Вече не може да се крие зад маска и истинската му същност се вижда ясно.
	По-леко му беше да говори по тази тема, докато Дарби седеше до него и въздухът ухаеше на цветя. Остави топката на масата.
	— Лий получи предварителния доклад от аутопсията на Илайза преди час. Греъм се оказа прав за причината за смъртта. Субдурален хематом вследствие от удар по главата. Имала пресни синини и стари рани. Адвокатът му ще се опита да изкара убийството непредумишлено.
	— Но…
	Зейн вдигна пръст.
	— Поради обстоятелствата, начина му на действие и събраните доказателства, ще получи присъда от двайсет години. Но като добавим нападението срещу теб, нарушаването на условията за предсрочно освобождаване и така нататък, както и предишните провинения, ще гние в затвора, докато умре.
	Зейн замълча и огледа собствения си двор, обсипан с цветове, за които доскоро не бе си и помислял, фиданките, саксиите, преливащи от цветя.
	— Не го бях виждал след онази нощ. Тогава аз бях в болницата, прикован с белезници за леглото. После дадох свидетелски показания в съда, но не се видяхме очи в очи. Днес отидох да го видя, заради себе си. И заради Брит и Емили. Заради баба и дядо. Заради теб. И когато си тръгнах, осъзнах, че всичко е свършило, този път наистина. Досега просто бях потискал спомените и бях трупал горчивина. Но днес ги изкорених… като отровно растение. Вече всичко приключи.
	— Постъпил си много смело.
	— Той вече няма власт върху мен.
	— Поне физически. Но емоционалните рани са по-дълбоки, знаеш го много добре. Изисква се смелост и ум, за да се изправиш срещу мъчителя си. Знаел си как да го предизвикаш и да го накараш да говори. Сигурно си бил страхотен прокурор.
	— Не бях зле. — Той се усмихна. — Никак не бях зле. Но нека завършим разговора с нещо положително. Емили ще се оправи. За нея, баба и дядо ще е най-тежко, но всички ще го преживеем. Брит също, защото тя, както и всички ние, ще се радваме на нещо ново и прекрасно. Бременна е.
	— Страхотна новина! — Дарби размаха радостно ръце и после вдигна чаша за наздравица. — Кога ще роди?
	— Не знам. Разбрала е едва тази сутрин. Мислила да изчака малко, но решила, че е най-добре да ни съобщи веднага, за да ни зарадва.
	— Трябваше на нея да занесеш цветя.
	— Права си. Утре ще й купя букет. А ти подреди тези по вазите, изкъпи се и наложи рамото с лед. Аз ще приготвя вечерята. И после ще се напием с шампанско.
	— Чудесен план. — Дарби го хвана за ръката. — Денят започна отвратително, но ще приключи прекрасно. Ще се нахраним и ще се напием.


	Докато рамото й заздравяваше, Дарби даде показания в полицията в Ашвил, разговаря с прокурора и се наложи да се занимава с журналисти от Лейквю, Ашвил, Райли, че дори и от „Асошиейтед Прес“.
	При първото дело срещу доктор и госпожа Бигълоу се беше вдигнал значителен медиен шум. Сега журналистите изровиха стария случай и започнаха да нищят новата информация.
	Дарби знаеше, че Зейн също не може да се отърве от досадните репортери, и двамата въздъхнаха облекчено, когато медиите, привлечени от някакъв нов скандал, забравиха за тях.
	В края на юни и началото на юли почти беше приключила с изграждането на водопада в двора на Зейн, където работеше между ангажиментите с бунгалата на Емили и укрепването на двора на семейство Марш на брега на езерото.
	С помощта на екипа си и изненадващото съдействие на Зейн, който се оказа, че умее да заковава пирони, вдигна бързо работилницата, бараката за инструменти и скелето на оранжерията. За момента беше зарязала ремонта в къщата си, но разширяваше бизнеса си клиент след клиент.
	Работеше в двора на двама от тези клиенти един слънчев съботен следобед, докато малкият им син спеше на сянка.
	— Когато почиствате изсъхналите растения — показа тя на Шарлийн и Джо, — давате възможност на новите цветове да напъпят. А на босилека откъсвайте цветчетата.
	— Но те са толкова красиви — възрази Шарлийн.
	— Ако не ги откъснете, всички хранителни вещества ще отидат в цветовете и листата ще станат горчиви. Освен това е добре да го подрязвате на височина, за да пусне повече клонки настрани. Преброявате две-три листа от основата на клона, и режете. Така, хем имате босилек за готвене, хем ще стимулирате растежа на растението.
	— Ние само късаме по някое листо, когато ни потрябва — обясни Джо.
	— Да, виждам.
	Той огледа растенията през очилата си с рогови рамки.
	— Затова ли изглеждат хилави?
	— Да. Ако послушате съвета ми, наесен ще имате изобилие от подправки.
	— В такъв случай ще приготвя песто и ще ти дам няколко бурканчета.
	Дарби обърна глава към Джо.
	— Приемам.
	Тя продължи да обикаля двора и да им дава съвети, изключително доволна, че си водеха бележки.
	— О-хо, шефът се събуди. Аз ще отида, скъпа. — Джо прибра бележника си и отиде при момченцето.
	— Много ти благодарим, че отново дойде да ни обясниш как да се грижим за градината. Хората ти също много ни помогнаха.
	— Това ни е работата.
	— Синините вече избледняват. Рамото боли ли те, създава ли проблеми?
	— Не. Добило е онзи отвратителен жълт цвят и е малко сковано сутрин като се събудя, но вече е значително по-добре. И го движа без затруднения.
	— Предимството на това да се движиш много и да си в добра физическа форма — заяви Шарлийн. — Изненадахме се от поканата за Четвърти юли.
	— Защо? С Брит сте приятелки. А ти си лекуващият ми лекар.
	— След като научихме какво се е случило в тази къща, помислихме, че Брит ще страни от нас.
	— Вие нямате никаква вина. Нито самата къща.
	— Само като си помисля, че е имало опасност да нападне и нас онази нощ. Бебето… Тоест бебетата — поправи се тя и постави ръка върху корема си, сякаш да го предпази.
	— Не се тревожи. Греъм е в затвора, където му е мястото, и ще остане там до края на дните си.
	— Джо ми повтаря същото. Оказва се, че дори в спокоен квартал като нашия, ни грозят опасности. Ти би ли се съгласила да водиш курсове по самозащита?
	— Не съм квалифицирана.
	Шарлийн се разсмя.
	— Шегуваш ли се? Помисли си все пак. Например през зимата, когато няма да си толкова заета.
	— Добре, ще си помисля, ако вие с Джо обмислите моето предложение да си вземете компостер.
	— Знам, че трябва, но се притеснявам, че ще си отворим още една работа — въздъхна Шарлийн.
	— Нямаш представа колко е удобно. Трябва да тръгвам към дома на Зейн, а по пътя трябва да се отбия на едно място. Подготовката за празника върви с пълна пара. Ще се видим на купона.
	— Непременно ще дойдем.
	Дарби огледа улицата преди да се качи в пикапа. Макар да знаеше, че не я дебне жесток мъж с мерцедес, не можеше да се отърси от навика.
	Засега.
	Мина покрай дома на семейство Марш, за да види как са Рой и Ралф, и остана да им помогне да довършат каменните стълби.
	Семейство Марш се връщаха от разходка с лодката и когато наближиха брега, Патси се провикна:
	— Изглеждат великолепно!
	— И са много по-безопасни! — провикна се в отговор Дарби.
	— Искаш ли да те повозим? — предложи Бил.
	Дарби поклати глава.
	— Трябва да тръгвам. Вече закъснявам. Ще ви чакаме на купона.
	Обърна се и видя, че Рой е седнал на дока с крака в езерото.
	— Какво му е? — попита тя Ралф.
	Ралф изсумтя и сви рамене.
	— Сигурно се цупи, защото работи в събота.
	— Почистете и си тръгвайте. Ще довършим ограничителната стена в понеделник.
	Макар да обърна очи с досада, Дарби слезе на дока и седна до Рой.
	— Работният ден свърши. Защо се цупиш за глупости?
	— Не се цупя. Гледам водата. Не се возя на лодки, защото страдам от морска болест, което е жалко.
	— Да, жалко наистина.
	— Но обичам да гледам езерото. И ми е приятно да гледам стълбите, в чието изграждане участвах. Станаха страхотни.
	Дарби погледна към тях.
	— Да, добре се получиха.
	— Седя си тук, гледам водата, гледам стълбите и направо си представям какво ще ни накараш да направим на проклетия склон. Ако някой ме беше питал миналата година, а дори и преди няколко месеца, какво виждам, щях да отговоря, че виждам стръмен клон, обрасъл с плевели. Но сега си представям как ще изглежда, след като се захванем с него. — Той я потупа с юмрук по бедрото. — И знам откъде да започна. Та, седя си тук, гледам водата, радвам се на приятния ветрец и изведнъж ме осени мисълта, че имам занаят. Странно, а?
	— Имаш здрав гръб, Рой. Освен това имаш ловки ръце и набито око. И ставаш все по-добър в работата. А ако решиш да отвориш собствена фирма, ще ти фрасна един в мутрата.
	Рой се дръпна назад закачливо и се усмихна.
	— Имаш страхотно кроше. Не, тази работа ми харесва. Вече имам занаят. И взимам добра заплата, редовно. И това ме кара да си мисля, че май е време да предложа на Адел да се омъжи за мен.
	— Мамка му, Рой! — Дарби го тупна по рамото, след това го сграбчи и го целуна, при което той отново дръпна рязко глава и се разсмя. — Тя е прекрасна жена!
	— А знаеш ли кое й е най-хубавото? Никога не се опита да ме промени. Обича ме такъв, какъвто съм.
	— Гледай да не я изпуснеш, човече.
	— Да, ще се постарая.
	— Хайде, измий се и се прибирай при любимата. Ще се видим в понеделник. — Потупа го по рамото и стана. — Господи, ужасно закъснявам!
	Качи се по новите стълби, доволна от усещането за стабилните равни камъни под краката си. И усмивката не слезе от лицето й през целия път към къщата на Зейн.
	Завари го с Брит и Емили в задния двор.
	— Съжалявам за закъснението. Имах да свърша някои неща. Но сега съм готова за веселба. С какво да помогна?
	— Искат аз да окача лампичките — оплака се Зейн. — И заявиха, че трябва да намеря още две маси за храната и да направя навеси.
	— Разбира се, ще го направим.
	Зейн затвори уморено очи.
	— Мислех, че поне ти ще бъдеш на моя страна.
	— Наехме една местна група да свири — каза Емили твърдо.
	— Жива музика? Страхотно.
	— Имам големи колони и безкраен плейлист — напомни им Зейн.
	— Но не е същото като музика на живо. — Брит го потупа по ръката. — Мислим да организираме и игри за децата. С награди.
	— Превъзходно. У нас имам стар талашит. Може да изрежем дупка по средата, да го боядисаме и децата да хвърлят топки в отвора. Може да организираме и замеряне с балони, пълни с вода, и търсене на съкровище. Има какви ли не варианти.
	— Аз си мислех, че ще опека кюфтета, ще поръчам един камион бира и ще купя готови салати.
	Трите жени го изгледаха със смесица от презрение и съжаление.
	Дарби продължи:
	— Мога да направя зелена салата, но ако ме освободите от другите готварски задължения, за което гостите ще са ви благодарни, бих се заела с организирането на игрите и наградите за децата.
	— Добре, но аз ще ти помогна — рече Брит. — Вероятно ще се наложи да ни помогнеш и с окачването на лампичките.
	— Аз ще платя на групата.
	— Емили, няма да плащаш…
	Тя стрелна Зейн с поглед и той млъкна.
	— Къщата може да е твоя, Зейн, но празненството се организира от всички нас. Гостите ще донесат по нещо за хапване, както е по традиция. Но ние ще съставим меню и списък за пазаруване, а после ще разпределим задълженията.
	Поставен в безизходица, Зейн се оттегли от бойното поле.
	След като най-близките му жени наложиха мнението си, той седна на масата при Дарби и впери поглед в бирата си.
	— Какво си въобразявах?
	— Че ще организираш страхотен купон — напомни му тя.
	Зейн я изгледа смразяващо.
	— Очевидно моите представи за купон напълно се различават от вашите.
	— Ще стане страхотно празненство. Не може да не се получи при такава къща, двор и гледка. — Дарби се усмихна на начумереното му изражение. — Искаш ли да направя макарони със сирене?
	Той отново я погледна, вече по-заинтригувано.
	— Не полуготови, а истински като онзи път ли?
	— Мисля, че имаш нужда от малко утеха.
	— Така е. Всъщност… — Той посочи списъка със задачите. — Имам нужда от голяма утеха. Имам нужда от ордьовър.
	— Ордьоврите, които умея да приготвям, са маслини от буркан и соленки, намазани с крема сирене. Ако искам да е особено изискано, слагам по една маслинка върху соленките с крема сирене.
	— Има и по-интересни варианти. — Зейн стана, хвана я за ръце и я изправи от стола.
	Когато я поведе към къщата, тя се усмихна лукаво.
	— Нещо ми подсказва, че не говориш за храна.
	— Знам ли? Ти си доста вкусна.
	— Вярно е, вкусна съм. — И за да му го докаже, тя се обърна и го побутна към дивана в дневната. — И добре че е така, защото вечерята ще се забави.
	Зейн понечи да отбележи, че задната врата е отворена, но се озова по гръб на дивана с Дарби върху себе си.
	Реши, че неговият дом е неговата крепост.
	— Сега ще разберем дали сексът изостря апетита ти, или го утолява — рече тя и съблече тениската си. Преди да се наведе към него, той прокара пръсти по избледняващата синина на рамото й.
	— Още ли те боли?
	— Малко, не се тревожи. — Но тъй като в очите му все пак се четеше тревога, тя го погали по бузата. — Ела тук.
	Прилепи устни в неговите и постепенно задълбочи целувката.
	_Сега сме само двамата_, помисли си тя, докато ръката му се плъзгаше по тялото й. _Само ти и аз, галени от вечерния ветрец на фона на златния залез._
	Макар първоначалното намерение да беше малко забава набързо, постепенно движенията им станаха по-бавни и нежни. Дори когато ускориха ритъма, не бързаха, а се наслаждаваха на докосванията и целувките.
	Дарби разкопча ризата му и прокара длани по гърдите му. После притисна устни върху сърцето му. _Добро сърце_, помисли си тя,_ щедро и открито, въпреки травмите от миналото_. А може би именно заради тях. Искаше да се погрижи за това сърце, да заличи дълбоките белези.
	Зейн се надигна към нея и я гледаше в очите, докато сваляше внимателно сутиена й. Обсипа с леки целувки синините.
	Дарби беше силна жена, но той знаеше, че е заровила болката дълбоко в душата си. Искаше да й покаже, че винаги ще я пази и закриля. А сега, в този момент, щеше да й осигури покой чрез наслада. Обгърна гърдите й с длани и прокара по тях палци, докато тя затвори дълбоките си очи. Тялото й се движеше в сластен ритъм с неговото, а усещанията се изостряха с милувка тук, целувка там. Тя простена доволно, когато той свали дрехите й и улови устните й с неговите. Дъхът й спря, когато проникна в нея и очите им се срещнаха, а след това и устните им.
	Той изпълни тялото й, сърцето й, душата й така прекрасно, че Дарби се зачуди дали двамата могат да понесат насладата. Движеха се в синхрон, бавно, като спокойни вълни. Даваха и взимаха в еднаква степен, докато навън златистата светлина искреше, а топлият вятър носеше сладки ухания.
	И с вперени погледи и преплетени тела, достигнаха връхната точка.
	Очите на Дарби се насълзиха. Не знаеше защо, затова сведе глава на рамото му, за да ги овладее. Искаше да каже нещо шеговито, но не й хрумна нищо и остана сгушена в него, докато дланите му галеха бавно гърба й.
	— Нещата между нас се променят — каза тихо Зейн. Когато тя не отговори, той прокара пръст по символа за безкрайност на тила й и се запита отново защо е избрала тази татуировка. — Това плаши ли те?
	— Може би. Малко. Да. Предишния път допуснах голяма грешка.
	Той я повдигна, достатъчно, че да види как в очите й проблясва гняв.
	— Сега не грешиш. Аз не съм като Трент.
	— Зейн, ти нямаш нищо общо с Трент. Пълна негова противоположност си. И, колкото и глупаво да звучи, точно това ме плаши. — Тя потърка буза в неговата, за да го успокои. — Как успях да си въобразя, че го обичам толкова, че да се омъжа за него, а сега изпитвам същите чувства към теб? Но го обичах, а сега обичам теб.
	— Не звучи глупаво. Има логика в думите ти. Но ти не си същата жена, която се е омъжила за Трент. Аз също не търсех любов, но ето че се срещнахме. И сега сме заедно, Дарби.
	— Харесва ми, че сме заедно.
	— На мен също. Това е една от причините да те помоля да се преместиш при мен.
	— Моля те, нека изчакаме. — Тя го прегърна силно и стисна очи. — Знам, че е глупаво, защото прекарвам повече време тук, отколкото вкъщи. Но засега имам нужда от свой дом. От дома на мама се преместих при Трент, но онази къща така и не стана мой дом, а после се върнах обратно при мама. Искам поне за известно време да имам собствена къща.
	— Ще го преглътна, поне за известно време. Но дори да се преместиш тук, къщата ще бъде твоя. Също както аз винаги ще те обичам, независимо дали си готова.
	Той отново я целуна и сърцето й се разтуптя.
	— Наговорих големи глупости. Би ли ми дал малко време? Искам да почувствам, че съм успяла да се справя сама.
	— Сериозно ли питаш? — Зейн се учуди искрено и я изгледа. — Не става въпрос за времето, имаме предостатъчно. Но ти се справяш отлично, по-добре от всеки друг.
	— Преди около година едва ставах от леглото сутрин. И двамата започнахме наново и засега се справяме. Нека просто изчакаме още малко.
	— Добре, съгласен съм. — Той погали нежно гърба й с пръсти. — Защото ще отстъпиш първа.
	— Дали?
	— Гарантирам ти го. Луда си по мен.
	Дарби се разсмя и го смушка.
	— Много си самонадеян.
	— Луда си по мен — повтори той, когато тя посегна за дрехите си. — А и моята къща е по-хубава, така че ти ще отстъпиш първа.
	Дарби стана с дрехите в ръка, единствено с обувките на краката, защото Зейн не успя да ги свали — и медальона, който й беше подарил. Гледката отново го възбуди.
	— Къщата е истински магнит, признавам. Може би затова правя секс с теб.
	Зейн се усмихна.
	— Луда си по мен.
	— Да, да. Отивам да се изкъпя.
	— Добра идея.
	Погледът, който й хвърли, когато стана от дивана, я накара да тръгне назад.
	— Само ще се изкъпем. Иначе вечерята ще се забави прекалено дълго.
	Погледът му не се промени. Дарби се разсмя и припна към банята. Той я настигна нагоре по стълбите.
	Така и не стигнаха до вечерята.


>>	21.

	Дарби успя да свърши доста работа преди следобедната буря да се разрази над планината. Поради дъжда, можеше да се заеме с ремонта в къщата си.
	След като минеше през железарията за боя.
	За кухнята избра приветлив жълт цвят за стените и тъмносиньо за етажерките и шкафовете. След като се примири, че не е чак толкова сръчна, нае местна фирма да смени грозните плотове с чисто бели, за да изпъкват останалите цветове.
	Закле се, че когато има време, ще смени и отвратителната подова настилка. Но щом влезе вкъщи, се огледа със задоволство.
	На пазара край града откри симпатична маса със столове от бистро, боядиса ги в синьо като шкафовете, с жълти кантове. След сивия мрачен ден и дъжда навън, кухнята й изглеждаше приветливо цветна.
	Свали мокрото яке и работната шапка и ги окачи на една от трите кукички с формата на слънчогледи, които беше заковала на стената, а после събу и обувките. Подправките — по-скоро за украса и приятния аромат — беше подредила в малки бели саксии на перваза на прозореца над мивката. Опипа пръстта и ги поля.
	Тръгна да си вземе кола от хладилника, но спря и се намръщи. Убедена беше, че е оставила вътре четири бутилки, но сега видя само три до кутията с мляко. Сви рамене, извади телефона и добави кола в списъка за пазаруване.
	Пъхна бутилката в джоба на панталона си и занесе боята и грунда в дневната. По-точно в стаята, която един ден щеше да се превърне в дневна. Засега служеше като склад за бои и четки, инструменти, саксии и други градинарски пособия, които купуваше от разпродажби и подреждаше по категории.
	Взе ролка хартиено тиксо и брезент и се спря озадачена. Защо беше оставила статуята на феите — предназначена за кътчето от градината, което смяташе да засади напролет — при боите и четките? И какво правеше вятърното звънче все още в кутията, при инструментите?
	Повече раздразнена, отколкото разтревожена, тя прибра вещите по местата им и занесе брезента и тиксото на горния етаж.
	Тепърва трябваше да се заеме с късия коридор, но спалнята й, също като кухнята, вече имаше приемлив вид. Избра пастелно светлосиньо с кремав кант за стените. Все още нямаше истинско легло, но бялото юрганче и многобройните пъстри възглавници придаваха уют на стаята. Рано или късно щеше да боядиса стария скрин, но беше ударила джакпота с голямото огледало над него с желязна рамка от преплетени лозници. Като че ли й трябваше килим, и до него щеше да стигне, но много й харесваха трите картини — на езерото, на планината и на красива градина — които окачи на стената.
	Влезе в тясната баня. След като отлепи тапетите със зловещите риби, отдолу се показаха мръсни бели стени. Възнамеряваше да ги боядиса, заедно с тавана, в бледозелено и да сложи същия кант като в спалнята.
	След като залепи тиксо по краищата, разпъна брезента на пода. Под барабаненето на дъжда и проблясъка на светкавица от време на време, придружен от тътена на гръмотевици, тя извади дрехите, които беше предназначила за боядисване. Преоблече се, хвърли работните дрехи в коша за пране и прегледа плейлиста с песни. Класическият рок беше най-подходящ заради равномерния, енергичен ритъм.
	Отвори най-горното чекмедже на скрина, за да извади кърпа, с която да предпази косата си от пръските боя.
	И застина.
	— Не е възможно — прошепна тя и си пое дълбоко въздух няколко пъти. — Не, не е възможно.
	Отстъпи заднишком от скрина с разтуптяно сърце и отвори рязко вратата на гардероба.
	Само дрехи, забеляза тя, докато кръвта бучеше в главата й като гръмотевиците навън.
	Но нещо не беше наред.
	Извади ключовете от джоба си, избра един, пъхна го между свитите кокалчета на ръката си и тръгна да огледа къщата. След като се увери, че е сама, извади телефона си.
	— Лий, обажда се Дарби. Мисля, че някой е влизал в къщата ми. Да, в момента съм тук. Не, няма никой, но… Добре, благодаря.
	Пъхна телефона обратно в джоба и докато чакаше полицията да пристигне, направи по-обстоен оглед.
	Лий пристигна след няколко минути, но тя вече си беше съставила списък наум. Той влезе през предната врата, дъждът ромолеше зад гърба му.
	— Благодаря, че пристигна толкова бързо.
	— Това ми е работата. Има ли следи от влизане с взлом?
	— Не, доколкото видях.
	— И аз ще огледам. — Лий спря на вътрешната изтривалка, тъй като от дъждобрана му се стичаха капки, и огледа дневната. — Защо мислиш, че някой е влизал?
	— Може да прозвучи глупаво, но… Да започнем от тук, в момента използвам стаята за склад. Подредила съм всичко по категории.
	— Отдалеч се вижда. Много си подредена, нали, Дарби?
	— Да, но също така спестява време. Ако всичко си е на мястото, не губя време да търся това и онова. Само че някои предмети не си бяха по местата. Прибрах се да боядисам банята на втория етаж и дойдох да взема хартиено тиксо и брезент преди да се върна за боята и валяка. И открих, че сред боите и четките има предмети, предназначени за градината. Никога не ги смесвам. Знам, че ще си помислиш, че просто съм забравила, аз самата помислих първоначално, че съм се разсеяла и… — Усети колко накъсано звучи гласът й, затова замълча за миг. — Когато слязох да погледна отново, намерих няколко инструмента при градинарските принадлежности. А онази кутия? Не я бях отворила, защото вътре има завеса за банята, а още не съм я довършила, но кутията е отваряна.
	— Добре, мила. Забеляза ли нещо да е изчезнало?
	— Една бутилка кола. Знам как изглежда, но съм абсолютно убедена, че в хладилника имаше четири бутилки, но когато го отворих, намерих само три.
	— Имаш една в джоба — отбеляза Лий.
	— Тази е една от трите. — Дарби я извади, развъртя капачката и отново я завъртя, защото не знаеше къде да дене ръцете си. — Лий, когато ми останат по-малко от четири бутилки, си записвам да купя в списъка за пазаруване. Но реших, че и това съм пропуснала, тъй като съм се разсеяла. Но горе в спалнята… — Тя пъхна бутилката в джоба и въздъхна. — Ела, ще ти покажа.
	Докато се качваха по стълбите, продължи да обяснява:
	— Отидох да си взема кърпа за главата преди да започна да боядисвам, защото не исках да изцапам фирмената си шапка. Но когато отворих чекмеджето… — Тя посочи към отвореното чекмедже. — Работата е там, че в него държа бельо, чорапи, шалчета и кърпи за глава.
	Лий се приближи и надникна вътре.
	— Точно това виждам.
	— Имам осем чифта бикини, осем спортни сутиена, два дантелени сутиена, един черен и един бял, осем чифта работни чорапи, осем чифта обикновени чорапи, осем кърпи за глава. Пускам пералня веднъж седмично и имам резервни чифтове, в случай че се забавя с прането. Имам по един чифт от всичко в пикапа за всеки случай. Държа по два чифта от всичко и у Зейн. Е, без дантелените сутиени, тъй като почти не ги използвам.
	— Не разбирам.
	— В момента нося бикини, спортен сутиен и работни чорапи. Това означава, че трябва да има по четири от тях в чекмеджето. В коша за пране са само днешните работни панталони и тениска. Не съм спала тук от два дни. В чекмеджето има само три чифта бикини, при това не са сгънати правилно.
	Лий я погледна.
	— Нещо друго?
	— Гардеробът. Нищо не липсва, но дрехите са разместени, все едно някой е тършувал. На рафта държа една кутия с вещи на майка ми. Нищо ценно, просто неща за спомен като очилата й, работните й ръкавици, един гердан, който ми направи, когато бях на дванайсет години, съболезнователни картички. Всичко е вътре, но някой е ровил в кутията.
	А това я разстрои най-много. Непознат беше пипал вещите на майка й.
	— Държиш ли пари в брой в къщата?
	— Моля? Извинявай, да. Имам двеста долара на банкноти от по пет, десет и двайсет долара в чекмеджето на нощното шкафче. Но са останали само сто. Защо са оставили половината, а не са взели всички пари?
	— Вероятно с надеждата, че няма да забележиш.
	Дарби изпита огромно облекчение. Значи Лий й вярваше.
	— Ровили са и в шкафа с лекарствата. Всички лекарства, които имам, се продават без рецепта, но са ги разместили.
	— Заключила ли беше къщата?
	— Да. Правя го по навик. Когато се прибрах, влязох през задната врата. Отключих я.
	— Кога за последно беше тук?
	— Вчера не съм се прибирала, но минах след работа онзи ден. Исках да взема талашит за игрите, които подготвяме за празненството у Зейн, както и една хранилка за птици за едни клиенти. Прибрах се само за тях. Щях да забележа, ако нещо не си е било на мястото.
	— Добре. Сега ще огледам вратите и прозорците.
	— Много ти благодаря.
	Дарби слезе на долния етаж с него и надзърташе иззад рамото му, докато той оглеждаше входната врата.
	— Виждаш ли тези драскотини?
	— Сега ги забелязах. Да не би да са разбили ключалката?
	— Може да се отвори и с кредитна карта. Ключалката не е кой знае колко стабилна.
	— Мамка му! Ще сменя всички брави с нови. Сто долара и чифт гащи? Имам инструменти, които са доста скъпи, и малък телевизор в кухнята. Могли са да го изнесат под мишница.
	— Може да са били тийнейджъри.
	Облекчението, което я обзе, бързо се изпари.
	— Но май не мислиш, че са били хлапета. Те щяха да вземат всичките пари и нямаше да действат толкова внимателно.
	Лий не отговори.
	— Отивам да огледам около къщата. После ще проверим дали можем да свалим отпечатъци от тази врата и от шкафовете. Тук ли смяташе да спиш довечера?
	— Вече се отказах. Ще боядисам банята друг път.
	— През следващите няколко дни ще пращам патрулки да наминават покрай къщата. И ще се ослушвам.
	Никакви отпечатъци, помисли си Дарби по-късно, докато караше в дъжда. Нито по бравите, нито по чекмеджетата, които бяха отваряни. Нямаше нужда Лий да й казва, че натрапникът вероятно е носил ръкавици и се е постарал да избърше всички повърхности, до които се е докосвал. Много предпазливо за крадец, отмъкнал само сто долара и чифт бикини. И изключително зловещо.
	Не можеше да намери сили да се гневи и дори да се страхува особено. Изпитваше най-вече разочарование, че в града, който така обикна, има човек, който да проникне в дома й и да се рови във вещите й.
	При това за нищо.
	Заобиколи езерото, стоманеносиво и мрачно под завесата на дъжда. Облаците в небето задушаваха планината и притъпяваха всички цветове. Пейзажът отговаряше напълно на настроението й.
	Каза си да не бъде наивна. Всеки град имаше лоша страна, тъмна страна, грозни тайни. В крайна сметка Лейквю, въпреки непринудения си южняшки чар, някога беше приютил двама отвратителни психопати.
	_Подводни течения_, напомни си тя.
	Едно влизане с взлом не можеше да засенчи всички хубави неща, които предлагаше градът. Каза си, че трябва да е благодарна, задето може да намери сигурност в дома на Зейн, има приятели и хора, на които вярва.
	Когато зави по пътя към къщата на хълма, усети, че отново я обзема оптимизъм. Лампите на ограничителната стена светеха в мрачния ден и излъчваха топлина. Малките лампички покрай водопада мъждукаха ненатрапчиво. Каквото и да се криеше под повърхността, тя щеше да се справи с него. И да продължи да гради.
	Вече по-спокойна, събу обувките си на покритата веранда, отключи вратата и включи отново алармата. Занесе обувките в антрето, съблече якето си и се зае със сериозната задача да си налее чаша вино. След това в тихата празна къща седна пред лаптопа, за да проучи местните ключари. И макар оптимистката в нея да не искаше да го прави, практичната жена провери и какви охранителни системи се предлагат.
	Силният дъжд заглуши шума от колата на Зейн и Дарби не чу отварянето и затварянето на вратата, затова подскочи, когато чу стъпки, и се завъртя рязко на стола.
	— Божичко! — Тя се плесна с длан в гърдите и отново седна. — Не очаквах да се появиш.
	— Живея тук.
	— Да, но днес трябваше да вечеряш с Майк и Дейв.
	Зейн отиде при нея, погали я по косата и я целуна.
	— А ти трябваше да боядисваш аквариума. Плановете се промениха. — Плъзна ръце по раменете й и ги разтри нежно. — Добре ли си?
	— Явно си чул за крадеца на бельо.
	Сега ръцете върху раменете й я разтърсиха леко.
	— Не се преструвай, че не си притеснена.
	— Разбира се, че съм притеснена. На никой не му е приятно да нахлуят в дома му и да ровят из вещите му. Но се случи на мен и според класическия принцип „след дъжд качулка“ утре сутринта ще повикам ключар и ще разгледам какви алармени системи се предлагат. — Тя потупа ръката му, която още беше върху рамото й, с надеждата да уталожи гнева в очите му. — Нямаше нужда да отменяш вечерята.
	— Напротив. И не знам защо си мислиш, че мога да седя и да пия бира, след като знам, че някой е проникнал в дома ти. — Той хвана лицето й. — Недей да правиш така.
	— Не искам да съм от онези прилепчиви жени…
	Зейн се разсмя, отиде да си вземе чаша, сипа си вино и седна до нея.
	— Никак не си прилепчива. Дори си прекалено независима.
	— Не, затова се оказах омъжена за Трент.
	Зейн я погледна замислено.
	— Това ли си мислиш?
	— Убедена съм. Баща ми ни изостави и искам — имам нужда — някой да ме обича, мъж, който да остане до мен. И в добри, и в лоши времена. Трент видя този ми недостатък и се възползва от него. Може би сега компенсирам прекалено — призна тя. — Опитвам се да намеря баланс.
	— Не е прилепчиво да желаеш някой да те обича, скъпа, а човешко. Аз съм до теб.
	— Знам. — Наистина го знаеше и от това й се свиваше гърлото. — И макар да съм добре, не мога да проумея що за перверзник краде обикновени памучни гащи. Дори не са секси.
	— Когато ги обуеш, изглеждат секси. Значи е взел само бельото и половината пари, които държиш вкъщи?
	— Бельото, сто долара и бутилка кола. Повечето хора вероятно не биха забелязали, ако от дома им изчезнат подобни вещи. Дори парите. Ще си кажат, че са забравили къде са ги оставили. Много е неприятно, но всъщност е безобидно. Най-вече съм ядосана, защото не исках да спя у дома тази нощ и няма да довърша боядисването на банята.
	— Утре след работа ще я боядисаме заедно.
	— Утре е втори юли. Трябва да подготвим празненството.
	— Стените в банята ти са не повече от три квадратни метра. Няма да отнеме дълго. После ще се заемем с подготовката за празненството.
	Изведнъж Дарби осъзна, че Зейн я е успокоил, макар да нямаше представа, че е напрегната.
	— Може от утре да започнем да отмятаме задачите от твоя списък. Взе ли под наем допълнителни маси и столове?
	Зейн отново се нацупи. Изглеждаше много сладък, когато се цупеше.
	— Купих проклетите маси и столове. С Майк ще минем да ги вземем утре. Ще ядем пица — реши той и стана да включи фурната.
	— Купил си ги?
	— Не се прави на невинна пред адвоката. Вие, жените, решихте, че това празненство ще се провежда всяка година, затова купих маси и столове, които ще трябва да изваждам и прибирам в мазето всяка година. — Той си сипа още вино. — Купих и абсурдните покривки в червено, бяло и синьо, за които Брит настояваше, заедно с чинии, салфетки, чаши, прибори и някакви глупави подноси в същите цветове. Както и тъпите лампички, фенери и други щуротии, освен това поръчах тонове кюфтета, наденички, хлебчета, литри бира, вино, безалкохолни напитки и огромни найлонови торби за боклуците, които ще трябва да изхвърлим на следващия ден.
	Дарби пийна вино и се усмихна, когато Зейн извади пицата от фризера.
	— Не си ходил да купиш всичко това.
	— Някои неща купих лично, но платих за всичко.
	— Мърморко.
	— Заради един миг на слабост, сега трябва да организирам пищно празненство за всеки Четвърти юли до края на живота си.
	— Май моментът не е подходящ, но трябва да ти напомня, че ще организираш пищно празненство и за Коледа всяка година.
	Зейн присви очи.
	— Как ти хрумна това?
	Дарби стана и го прегърна.
	— Няма да ме размекнеш.
	— Има други начини да те размекна. Сега ти показвам колко съм благодарна, че си до мен, макар да не ми се иска да се нуждая от подкрепата ти.
	— Е, свиквай — промълви той и я целуна по главата. — Ето какво ще направим. Няма да мислим за перверзни крадци. Ще хапнем пица, ще пийнем вино, а после ще си направим пуканки в микровълновата, ще продължим да пием вино и ще гледаме филм. А накрая ще правим див секс.
	— Какво разбираш под „див секс“? Представите ни може да се разминават.
	— Ами ще разберем, когато стигнем дотам.


	Зейн не успя да се отърси от мисълта за перверзните крадци и колко изолирана и уязвима бе къщата на Дарби. Това го притесняваше, затова излезе малко след нея на сутринта, за да хване Лий, преди да е тръгнал за работа.
	— За закуска ли си дошъл? — попита полицейският началник. — Успях да убедя Емили да направи пържени филийки.
	— Няма да откажа пържените филийки на Ем — отвърна Зейн и целуна леля си по бузата.
	— Имаш късмет. — Тя също го целуна, преди да се наведе да погали Руфъс. — Гейб вече излезе, а Броуди още спи. Много рано си станал.
	— Става ми навик. Дарби става призори. — Зейн се чувстваше като у дома си, затова си сипа кафе, взе си чиния и седна на масата с Лий.
	— Сигурно искаш да знаеш докъде съм стигнал с кражбата у Дарби.
	— Предвид обстоятелствата, сигурно не си открил нищо.
	— Прав си. Не се изискват кой знае какви усилия да се установи, че тя не спи редовно в дома си, а бравите са паянтови.
	Зейн се ядоса на себе си, че досега тези факти му бяха убегнали.
	— Дарби ще смени ключалките днес и ще говори с Майк за алармена система.
	— Радвам се, че се е заела сериозно с въпроса.
	Емили донесе пълна чиния с пържени филийки и седна при тях, а Руфъс се излегна под масата.
	— Как е тя? — попита Емили.
	— Не е достатъчно разтревожена, мен ако питаш. Най-вече е озадачена от странния подход на крадеца.
	Лий намаза една филия с масло и я поля със сироп.
	— И аз щях да съм на същото мнение, ако не бяха драскотините по вратата и фактът, че крадецът е избърсал дръжките на чекмеджетата. Не открихме никакви отпечатъци. Вярно, може да е било някое хлапе, прекалило с криминалните сериали, но ми се струва, че тийнейджър би взел всичките пари. — Лий размаха вилица. — Много хитро е постъпил, като е взел половината пари. Повечето хора биха си казали, че просто са забравили кога са взели част от парите. А и досега не бях срещал човек, който знае колко точно чифта бельо има в чекмеджето или колко бутилки кола в хладилника.
	— Дарби е страшно подредена — отбеляза Зейн.
	— Забелязах, затова на пръв поглед изглежда, че някое хлапе е откраднало, просто за тръпката. Но нещо не пасва. Трябва непременно да си сложи охранителна система възможно най-скоро. Поне съм спокоен, че ако някой проникне в дома й, докато тя е там, го чака голяма изненада.
	— Проблемът е, че спи непробудно като мъртвец. Сериозно говоря.
	Лий се усмихна.
	— Така ли?
	— Първите няколко пъти дори проверих дали диша. Заспи ли, не можеш да я събудиш и с топ.
	— Тогава трябва да остане при теб, поне докато приключи разследването и си сложи аларма. — Емили смръщи разтревожено чело. — Не ми се иска да стои сама в къщата след този случай.
	— На мен също. Помолих я да се премести при мен преди тази случка, но тя не е готова.
	Емили остави вилицата.
	— Това е важна стъпка, Зейн. Но очевидно ти си готов.
	— Да, колкото и да е изненадващо, се чувствам готов.
	— Тогава я попитай отново.
	Той поклати глава.
	— Има повече проблеми, отколкото изглежда на пръв поглед.
	Лий размаха пръст към него.
	— Какво ще направиш по този въпрос?
	— Възнамерявам да изчакам, докато реши. Но ще я побутвам от време на време. Засега ще остане у нас, трябва да обезопасим къщата й. Тя е напълно способна да се защити, но не е глупава. А и е добре къщата да има сигурна охранителна система, когато се премести при мен някой ден. Няма намерение да продава имота.
	— За да има резервен вариант ли? — попита Емили.
	— Може би, за известно време. Но иска да задържи къщата, защото е нейна и там може да държи инструментите и машините, да я използва като офис, да експериментира с растения.
	Емили хвана Зейн за ръка.
	— Обмислил си всичко внимателно.
	— Да. Искам да бъда с нея. Мога да изчакам малко, докато и тя реши дали иска да бъде с мен. — Той сви рамене и се усмихна. — Аз вече съм решил.


	След като раздаде задачите на екипа си, Дарби се отправи към дома си, за да се срещне с ключаря и с Майк. Рошел, специалистката по брави, се оказа втора братовчедка на Ралф по майчина линия. Косата й се спускаше на дебела плитка по гърба и имаше същия цвят като металните рамки на очилата й. А на устните си носеше червило, червено като противопожарен кран.
	— Майк ми разправя, че на Ралф му харесва да работи при теб. Когато се пенсионира, не го свърташе на едно място.
	— Радвам се да го чуя. Извадих голям късмет с него.
	— Нашият Ралф не говори много, затова, когато казва, че си умно момиче и не се плашиш от тежка работа, му вярваме безрезервно. Братовчедката Лидия — майката на Ралф — не беше сигурна дали на Ралф ще му потръгне да работи за толкова млад човек, че и жена отгоре на всичко. Но е много доволна.
	— Това е добре, защото макар да се надявам да доживея до старини, малко вероятно е да стана мъж.
	Рошел се разсмя и тупна Дарби по гърба.
	— И аз съм на това мнение. Значи си имала проблеми с къщата?
	— Някой е успял да влезе с взлом. Не е откраднал кой знае какво, но ми трябват нови брави.
	— Права си за това, госпожице Макрей.
	— Дарби.
	— Ще сменя бравите, но държа да ти кажа, понеже си млада жена и добра шефка на братовчеда Ралф, че и аз мога да разбия тази врата с лек ритник.
	— Да, досетих се. — Дарби въздъхна. — Вероятно ще сменя предната и задната врата през зимата, но на първо време ми трябват стабилни брави с добри ключалки. След малко пристига и Майк Картър да огледа каква алармена система да инсталира.
	— Наистина си умно момиче. Онзи младеж си разбира от работата, макар да бръщолеви безсмислици. Къщата ти е доста изолирана — добави Рошел, след като се огледа. — Макар да чух, че се справяш успешно с натрапници. Вярно ли е, че ще водиш курсове по самозащита в общинския център?
	— Ами засега не…
	— Бих се записала. Не съм крехка дама, но искам да се науча как да се защитавам. С моята работа не се знае на какви хора мога да попадна. А дъщеря ми Риан наскоро получи разрешително за брокер на недвижими имоти и започна работа при Шармейн. Познаваш ли Шармейн?
	— Да. Тя ми помогна да намеря тази къща.
	— Та, моята Риан е дребничка и е красива като картинка. Няма да се тревожа толкова много за нея, ако знам, че умее да се защитава.
	След като Дарби най-накрая показа на Рошел вратите, решиха, че освен нови брави, трябва да сложат и резета. После пристигна Майк и отново се разбъбриха. Тъй като я чакаше много работа, Дарби успя да го повика вътре в къщата, когато Рошел започна да пробива дупки с бормашината.
	— Така, мисля, че ми трябва стандартна алармена система, колкото да уплаши потенциалните крадци.
	— Да, бих могъл да ти поставя такава аларма. — Майк се почеса по брадата. — Но Зейн ще ми отреже главата. Той здраво се е стреснал, Дарби, затова прояви разбиране. — Вдигна ръце преди тя да успее да възрази. — Първо онзи тъпак Бигълоу те нападна, а сега друг тъпак е влязъл с взлом в дома ти. Нормално е Зейн да се тревожи.
	— Може би.
	— Предлагам ти компромисен вариант — усмихна се той чаровно. — В живота са нужни компромиси, нали? Зейн иска да монтирам камери за видеонаблюдение, сензори за движение…
	— О, я стига.
	— Разбирам те. Искаш само нещо да вдига шум, за да подплаши натрапниците. Затова ти предлагам нещо средно. Мога да монтирам аларма, която пищи, ако някой опита да разбие ключалките, да отвори вратата или да счупи прозорците. Зейн каза, че спиш много дълбоко.
	— Не спя чак толкова дълбоко! Аз… Ох, май е прав.
	— Затова ще направя така, че алармата да включва лампите в къщата и да изпраща сигнал на телефона на Лий.
	— Не искам да безпокоя Лий.
	— Нали се разбрахме да направим компромис. Бързо ще се разчуе, че имаш алармена система, защото смятам лично да разнеса този слух. Едва ли някой ще се опита да те обере отново. Затова те моля да приемеш. В противен случай Зейн няма да спре да ти натяква. Адвокат е и не можеш да му затвориш устата.
	Дарби изсумтя.
	— Пие ми се кола, да влезем да си вземем.
	Тя отиде в кухнята и отвори хладилника.
	— Хубаво е станало. Ако тези цветове не могат да те събудят сутрин, то не знам какво би те разсънило. Харесват ми.
	— И на мен. — Дарби му подаде бутилка. Предвидила беше да отдели сума за най-основния пакет охранителни мерки. Сега погледна изпитателно Майк, докато той гълташе безалкохолното. — И каква е цената на компромисния вариант?
	Той й каза и тя въздъхна.
	— Майк, тази цена е по-ниска и от сумата, която бях предвидила само за звукова аларма. Кажи ми истинската цена.
	— Получаваш намалението за приятели и роднини. Така работя аз. Освен това искам от онези дръвчета, които си сложила в кантората на Зейн. Харесват ми, а Каси ще направи голяма керамична саксия специално за него.
	Дарби въздъхна примирено.
	— Е, май се споразумяхме.
	— Супер. — Той чукна юмрук в нейния. — Знаеш ли какво още ти трябва в тази отдалечена къща?
	— Какво?
	— Мислила ли си да си вземеш куче?
	Дарби го смушка с пръст в гърдите.
	— Да! Но съм много заета с работата и прекарвам повече време у Зейн.
	— Когато бях малък, имахме куче. Зейн го обичаше повече и от мен. Всички обожаваха Бетси. Той искаше куче, но родителите му бяха забранили, затова идваше вкъщи по-скоро за да си играе с Бетси, отколкото с мен.
	— Наистина ли?
	— Когато се върна в Лейквю, спомена, че иска да си вземе куче, но не му се струвало честно спрямо животното, защото по цял ден не е вкъщи. Но ако ти си вземеш куче, би било добър компромис. А по една случайност моя приятелка има приют за кучета и котки.
	Майк допи колата с чаровна усмивка.


>	Четвърта част
>	Истини и изцеление

E>
	Изцелението е въпрос на време, но понякога е и въпрос на възможности.
@	Хипократ
E$
E>
	И най-важно: бъди на себе си във всичко верен.
@	Уилям Шекспир
E$

>>	22.

	Зейн караше по стръмния път към дома си и размишляваше, че има нужда от голяма чаша алкохол, не само заради натоварения работен ден, но и тъй като трябваше да прекара вечерта в подготовка за безумно разточителното празненство.
	Когато взе последния завой, тишината наруши гърлен лай. Нещо черно-бяло изскочи от задния двор и се стрелна към колата.
	Има зъби, забеляза Зейн, тъй като създанието ги оголи, когато паркира. Той надзърна предпазливо от уязвимото прикритие на колата със свален покрив, когато Дарби се зададе иззад ъгъла и затича към него.
	— Зод! Спри! — извика тя и плесна два пъти с ръце.
	Съществото, което май беше куче, спря да лае и обърна към Дарби глава, която сякаш беше минала през здраво назъбено менгеме.
	— Седни! — нареди му тя и кучето седна и размаха късата си опашка. Когато се наведе да го погали, то я погледна с огромни изпъкнали очи, изпълнени с обожание.
	— Това куче ли е? — попита Зейн, докато слизаше бавно и предпазливо от колата.
	— Да. Не хапе. Просто ме уведоми, че някой идва. Нямах намерение да го взимам — добави тя задъхано. — Кълна се, само щях да разгледам животните в приюта и да го обсъдя с теб. Но тогава… по дяволите.
	— Сигурна ли си, че е куче?
	— Разбира се. Казва се Генерал Зод.
	— От планетата Криптон?
	— Децата на Вики са го кръстили така.
	— Коя Вики?
	— Били сте съученици. Майк е виновен.
	— Щом казваш. — Зейн клекна, за да огледа кучето. Сплесканото лице беше предимно бяло, също като късата опашка. Тялото му представляваше около десет килограма мускули, завършващи с крака, също къси и масивни, с козина на черни и бели шарки. Изпъкналите му очи блещукаха като чинийки, пълни с машинно масло.
	— Какво грозно куче!
	— Знам. Исках куче, което лае силно, за допълнителна охранителна мярка, а и без друго възнамерявах да си взема, когато имам време да го обуча. Но по-скоро предпочитах малко кученце, за да го възпитам от малко. Само че Майк спомена, че имал приятелка с приют за животни. Отидох само да разгледам.
	— Зод — без да откъсва очи от кучето, Зейн потупа коляно. Кучето отиде при него и облиза дланта му с големия си влажен език. — Като охранителна мярка ли?
	— Ами да. Както вече си забелязал, лае като полудял, но млъква, когато му наредя. Това беше най-важното. Освен това не хапе и обича деца — Вики има два комплекта близнаци.
	Зейн почеса острите малки уши на Зод и кучето заскимтя от удоволствие. Странните му очи заблещукаха, когато положи глава върху коляното му.
	— Виждаш ли? Гледа те с такова обожание. И Вики каза, че не е изровил нито едно цвете в градината. Привикнал е да живее в къща, държи се добре с други кучета и с хора. Малко е любвеобилен, но не е нахален. Харесва му да се вози в пикап. Това беше друго изискване, защото ще го водя на работа с мен. Днес се държа много прилично, когато го взех на един обект. Знам, трябваше първо да го обсъдя с теб.
	— Когато бях малък, не ни даваха да имаме домашни любимци.
	— Майк ми каза.
	— В Райли също не можех да си взема куче, защото живеех в апартамент и прекарвах повече време на работа, отколкото вкъщи. Мислех, когато се прибера, да си взема лабрадор или ретривър. — Той разпери ръце, за да покаже колко голямо животно има предвид. — Нормално куче.
	След като почеса още малко животинката и заслужи още едно благодарно изскимтяване, Зейн се изправи.
	— Генерал Зод — промърмори той и кучето размаха доволно опашка.
	— Вики го е гледала около три месеца. Предишните му собственици решили, че в крайна сметка не искат да гледат куче. Тогава бил на една годинка и го завели да го приспят. Но Вики го спасила. Аз ще го разхождам и ще го храня, когато съм тук.
	Зод легна на земята и се претърколи по гръб в тревата.
	— Само ти ли ще се забавляваш?
	— Не се ли сърдиш?
	— Защо? Боже, баба ми би казала, че това е най-грозното куче на света. Но затова е симпатично. — Той се наведе и погали масивната глава на животното. — Всички на колене пред Зод!
	Дарби се разсмя и прегърна Зейн, а кучето се напъха между тях, вдигна глава и нададе вой.
	— Каква порода е?
	— Вики не знаеше. Май е смесица от булдог, гонче и още няколко породи. Тъкмо му показвах двора и смятах да го заведа в гората, където ще си върши работата.
	— Чудесна идея. Да пийнем по едно и да разходим кучето.
	— Има една особеност — предупреди го тя, докато вървяха към задния двор със Зод между тях.
	Развеселен, Зейн наблюдаваше как кучето подскача на късите си чудати крачета.
	— Скъпа, той по начало е особен.
	— Отмъква всички дрехи, които намери на пода. Не ги дъвче, но ги носи на постелката си. Когато спи, обича да се сгушва в чорапи и тениски, които миришат на хора. Понякога дори успява да извади дрехи от коша за пране. А ако му ги вземеш през нощта, вие, докато не му ги върнеш.
	— Ще преглътна този му навик. — Зейн погледна към Дарби и кучето между тях и го изпълни приятно чувство. — Това ли е всичко?
	— Не изричай думите „к-у-ч-е-ш-к-а б-и-с-к-в-и-т-к-а“, ако нямаш някоя под ръка, защото пощурява.
	— Намират ли ни се от тях?
	— Вики ми даде цял пакет. Сложих няколко в джоба си, в случай че се наложи да го примамим в гората.
	— Добре тогава. Кучешка бисквитка.
	За миг Зод застина — като най-грозната статуя на куче на света — и за радост на Зейн, скочи поне трийсет сантиметра във въздуха, все едно беше на пружини, с ококорени от щастие очи. След като не видя бисквитка, продължи да подскача и дори успя да направи нескопосано салто.
	— Все едно е цирково куче. Дай му бисквитка.
	Дарби му хвърли лакомство, Зод го улови с уста и след като описа тичешком няколко кръга, го изяде.
	И момчето в Зейн бръкна в джоба на Дарби и с усмивка изрече:
	— Бисквитка!


	Малко след зазоряване в ден, изпълнен със задължения по организирането на празненството, Дарби се отправи към обекта, където работеше в момента. Прецени, че за два часа може да свърши почти всичко преди крайния срок, да даде възможност на четириногия си приятел да привикне към работния й график и да се върне при Зейн с предостатъчно време да подредят масите за празненството довечера.
	Зод седеше до нея в пикапа, а острите му ушички потрепваха на вятъра, нахлуващ през отворения прозорец. Когато зави по тихия път зад езерото, който водеше към хълмовете, реши, че двамата със Зод са големи късметлии. Бяха намерили мястото си под слънцето, което се издигаше зад гърба им и вещаеше началото на прекрасен летен ден.
	— Довечера ще има много деца и кучета, Зод. Ще вдигнем страхотен купон за Четвърти…
	Дарби наби рязко спирачки. Зод изскимтя стреснато, а тя завъртя волана и свърна от шосето. Зърнала беше жена с насинено лице да се шмугва, куцукайки, сред дърветата.
	— Почакай! — каза тя колкото на Зод, толкова и на жената, и скочи от пикапа. — Няма да ти сторя зло! Нуждаеш се от помощ. Виждам, че си пострадала. — Потисна инстинкта да хукне след жената и остана до колата.
	Макар да я видя само за миг, забеляза страха в отеклите насинени очи.
	— Позволи ми да ти помогна. Ще те закарам където поискаш. Казвам се Дарби. Преди време и аз пострадах като теб и се нуждаех от помощ. Нека ти помогна.
	Чу шумолене в храстите и едва се сдържа да не пристъпи напред.
	— Мога да се обадя на някого, ако искаш, и да изчакам, докато дойде.
	Отново зърна жената сред листата — слабо, подпухнало от рани лице, дълга руса коса без блясък.
	— Не мога да тръгна в твоята посока, ще ме видят.
	— Тогава ще обърна в обратна посока. Накъдето кажеш. Искаш ли аз да обърна пикапа, за да е готов? Ранена си. Не мога да те оставя тук. Качвам се да обърна колата.
	С разтуптяно сърце, Дарби се качи в пикапа.
	_Моля те, не бягай_, мислеше си, докато правеше внимателно обратен завой.
	— Не те познавам.
	— Казвам се Дарби Макрей. Пристигнах в Лейквю миналия февруари. Мога да се обадя на някого и да изчакам с теб, ако не искаш да те закарам някъде.
	Жената излезе предпазливо от гората без да откъсва очи от Дарби и кучето.
	— Той се казва Зод и е много добър. Няма да те ухапе.
	За да не се разлае кучето, Дарби го погали, докато жената оглеждаше уплашено пътя. Доколкото можеше с куция крак, тя притича до пикапа и се качи.
	— Може ли просто да се махнем от тук? — попита тя накъсано.
	— Разбира се — отвърна Дарби и си каза да се държи спокойно и да не притиска жената. — Мога да те откарам до клиниката. Или в полицията…
	— Не, не, не.
	— Добре, не се тревожи. Няма да те водя никъде против волята ти. Имаш ли роднини в района?
	— Не мога да отида при тях. Те ще ме намерят там.
	— Добре — отвърна тихо Дарби, а Зод облиза треперещите ръце на жената и положи глава в скута й.
	Жената се разплака.
	— Мога да те закарам у нас или…
	Жената бръкна с трепереща ръка в джоба си и извади омачкана визитна картичка.
	— Можеш ли да ме заведеш при него?
	След като погледна картичката, Дарби си пое дълбоко въздух.
	— Ти ли си Трейси Дрейпър? Не се страхувай — добави бързо, когато жената сграбчи дръжката на вратата, сякаш възнамеряваше да скочи в движение. — Познавам Зейн, той ми е приятел. Споделял е, че се тревожи за теб и по каква причина. Ще те заведа при него. Той е… ние… Как да се изразя? Ние сме заедно. Той няма да допусне да ти се случи нещо лошо.
	Трейси прегърна Зод и го залюля в ръце.
	— Не знам какво да правя…
	— Вече си на прав път. Търсиш помощ.
	— Ако ме намерят… Защо завиваш тук? — изписка панически Трейси. — Не карай нататък!
	— Зейн живее горе на хълма. В момента не е на работа в кантората. Рано е, а и днес е празник, затова още си е вкъщи. Не се страхувай. Той ще ти помогне.
	_Трябва да я успокоиш и предразположиш, без да я пришпорваш_, каза си Дарби.
	— Познавам майка ти и сестра ти. Много мили хора.
	— Той каза, че ще ги убие, ако се опитам да избягам. Ще ги убие.
	— Няма да допуснем това, Трейси. Ще го спрем. Виж, това е колата на Зейн. Сега ще влезем вътре, за да му разкажеш какво точно се е случило.
	Трейси стисна кучето по-силно и извърна глава, за да погледне назад.
	— Клинт ще го убие, ако разбере, че съм идвала тук.
	— Не се притеснявай. Никой не знае къде си. Да влезем вътре — каза тя, след като спря. — И ще измислим как е най-добре да постъпим.
	Тя слезе и бързо заобиколи колата, за да отвори вратата на Трейси.
	— Зейн сигурно още спи, но имам ключ. Понякога преспивам тук.
	Със Зод, подтичващ бодро пред тях, Дарби поведе Трейси към предната врата, отключи и спря алармата.
	— Много бързо се прибра. — Зейн излезе от кухнята, облечен само по памучен панталон с чаша кафе в ръка. — Господи, Трейси! — Той се спусна към нея, но се спря, когато Трейси уплашено се дръпна назад и се блъсна в Дарби. Зейн продължи с по-мек тон: — Няма нищо. Всичко ще се оправи. Ела да пийнеш малко вода. Ако искаш, ще направя кафе.
	Зейн тръгна пред тях. Не само беше жертва на домашно насилие, но като прокурор беше осъдил десетки побойници и беше разговарял с жертвите им. Трейси сигурно не искаше до нея да се приближава мъж.
	Облекчен, че Дарби владее положението, той отиде да налее вода и да си облече тениска, докато тя настаняваше Трейси на дивана.
	Зод любвеобилно положи глава до крака на пребитата жена.
	— Той… той е добро куче.
	— Така е. Искаш ли кафе?
	— Само вода, ако обичаш. Благодаря. Не знам какво да правя.
	— Ще го измислим — отвърна Зейн и й подаде чашата с вода. После й предложи торбичка с лед. — Къде още те боли, Трейси?
	— Той ме удари няколко пъти в корема, а когато паднах, скочи върху коляното ми. Боли ме и ръката, където ме стискаше. Снощи здраво се ядоса. Напи се и побесня. Не му хареса какво бях сготвила за вечеря, а майка му казала, че съм работила в градината само един час. Те ме наблюдават.
	Макар да стискаше чашата с две ръце, тя трепереше, когато я вдигна и отпи бавно няколко глътки.
	— Заяви, че съм мързелива и не ставам за нищо. Започна да ме бие. Помислих си, че този път вече ще ме убие. След това ме накара да правим секс и ужасно ме болеше. Отново започна да ме бие, защото и за секс не съм била ставала, а и без друго съм била уличница.
	От очите й отново започнаха да се стичат сълзи и Дарби я прегърна през рамо.
	— Реших, че ако не умра, този път ще избягам.
	— Той вкъщи ли е в момента?
	Трейси вдигна насинените си очи към Зейн и поклати глава.
	— Ако беше вкъщи, нямаше да успея да се измъкна. Излезе рано сутринта на лов с братята и баща си. Ако след около час не съм навън в градината да работя или да простирам пране, майка му и снаха му ще дойдат да ме търсят. Те ме наблюдават от своите домове и му казват какво правя и с кого говоря.
	— Видяха те, когато дойде онзи път — каза тя през сълзи на Зейн. — Но Клинт не се ядоса особено, защото бързо те отпратих. Удари ми само два шамара.
	— Много съжалявам, Трейси. Но сега ще ти помогнем. Няма да допуснем да те бие повече, само че първо трябва да направим някои неща. Трябва да подадеш жалба в полицията.
	Трейси отпусна сразено глава и сви рамене.
	— Клинт заплаши, че ще ме убие, ако направя нещо подобно. И рече, че никой няма да повярва на долна уличница като мен. А ако все пак ми повярват, ще убие майка ми и сестра ми.
	— Няма да го допуснем. Трябва да те прегледа лекар, Трейси.
	— Не, в никакъв случай! Той ще полудее, както когато паднах по стълбите и загубих бебето. Тогава ме удари толкова силно, че се изтъркалях по стълбището. А после се вбеси, защото се наложи да ходя на лекар.
	Дарби и Зейн се спогледаха за миг.
	— А какво ще кажеш лекарят да дойде тук? — предложи Дарби, без да сваля ръка от рамото й. — Лекарка, жена. Тя ми е приятелка. Освен това познаваш началника на полицията. Лий Келър е добър човек, Трейси. Той иска да ти помогне. И ще го направи, ако му разкажеш какво ти се е случило снощи, както и когато загуби бебето.
	— Но тогава го излъгах! Нямах друг избор!
	— Сега това няма значение — успокои я Зейн.
	— Просто трябва да избягам. Ако избягам достатъчно далеч, Клинт няма да ме намери.
	_И къде ще отидеш?_ — помисли си Дарби. — _Какво ще правиш?_
	— Някога и аз бях омъжена за човек, който ме биеше. — Дарби замълча за момент, когато Трейси вдигна глава и я погледна в очите. — Ако не бях потърсила помощ, той щеше да продължи да ме бие още повече. Ужасно се страхувах. Но попаднах на хора, които ми помогнаха. И полицията го вкара в затвора. Сега вече не може да ме нарани.
	— Какво си направила, за да те бие?
	— Нищо, както и ти. Хора като тях те бият заради свои лични проблеми, а не заради нещо, което си направила.
	— Защо ме потърси, Трейси?
	При въпроса на Зейн, тя отново сведе глава и стисна нервно с ръце дългите поли на памучната си рокля.
	— Клинт твърди, че си излъгал дето баща ти те е пребил като малък, но майка ми каза, че е вярно. Мама не лъже, за разлика от Клинт. Искам да ми помогнеш да се разведа, но първо трябва да избягам надалеч.
	— Наоколо има приюти за жертви на насилие. Сестра ми работи с тях. Можем да те заведем на сигурно място и да ти помогна да получиш ограничителна заповед. Мога да ти помогна с развода.
	— Нямам пари да ти платя. Майка ми може да…
	— Не се тревожи за парите. Трябва обаче да говориш с началника и да му разкажеш всичко. Включително как си загубила бебето.
	— Клинт заплаши, че ще убие мен и цялото ми семейство, ако си отворя устата.
	— Затова трябва да говориш с началник Келър. Разкажи му всичко, а аз ще бъда до теб като твой адвокат. Позволи на лекарката да те прегледа, за да може тя да каже на полицията какви травми ти е причинил Клинт.
	— Ако говоря, ще опазите ли близките ми?
	— Разбира се.
	— Трейси, искаш ли да се обадя на лекарката и на майка ти? И двете могат да дойдат тук.
	Трейси застина и ръцете й пуснаха роклята.
	— Наистина ли мама може да дойде тук? А може ли да дойде с мен в приюта?
	— Ще попитаме. — Зейн стана. — Кажи ми дали си съгласна аз да се обадя на началник Келър, а Дарби да повика лекарката и майка ти. Няма да правим нищо против волята ти.
	— Много ме е страх и съм ужасно уморена. — Трейси отпусна глава назад и затвори очи. — Дори се надявах, че той ще ме убие снощи, за да се свърши с мъките ми. Не мога повече да живея така. Не искам. Ако им се обадите, всичко ще се промени. А имам нужда от промяна, затова съм съгласна да ги повикате. Но моля ви, обадете се и на майка ми. Искам при мама.
	Тя зарови лице в ръцете си и заплака.


	Дарби остана дълбоко разтърсена и я заляха спомени за страха, шока и пълната безпомощност, които изпитваше, когато я биеше мъжът, дал обет да я обича и закриля. Осъзна, че не толкова нападението на Греъм Бигълоу, колкото умората, отчаянието и страхът на Трейси са извикали болката от собственото й минало. Както и отчаяната нужда от майчина прегръдка.
	Лий пристигна пръв и Дарби отиде да направи кафе, докато той разговаряше тихо с Трейси и Зейн в дневната. Тих, състрадателен разговор, помисли си тя, докато им поднасяше топлите напитки, а после излезе на двора да чака да пристигнат и останалите. Така нямаше да притеснява Трейси.
	Спомни си своя разговор с полицаите, колко спокойни и внимателни бяха. Проявяваха търпение, подтикваха я с деликатни въпроси да им разкаже за кошмара, който беше преживяла.
	Тогава искаше единствено майка й да е до нея.
	Видя по стръмния път да се задава кола и излезе да посрещне майката на Трейси. Оказа се, че е дошла и сестра й.
	Майката беше още по пантофи. Очите на Дарби се насълзиха от облекчение и от спомените за собственото й минало. Преглътна сълзите и протегна ръка към Луси Абът.
	— Тя е вътре с началник Келър и Зейн. Не иска да отиде в клиниката, но доктор Ледбекър вече пътува насам.
	— Колко е зле… трябва да…
	— Той я е пребил, госпожо Абът. При това не за пръв път, но ще се погрижим повече да не й посяга.
	— Ти влизай, мамо, аз ще дойда след малко. Нали може да влезе при нея? — попита Али.
	— Разбира се. Заповядайте, госпожо Абът… — Дарби се поколеба, но послуша интуицията си. — Трейси има нужда просто да бъдете до нея.
	Луси кимна и влезе в къщата.
	— Така — рече Али гневно. — Къде е онзи кучи син?
	— Трейси каза, че е излязъл рано на лов. Тогава е избягала.
	— Крайно време беше, мамка му! Извинявай… майка ми не обича да ругая, но съм бясна. Как е стигнала до тук?
	— Отивах на работа на Хайпойнт Роуд и я видях край пътя. Убедих я да се качи в пикапа. Тя искаше да говори със Зейн, носеше негова визитна картичка в джоба си.
	— Най-накрая е проявила здрав разум. — От очите на Али рукнаха сълзи, но тя примигна няколко пъти и ги спря. След това прегърна Дарби. — Бог да те поживи.
	— Нищо не съм…
	— Бог да те поживи — повтори Али. — Много ти благодаря. Ужасно се тревожех за Трейси и в същото време й бях много ядосана, затова исках да ти благодаря и да се успокоя преди да вляза вътре.
	— Заплашвал я е, че двете с майка ти ще си изпатите здраво.
	Али я погледна озадачено.
	— Заплашвал я, че ако каже на някого за побоите, ще си го изкара на вас. Тя му е повярвала, тъй че не й се сърди.
	Али стисна устни и се взря в езерото и околните хълмове.
	— Казвам ти, ние с Джим можем да се грижим за себе си, за децата, за мама и Трейси, а Клинт Дрейпър и целият му род да вървят по дяволите! Тя ще се прибере при нас, дори да се наложи да я завлека лично.
	— Засега не бива да се прибира.
	В очите на Али проблесна гняв и тя се обърна рязко към Дарби.
	— Ако казваш, че трябва да се върне при онзи мръсник, ще си изпросиш един в мутрата.
	— Не, нямам това предвид. Зейн се обади на Брит и тя ще уреди място на Трейси в приют в Ашвил. Ако желае, майка ти може да я придружи. Най-добре е да остане в приюта, докато Лий арестува Клинт и Трейси се почувства в безопасност. Там ще може да разговаря с психолог и с други жени, преживели същото.
	— Добре, макар да искам тя да си дойде вкъщи, планът е разумен. Трейси беше толкова весела и мила. Искам малката ми сестричка да се върне.
	— Роднините на Клинт са я шпионирали, Али. Не са я изпускали от поглед. Той я е заплашвал, че ако не го слуша, ще нарани семейството й. Проявила е голяма смелост, като е избягала.
	— Права си. — Али въздъхна и отметна тъмнорусата си коса от лицето. — Така, след като малко се успокоих, вече мога да вляза вътре.
	— Аз ще изчакам лекарката.
	— Няма да забравя какво направи за нас. Никой в Лейквю няма да забрави. — Али стисна ръката на Дарби. — И семейство Дрейпър няма да забравят, затова се пази, Дарби.
	Когато Шарлийн пристигна, Дарби я покани в къщата. Докато Зейн заведе Трейси — с майка й неотлъчно до нея — в стаята за гости, Дарби си взе кола и изведе Зод на разходка.
	— Остана при нея, за да я утешиш, нали? — прошепна тя на кучето. — Имаш добро сърце.
	Пое между дърветата, докато Зод душеше земята, подскачаше на късите си крачка и накрая си свърши работата.
	— Точно така, тук ще ходиш до тоалетна. Няма да акаш на хубавата ми морава и из градината.
	Когато се върна, завари Зейн на една от масите на двора да си записва нещо в тефтера.
	— Ето те и теб. — Той стана, отиде при нея и я прегърна, докато Зод подскачаше около тях. — Не се натъжавай. Всичко ще се нареди.
	— Просто случката извика неприятни спомени. Не като схватката с Бигълоу, с него действах инстинктивно, оказах съпротива, каквато не можех да окажа на Трент. Сега обаче си припомних всичко, което последва. Аз преживях една ужасяваща нощ. Представяш ли си колко ужасни нощи е трябвало да преживее Трейси?
	— И ще сложим край на страданията й. Лий вече получи заповед за ареста на Клинт. Обади се на няколко от колегите си и те пътуват към дома на Дрейпър.
	— Но едва ли ще намерят някого. Мъжете са на лов.
	Зейн я погали по ръката.
	— Работата е там, че ловният сезон още не е започнал, и Лий може да прибави и обвинения в бракониерство. Клинт ще се прибере все някога. Брит ще дойде след малко. Емили е приготвила малко багаж за Трейси и след като мине да го вземе, Брит ще я заведе в приюта и ще я настани. Разбира се, ако Шарлийн прецени, че е достатъчно добре физически. В противен случай Брит ще я закара в болницата в Ашвил.
	— Държа се толкова спокойно и внимателно с нея — промълви Дарби. — Знаеше точно какво да кажеш и с какъв тон.
	— Това е част от работата ми.
	— Не, не — възрази тя и се отдалечи. — Това е част от характера ти. Не знам какво си й казал, когато си й дал визитката, но явно е било достатъчно, че да я запази и да те потърси.
	— Някога бях в нейното положение.
	— При теб е било още по-тежко, но виж какъв добър човек си станал. — Тя се обърна към него. — Можеше да станеш огорчен и отмъстителен или пък напълно безгръбначен. Но си станал добър, грижовен и целеустремен. По дяволите, съсипа ми плановете.
	Зейн се разсмя тихичко и я погледна озадачено.
	— В какъв смисъл?
	— Дойдох в Лейквю, защото мястото отговаряше на всичките ми изисквания. Можех да се преместя в един куп други градчета, но се озовах тук. Майка ми казваше, че нищо на този свят не е случайно. Мисля, че е права. Лейквю е далеч от Балтимор, това беше най-важното изискване. Климатът, големината на града, релефът и така нататък. Всичко пасваше.
	— Няма как да съсипя климата. Остана ли от колата?
	Дарби му подаде бутилката.
	— Не говорех за това. Поставила си бях конкретни цели. Ако след няколко седмици преценях, че градът е подходящ, щях да се заселя и да отворя фирма. На второ място възнамерявах да си купя къща с голям двор и да я превърна в уютен дом. Да опозная местните хора и по-нататък дори да създам приятелства.
	— И се справяш отлично с това. Не разбирам с какво съм провалил плановете ти.
	— Изчакай да довърша. Обичам да правя секс.
	— За което съм изключително благодарен.
	Дарби пъхна ръце в джобовете и пак ги извади.
	— Нямах нищо против да намеря мъж — необвързан, надежден, интересен и привлекателен — с когото да правя секс. Отгоре на всичкото се случи да е красив, забавен и умен.
	Зейн се подпря на масата и почеса кучето с крак.
	— Не разбирам как съм провалил тази част от плана.
	Тя свали шапката си и започна да я потупва в бедрото си.
	— Да споменах нещо за връзка? В списъка с изисквания не бях включила сериозна връзка, при която да се преместя да живея при него без да съм превърнала своята къща в дом.
	— Нали махнахме грозните тапети и боядисахме стените?
	— Това прави къщата обитаема, но не я превръща в дом. Преди малко заведох Зод в гората и му благодарих, че не си е свършил работата на моравата ми или в градината ми. Не на моравата на Зейн, а на _моята_ морава. Използвах това притежателно местоимение, защото ти ми провали плановете и сега моят дом е тук.
	Зейн разпери ръце.
	— Скъпа, ти превърна тази къща в дом. Аз нямам никаква вина.
	— Но ти ми позволи да го направя — отбеляза тя, макар да знаеше, че аргументът й е неоснователен. — И те виждам как се държиш с Майк, приятел, който си запазил от детството. Виждам те със семейството ти, и с тях се отнасяш страхотно. Виждам как се държиш с всеки срещнат и си такъв _човек_…
	— Да, човек съм, не мога да отрека.
	— Не е смешно. Ужасно съм раздразнена. Виждам колко добър и грижовен си, защото си достоен човек.
	— Е, малко прекаляваш.
	— Не прекалявам. Виждам колко си достоен във всяка твоя постъпка. И се ядосвам, че не те срещнах след една-две години, след като съм изпълнила всички разумни цели, които си поставих.
	Зейн се усмихна.
	— Такъв ни бил късметът. Аз също не търсех любов, но срещнах теб, Дарби.
	— Знам — изсумтя тя раздразнено. — И сякаш това не е достатъчно, отгоре на всичко те обикнах.
	— Знам, но е приятно да те чуя да го казваш. — Той остави бутилката. — Ела тук, Дарби. Ела у дома.
	Вече беше намерила дома си, помисли си тя с въздишка.
	— Но няма да продам моята къща.
	— И защо да го правиш? Дворът ще превърнеш в приказна градина, там е оранжерията и бараката за инструменти, можеш да паркираш там багера и каквито други машинарии си купиш. На практика в къщата се помещава цялата ти фирма.
	Тя размаха пръст, когато той се приближи до нея.
	— Ето, напълно ме разбираш. И това…
	— Провали плановете ти ли? — довърши той изречението.
	— Да. — Най-накрая тя се предаде и го погали по бузите. — Явно просто трябва да се примиря.


>>	23.

	Зейн чакаше със сестра си, докато Шарлийн превързваше раните на Трейси.
	— Мога да дойда с теб и да ти помогна да ги настаниш в приюта — предложи той.
	— Няма нужда, и без друго си достатъчно зает. А и така ще мога да поговоря с Трейси насаме. Взела е важно решение и сигурно е уплашена.
	— Пиши ми, когато пристигнете. — Той погледна часовника си. — Лий трябваше вече да се е обадил.
	— Остави го да си свърши полицейската работа. Аз ще свърша работата си на психолог, а ти на адвокат. Освен това ще си домакин на мащабно празненство. — Тя придърпа ръката му, за да види колко е часът. — След два часа ще се върна да ти помогна с подготовката. Сайлъс също ще дойде, след като приключи с полицейските си задължения. Емили ще доведе Одра. Не се тревожи, ще се приготвим навреме.
	— Днес и Трейси празнува свой ден на независимостта.
	— Добро сравнение.
	Но Зейн познаваше добре сестра си.
	— Тревожиш се, че тя ще се върне при съпруга си.
	— Има подкрепата на близките си, но й предстои да измине тежък път. Да се надяваме, че ще успее.
	Изпълнен с надежда, Зейн помогна на Трейси да се качи в колата на Брит и й напомни да му се обади, ако има нужда от нещо. След като благодари на Шарлийн и увери Али, че няма защо да се притеснява, се спря за миг на хълма. Наоколо цареше тишина, а езерото в низината блещукаше под слънчевите лъчи.
	Прекрасен летен ден, помисли си той също като Дарби сутринта. Идеален за разходка с лодка, студена картофена салата за обяд и бира на сянка. От онези дни, когато сякаш на света не съществува нищо лошо. Но злото съществуваше и никога нямаше да изчезне. В живота трябваше да се справяш със злосторници и неприятности и когато нададат глава, да ги надвиеш.
	Така щеше да постъпи и той.


	Благодарение на заповедта за арест, Лий влезе в къщата на Трейси да огледа, след което разговаря с навъсената майка на Клинт в нейния дом и навести брат му, но завари у тях само мърлявата му жена. Личеше, че са разбрали, че става нещо.
	В дома на Джед Дрейпър три деца — две от които с вонящи пелени и трето със злобен поглед и ожулени колене, се биеха, пищяха и мрънкаха, докато Лий го заболя главата.
	Но Сали Дрейпър твърдо повтаряше своята версия, която съвпадаше с казаното от свекърва й почти дума по дума. Не знаела къде са отишли мъжете, но в никакъв случай не били на лов. По-скоро за риба или на къмпинг за ден-два. И ако онази неблагодарница Трейси е казала, че Клинт й е посегнал, то значи е не само мързелива пачавра, но и долна лъжкиня.
	Беа Дрейпър, майката, беше казала в общи линии същото с няколко допълнителни подробности. Как Трейси била ужасно избухлива и замеряла отруденото й синче с предмети. Била непохватна като сакато муле и все се препъвала в разни неща — защото не чистела.
	Лий забеляза и в двете къщи бинокли на первазите на прозорците, които гледаха към задния двор на Трейси. Размишляваше по този въпрос, докато се връщаше към къщата на Трейси, и за обстановката, която завари там.
	Избягала беше рано сутринта само с дрехите на гърба си и визитката на Зейн в джоба. Но в къщата намери само две ръчно ушити рокли, памучни и безформени, като онази, която носеше в момента. Нямаше бижута и гримове, нямаше дори червило, само две памучни нощници, които и баба му не би облякла, и нито един чифт обувки.
	Израснал беше с майка си и сестра си, имаше съпруга и беше живял с тийнейджърка, която възприемаше като своя дъщеря — много добре познаваше нормалната бъркотия от дамски вещи.
	А тази къща не изглеждаше нормално.
	Отдавна се ядосваше, че няма власт да направи нещо по въпроса. Досега.
	Отиде до дома на семейство Маконъл и ги завари да работят в градината. Сам се изправи и се хвана за кръста.
	— Привет, началник.
	— Страхотни домати сте отгледали, Сам.
	— Да, добра реколта има тази година. Ще ти напълня една торба за вкъщи.
	Лий се почеса по брадичката.
	— Ако щеш вярвай, но ни убедиха и ние да насадим домати. Няколко стръка, но са ни достатъчно. Може ли да поговорим за малко?
	— Предположих, че ще дойдеш. — Мери Лу намести очилата си. — Сутринта направих лимонада. Ела да седнем на сянка.
	— Благодаря.
	— Децата ще дойдат довечера за празника преди да отидем на езерото да гледаме зарята — каза Сам, докато отиваха към верандата.
	— Хубаво ще е.
	Докато Мери Лу влезе да донесе лимонада, Лий седна до Сам и въздъхна, доволен, че може да си почине.
	— Дойдох да попитам дали сте чули нещо откъм къщата на Клинт Дрейпър снощи.
	— Не. Но климатикът работеше и бяхме затворили прозорците. — Сам също въздъхна. — Отново е пребил горкото момиче, нали?
	— Избягала е рано тази сутрин. Голям пердах е отнесла. Видяхте ли я да бяга? И случайно да знаете накъде е тръгнал Клинт?
	— Де да знаех нещо. Не съм я виждал да кара кола, затова предполагам, че е избягала пеша. Ако я бяхме видели, щяхме да й помогнем.
	— Знам. — Когато Мери Лу излезе с поднос с чаши, Лий се усмихна. — Изглежда страхотно, Мери Лу.
	— Скъпа, тя е избягала — съобщи й Сам. — Тази сутрин го е напуснала.
	Мери Лу остави подноса на масата и чашите изтракаха.
	— Слава богу. Много се притеснихме, когато видяхме, че насам идва полиция. Помислихме, че този път вече я е убил. Тя добре ли е?
	— Ще се оправи. Доколкото разбрах, Клинт е отишъл някъде с баща си и брат си рано сутринта. Трейси каза, че са на лов, но старата госпожа Дрейпър твърди, че отишли за риба.
	— По-скоро са излезли на лов, защото чухме гърмежи по едно време. — След като раздаде чашите, Мери Лу седна. — Тези Дрейпър не зачитат ловния сезон, нито на чия земя ходят да стрелят. Правят каквото си поискат.
	— Случайно да знаете къде обикновено ловуват?
	Сам поклати глава.
	— Дебнат елени точно на границата между имотите. И да ти кажа честно, не бих ходил да ги търся из гората, когато са въоръжени и имат прикритие. Ако някой друг стъпи на тяхната земя, ще го застрелят и ще заявят, че са били в правото си.
	— Беа Дрейпър сигурно ги е предупредила, че полицията ги търси. Имат радиостанции — добави Мери Лу. — Към девет часа, след като чухме изстрелите, я видях да влиза в къщата на Трейси все едно е нейният дом. Излезе ядосана. Явно тогава е видяла, че Трейси е избягала.
	— Веднага е съобщила на мъжете — продължи Сам. — Но тогава пристигнахте вие. Сигурно ги е предупредила да се скрият, докато си тръгнете.
	Лий пийна лимонада.
	— Няма да останат вечно в гората. Сега ще изтегля хората си, но ще държим имота им под око. Бихте ли ми се обадили, ако ги видите да се връщат?
	— С най-голямо удоволствие. — Мери Лу потупа съпруга си по ръката. — Само не споменавайте имената ни. Те са отмъстителни хора, началник.
	— Разбира се. Обадете се направо на мен.
	— А ти внимавай — посъветва го Сам. — Хич няма да им хареса, ако прибереш някой от тях на топло.
	— Точно това смятам да направя.
	Лий разпредели няколко двойки полицаи да наблюдават имота на Дрейпър на смени. И той щеше да поеме няколко смени, но реши да се прибере вкъщи и да съобщи на близките си как върви разследването.
	Завари масите застлани с пъстри покривки, а синовете си да окачват лампички. Момиченцето, което го наричаше „дядо“, си играеше с най-грозното куче на света.
	Одра се изправи с клатушкане и тръгна към него с пухкавите си крачета, усмихната и вдигнала ръце да я вземе. Той я вдигна и я подхвърли във въздуха, при което детето изписка доволно. Грозното куче се спусна след Моли и заподскача около тях, докато техният Руфъс дремеше на сянка.
	Наоколо ухаеше на лимонада и цветя, а звънкият смях на жена му долетя през отворената врата на кухнята.
	Стана му приятно, че поне за малко всичко отново е нормално. Одра отиде при Дарби, която — на фона на нови доволни писъци — я вдигна на раменете си и продължи да окачва лампички.
	Лий влезе в кухнята и видя Емили да вари картофи за салатата, а Зейн да бели с мъка десетки твърдо сварени яйца.
	— Трябва да измислят инструмент за белене на яйца — оплака се той.
	— Има такъв инструмент. Нарича се „ръце“.
	Емили се обърна и Лий забеляза облекчението в очите й.
	— Идват още две ръце — заяви бодро тя. — Къде е Сайлъс?
	— С Джини ги изпратих да наблюдават имота на Дрейпър. Малко по-късно ще отида да ги сменя.
	— Добре, сядай при Зейн. Искаш ли айскафе?
	— Скъпа, щях да се оженя за теб само заради айскафето. Брит обаждала ли се е?
	— В приюта е с Трейси и майка й — отговори Зейн. — След малко трябва да тръгне насам. Значи семейство Дрейпър не са си у дома.
	— Да, но са някъде из околността. Жените имат радиостанции и са ги предупредили, че ги търсим.
	Лий отиде на мивката — беше добре обучен — и си изми ръцете преди да започне да бели яйца.
	— Жените бяха подготвени, когато отидохме. Разбрали се бяха какво да кажат. Мери Лу Маконъл каза, че е видяла Беа Дрейпър да влиза в къщата на Клинт към девет часа тази сутрин. Видяла е, че Трейси я няма, и затова със снаха й бяха готови с лъжите, когато отидохме да говорим с тях. — Обели едно яйце — и в това беше добре обучен — и взе второ. — Момичето е живяло много тежко в онази къща. Свекървата и другата снаха държат бинокли на прозорците, които гледат към задния двор на Трейси. Не лъжеше, когато каза, че я наблюдават. А да не говорим за децата на Джед Дрейпър. Къщата е ужасно мръсна, а двете по-малки се въргалят голи, само по нацапани памперси. По-голямото изглежда така, сякаш би ги удушило, докато спят.
	— О, Лий.
	— Казвам ти, Ем, на някои престъпници им личи по погледа и това дете ще стане престъпник, когато порасне. И когато се върнах тук — продължи той, докато белеше трето яйце, — видях как нашите синове работят заедно. Малката Одра доприпка при мен, цялата ухаеща на шампоан и окосена трева, облечена с хубавата малка… дрешка.
	— Гащеризон — поправи го Емили, остави чашата с кафе и започна да му разтрива раменете.
	— Та, облечена с хубаво гащеризонче, покачена на раменете на Дарби, сияеща от щастие. И това ме накара да се замисля за онези деца. Не са виновни те, но онзи, който поеме работата ми след петнайсет-двайсет години, ще ги издирва, за да ги арестува. Най-вероятно това им предстои.
	— Някои хора стават читави въпреки травмите от детството — обади се Зейн.
	— Прав си. Не бива да го забравям.
	Емили се наведе и целуна Лий по бузата.
	— Излез да поиграеш с внучката си. Със Зейн ще довършим яйцата.
	— Не, ще ви помогна. Беленето на яйца е успокояващо, добре ще ми дойде. — Той хвана Емили за ръката и погледна към Зейн. — Ти си добър човек, Зейн. Май отдавна не съм ти го казвал. Хич не те бива в беленето на яйца, но си добър човек. Дай сега тези яйца на мен, а ти излез при онази дългокрака жена навън, помогни й с лампичките и я убеди да се премести да живее при теб.
	— Няма нужда. Утре се пренася.
	Емили изписка като малката Одра и прегърна толкова силно Зейн, че за малко да го задуши.
	— Тук съм от цял час, а още не си ми казал!
	— Бях напълно съсредоточен върху яйцата.
	Тя го перна леко по главата.
	— Хайде, изчезвай. Окачи лампичките и накарай братовчедите си да подредят останалите маси.
	— Слушам, госпожо — отвърна Зейн и избяга от кухнята.
	— По дяволите, забравих за картофите! — сети се Емили и се спусна към печката, за да свали тенджерата от котлона.
	— Всички имахме тежка сутрин — обади се Лий.
	Емили изсипа картофите заедно с врялата вода в гевгир в мивката.
	— Нали.
	— Но когато се прибрах, се отърсих поне за малко от неволите.
	Обгърната от пара, Емили погледна през прозореца над мивката към двора, където Зейн взе Одра от раменете на Дарби и я сложи на своите.
	— Нашето момче е щастливо, Лий. За него се тревожех повече, отколкото за Брит. Той понесе по-големи страдания. Но сега е щастлив. С Дарби си пасват идеално. И това ме успокоява. Като гледам как Гейб хвърля топка на кучетата, а Броуди му се смее, се успокоявам.
	— Двамата с теб се справихме добре, Ем.
	Тя се обърна към него с усмивка.
	— Още не сме приключили, но дотук се справяме отлично.


	Няколко часа по-късно Зейн установи, че предпочита да легне да се наспи вместо да посреща гости. Мъкна маси и столове, катери се по стълби, пренесе тонове хладилни чанти с лимонада, студен чай, бира и вино. Всеки път, когато понечеше да направи кратка почивка и да отиде да се изкъпе, някой — обикновено от женски пол — му даваше нова задача.
	Докато се усети, пристигнаха музикантите, наети от Емили, и започнаха да редят инструментите си на подиума, който Лий и синовете му сковаха.
	— Зейн, изнеси новите кофи за боклук отпред — провикна се Брит, която пълнеше цветни кутии с дребни награди, преди той да успее да се измъкне. — Не забравяй да сложиш вътре найлонови торби! Броуди, готов ли си с табелите?
	— Почти! — Броуди, единственият от семейството с известни художествени умения, рисуваше табели с картинки на кутии и бутилки, както и табелките за детските игри.
	Зейн отвори нов пакет найлонови торби и прибра няколко в шкафа, както Емили го беше научила, след което отиде да сложи няколко в кофите. Твърдо решен да се добере до бирата и душа, за които копнееше, преди някой друг да го впрегне на работа, той се отправи към кухненската врата.
	От къщата излезе Дарби, облечена с една от онези плажни рокли, заради които мъжете обичаха горещите летни дни. Нямаше представа, че Дарби има рокли, а да не говорим за къса, яркожълта, с тънки презрамки, които разкриваха стегнатите й рамене, и широки поли, които се полюляваха около дългите й боси крака. Сложила си беше медальона, който й подари, и малки висулки на ушите. И се беше гримирала — очите й изглеждаха по-големи, секси и виолетови.
	— Еха, изглеждаш страхотно.
	— Надявам се, защото ми отне доста време да се наглася като за летен пикник.
	— Тогава да организираме пикници всяка седмица.
	И тогава Дарби го срази, като му подаде студена бира.
	— Свободен си да вървиш да се приготвиш.
	— Слава на бога — рече той, но първо я притегли към себе си за целувка. — Не знам колко време ти е отнело, но си заслужава. Скоро трябва да те заведа на изискана вечеря в Ашвил.
	— Какво ще кажеш ти да заведеш мен, а аз да заведа теб?
	— Съгласен съм.
	Тъй като трябваше да мине покрай Емили и Брит, които редяха храна по подносите и си бъбреха, Зейн се придвижи бързо и тихо.
	Приготви се за минути. Взе си бърз душ, облече чисти джинси и риза и обу черни обувки. Когато отвори вратата на терасата, чу звуци от китара и смеха на семейството си, затова излезе за малко.
	Свиреше по-малкият му братовчед, беше взел китарата от групата. Броуди изглеждаше невероятно щастлив, когато музикантите взеха инструментите си и подхванаха мелодията.
	Трите кучета, уморени от игрите цял следобед, спяха на сянка. Одра, с гащеризон на червени и бели райета и синя панделка в косата, пляскаше в такт с музиката.
	Въпреки недоволството му от мащаба на събитието, сега осъзна, че всичко изглежда прекрасно — с масите с покривки в червено, бяло и синьо, белите навеси и купчините чинии, салфетки и чаши в същите цветове.
	_Още е рано да пускаме лампите_, помисли си Зейн, _но с тях сигурно ще е още по-красиво_.
	Таблото за хвърляне на топки, което Дарби беше предложила, се открояваше с ярките си цветове на поляната, както и малкото игрище за софтбол, предназначено за по-големите деца.
	Звучеше музика, слънцето сияеше, а неговата любима носеше жълта рокля.
	Да, реши той, всичко изглежда прекрасно.


	Миришеше апетитно и музиката беше хубава, докато печеше кюфтетата на пушещата скара, а в двора и къщата му се разхождаха десетки гости.
	Кучетата, бодри след дрямката, обикаляха измежду хората с надеждата, че някой ще им хвърли нещо за ядене. Топки се удряха в боядисания талашит. Идваха познати, прегръщаха го, целуваха го и го потупваха по гърба, докато той мяташе кюфтета и наденички по чиниите. Замириса му на пържено пиле и се надяваше да не свърши преди да успее да си вземе от него.
	— Страхотно парти. — Сайлъс застана до него. — Дейв идва да те смени.
	Зейн видя, че Сайлъс иска да говори с него, и се обърна.
	— Предавам церемониално инструментите.
	— Заемам се — каза Дейв и му подаде бира.
	— Ела да се разходим. — С чаша студен чай в ръка, тъй като още смяташе, че е на работа, Сайлъс го поведе към другия край на двора.
	— Какво има?
	— Лий ми се обади току-що. Дрейпър са се прибрали, но без Клинт. Твърдят, че вчера заминал с приятели на риболовна екскурзия. И надрънкали разни глупости, че Трейси сигурно сама се е насинила, за да обвини Клинт.
	— С кои приятели?
	— Не знаели. Заявили, че Клинт е зрял мъж и не следят какво прави и с кого се вижда. Предполагаме, че е разбрал за издирването и се е скрил при някой от другарите си по чашка. — Сайлъс се огледа, за да се увери, че никой не ги чува. — Лий каза, че носели пушки, а не въдици. Твърдели, че оставили въдиците на брега на реката, което е пълна глупост, а взели пушките за самозащита. Държали се много агресивно с Лий, но познаваш началника, знае как да се оправя в подобни ситуации. Ще продължим да наблюдаваме къщата, но Клинт едва ли ще се появи в следващите няколко дни.
	— Не може да се крие вечно, а и Трейси е на безопасно място. — Това е достатъчно засега, помисли си Зейн. — Утре ще подготвя документите й за развода, ще й ги занеса и ще й обясня каква е процедурата.
	— Дано не се върне при него. Върви да си вземеш нещо за хапване и да се забавляваш на собственото си парти.
	— Точно това смятам да направя. Дръж ме в течение. Колкото по-бързо тикнете Дрейпър зад решетките, толкова по-добре.
	Трейси нямаше да спре да се страхува, докато Клинт не влезе на топло. А страхът, знаеше Зейн от личен опит, те караше или да се бориш, или да се предадеш.
	Но засега искаше да забрави за проблемите. В дома му имаше над сто души, които вечеряха, разговаряха, играеха. Успя да се добере до едно бутче преди да отиде при масите с храната и да си напълни чинията.
	— Опитай салатата с тортелините. — Ашли дойде при него. — Нейтън я направи, няма да съжаляваш.
	— Не знаех, че си пристигнала. — Той се наведе и я целуна по бузата.
	— Дойдохме преди малко. И в мига, в който прекрачихме прага, родителите ми отмъкнаха децата. Къщата ти е много хубава, Зейн, а дворът е просто невероятен. Трябва да се сприятеля с Дарби.
	— Тя е много дружелюбна, поради което не съм я виждал цяла вечер.
	— Там е, наглежда детските игри.
	Зейн се огледа, докато си сипваше от салатата, и видя Дарби да окуражава едно момиченце, което хвърляше топка за софтбол. Ашли сведе глава към рамото му.
	— Всяка жена на света би искала мъж да я гледа, както ти гледаш Дарби. Тя знае ли, че си влюбен в нея?
	— Толкова ли си личи?
	— О, да. Много се радвам за теб, Зейн. Отивам да потърся Нейт и да видя дали ще ме погледне по същия начин.
	Зейн си намери място на една от масите до Майк и Каси и остави музиката и шума наоколо да го залеят.
	— Познаваш ли всички тези хора? — попита Майк.
	Зейн се огледа, сви рамене и продължи да яде тортелини — Ашли се оказа права.
	— По-скоро Емили ги познава. И продължават да идват още.
	— Музиката е хубава, храната е вкусна. Естествено, че ще дойдат. — Каси размаха вилица. — Ако отново организираш такава сбирка, ще дойде още повече народ. Тези неща се разчуват. Всички ще ти се подмазват само и само да си издействат покана. — Тя се приведе напред и сниши глас. — Не искам да ти развалям настроението, но знаеш ли как е Трейси? Майките ни са стари приятелки.
	— В момента е с майка си на сигурно място.
	— Радвам се. Ще кажа само на мама. — Каси стана и потупа Зейн по рамото преди да се отдалечи. — Извърши добро дело.
	— Май не ти казах, че имах… спречкване с Клинт Дрейпър преди две седмици.
	Зейн погледна към Майк.
	— Какво имаш предвид под „спречкване“?
	— Просто дребно недоразумение. Вървя си аз по улицата към „Гранди“, защото имах среща с Кас. Докато минавах покрай бар „Клипър“, Дрейпър излезе отвътре и ме блъсна с рамо. Аз му казах да гледа къде ходи, а той започна да се заяжда. И здраво се беше наквасил. — Понеже не беше опитал още салатата с тортелини, Майк си бодна от чинията на Зейн. — Нямаше още седем часът вечерта, а той вече беше мъртвопиян и търсеше с кого да се сбие. Бяха го изхвърлили от бара.
	— И попадна на теб.
	— О, да. Просто исках да отида на вечеря с приятелката си. Не исках да се разправям с разни злобни пияници. Казах му да се кротне, но той се ядоса още повече и ме блъсна веднъж-два пъти. Помислих дали да не избягам, но не съм страхливец. И реших, че ще трябва да се бия с пияния тъпак и вероятно да отнеса здрав пердах. За щастие тогава се появи Сайръс. Помниш го, нали? Свестен тип, беше женен за Емили по едно време.
	— Да, познавам го.
	Зейн дори го бе забелязал сред гостите заради рижавата му коса, макар и малко прошарена.
	— Та той дойде при нас и каза на Дрейпър да се разкара, но ако го види да се качва в колата, ще повика полиция, защото е мъртвопиян. Дрейпър си тръгна пеша и на раздяла ни показа среден пръст, все едно много ще ни засегне. Поканих Сай да го черпя едно, но той отказа, защото трябваше да се прибира вкъщи. И реших, че всичко е приключило.
	— Но не беше, така ли?
	— На другата сутрин, когато тръгнах за работа, гумите на колата ми бяха срязани. И четирите.
	— Мамка му — промърмори Зейн. — Каза ли на Лий?
	— Да, но какъв е смисълът? Не могат да докажат, че е бил Дрейпър. А и по-добре, че е нарязал гумите, а не мен. Само те предупреждавам, че може да нападне и теб, защото, както Кас каза, ти извърши добро дело.
	— Нека опита.
	— Аз ще ти пазя гърба. Само ми звънни. Сериозно говоря. Но стига сме говорили за неприятности, а да купонясваме. Музиката е супер, както каза Кас. Отивам да я намеря и да покажа на тези хора как се танцува.
	_По-скоро как не се танцува_, помисли си Зейн. Майк нямаше никакво чувство за ритъм, но страшно се забавляваше да подскача по дансинга. Зейн се надяваше да потанцува с Дарби, но като домакин имаше задължения и отиде при скарата, за да смени Дейв. Само че Лий вече го беше изпреварил.
	— Здравей, вземи си бира и нещо за хапване, аз поемам — каза му Зейн.
	— Не, искам първо малко да се отпусна, а печенето на кюфтета за тълпа гладници е идеалното средство. Утре ще говорим.
	Зейн го разбираше напълно и не настоява повече.
	— Когато си готов, изстреляй сигнална ракета.
	— Разчитай на мен. Върви да намериш приятелката си.
	— Слушам. — Той тръгна измежду хората, като поспираше тук и там, докато стигна до Дарби.
	Тя продължаваше да надзирава игрите с топка. Забеляза и Рой с група тийнейджъри, сред които и Гейб. Чу края на някаква уговорка, а Дарби погледна Гейб и подхвърли леко една от топките във въздуха.
	— Ако вкарам три пъти поред, ти поемаш игрището.
	— Само че от линията — добави Гейб. — И с бейзболно хвърляне, не бабешката.
	— Разбира се.
	— Съгласен съм тогава. Ако не уцелиш, ще ме черпиш обяд следващата събота.
	— Добре. Направете малко място — каза тя и с красивата си лятна рокля отиде до флагчето, забито, за да отбележи линията.
	Разкърши рамене, наклони глава и зае позиция. Засили се и изпрати топката право в дупката на талашитеното табло и в мрежата отзад.
	Зейн повдигна вежди, когато тя каза:
	— Едно.
	Той знаеше, че има много бърза ръка, но се изненада колко добра техника притежава. Вкара и втората топка с приятно свистене и взе трета. Изпърха с мигли към Гейб и той изсумтя. И третата топка прати право в целта. След това избърса нокти с ръка и се усмихна на Гейб.
	— Е, сменяш ме. О, виж, имаме още един кандидат.
	Зейн поклати глава, но Дарби го хвана за ръката и го заведе до линията.
	— Не съм във форма — оправда се той.
	— Какво, не можеш да вкараш три топки в дупката?
	— Искам танц, а не награда.
	— Танц с мен? Това е наградата ти. Хайде, застани на линията.
	Тя му подхвърли топка за софтбол. Зейн предпочиташе топките за бейзбол, но и тази извика стари спомени. Какво толкова? — помисли си. Това е просто детска игра на едно празненство.
	Метна първата топка в дупката и усети приятната тръпка. Взе втора и я запрати толкова силно, че удари мрежата със силен шум.
	Усещането беше невероятно.
	Третата изстреля с по-голяма скорост и потръпна смутено, когато бутна мрежата.
	— Съжалявам.
	— Не си изгубил форма, Зейн — каза Рой, когато Гейб изтича да вдигне мрежата. — Напомни ми за едно време.
	— Да, и на мен.
	Дарби плъзна ръка по рамото му.
	— Ако не играеш за местния отбор следващия сезон, ще извършиш престъпление срещу човечеството.
	— Малко преувеличаваш.
	— Бейзболът е играта на човечеството. — Тя го хвана за ръка. — Да танцуваме, Уокър.


>>	24.

	Докато Зейн гледаше фойерверките, разцъфващи в небето, Клинт Дрейпър взе на заем пикапа на добрия си приятел Стю. Разбира се, Стю спеше мъртвопиян в мазето на проклетата си глуха баба, затова Клинт не успя да го попита дали може да вземе колата.
	Задължен беше на Стю, който не само го подслони, но го почерпи с оксиконтин и бира, за да разпусне. Въпреки това Клинт продължаваше да е адски ядосан. Щеше добре да подреди Трейси, когато се домъкнеше с подвита опашка, но междувременно трябваше да си го върне тъпкано на някои други хора.
	Баща му го беше научил — често с помощта на юмруците си, че когато някой се ебава с теб, му го връщаш тъпкано. Вече знаеше всичко, знаеше на кого трябва да отмъсти. И нямаше смисъл да чака. След два дни, когато се прибереше вкъщи, добрият стар Стю щеше да се закълне върху библията на баба си, че Клинт е бил с него на риболов в планината.
	Никой не можеше да докаже, че не е вярно. Взе няколко кутии боя от запасите на Стю. От време на време Стю се хващаше на работа като бояджия и винаги прибираше останалата боя, но казваше, че я е изразходвал цялата. Имаше цял килер с кутии с боя, стари четки и валяци, очукани ванички. Предостатъчно за нуждите на Клинт.
	След като натовари няколко кутии в пикапа и метна две четки при тях, Клинт отиде в града.
	Обичаше да се напива и смяташе, че след като обърне няколко чашки, мислите му се избистрят, става по-силен и дори по-умен. Нямаше значение, че няколко пъти кривна встрани от пътя. Това само го събуди.
	Когато зави към кантората на Зейн, предната лява гума удари бордюра и се качи върху тротоара. По това време на нощта всички в Лейквю спяха дълбоко, затова никой не го чу как си подсвирква тихичко, докато се захвана за работа.
	Като че ли се опръска с боя, когато отвори една от кутиите, и покапа малко по тротоара, докато пресичаше улицата. Натопи четка в кутията с надпис „Мулен Руж“ и написа посланието си. Тъй като искаше буквите да са големи, се наложи да отвори втора кутия — „Цъфнала орхидея“.
	Напусна училище на шестнайсет години, но и преди това не ходеше много често. Правописът не беше от силните му страни, но значението и омразата се разбираха ясно от кривите букви и петна в двата напълно неподхождащи си цвята.
C>
	Да го духаж скапаниако
C$
	Клинт се отдръпна и разгледа гордо творението си, както и струйките боя, които се стичаха по снежнобялата стена на сградата. Доволен, той отново топна четката в цъфналата орхидея и написа __ПЕТАЛ__ на входната врата преди да плисне боя по прозореца и да излее остатъка на верандата.
	Прекалено пиян и глупав, за да му хрумне, че е оставил отпечатъци и следи, Клинт заряза празните кутии на верандата, разкопча ципа на панталоните си и изпразни мехура си на прага.
	Все пак добрият стар Стю щеше да му осигури непоклатимо алиби. Качи се обратно в пикапа и размаза боята, с която беше изцапал ръцете си, по волана. Излезе на зигзаг от града и пое към къщата на Дарби.
	Щом си вреше носа в чуждата работа, кучката щеше да си плати. Хрумна му да запали къщата й, но не се беше сетил да вземе туба с бензин. Следващия път, зарече се той, и реши да обезобрази къщата с палитра от „Лазурно синьо“, „Нарцис“ и „Планинска мъгла“ под формата на грозни думи.
C>
	Щибана урва лесбо кушка
C$
	Опита да изобрази групово изнасилване и за нефокусираните му очи картината изглеждаше като шедьовър на изобразителното изкуство. Използва творението като визуална стимулация, докато мастурбираше, и нададе удовлетворен вой, когато свърши върху изтривалката пред вратата.
	Но това далеч не беше всичко и се качи отново в пикапа.
	Сега можеше да извади голямото оръжие. Буквално.
	Приведен над волана, той потегли към къщата на Зейн и тъй като беше прекалено пиян и съсредоточен върху целта си, не забеляза фаровете на колата, която се движеше на около половин километър зад него.
	Дори мъртвопиян помнеше, че Зейн има алармена система. Всички знаеха за нея, особено след като онази лесбийка срита задника на Бигълоу. Което според Клинт доказваше, че Бигълоу е прекалено голям страхливец, за да е биел жена си и децата си преди години.
	Пълни глупости.
	Но Клинт Дрейпър не беше страхливец.
	Той угаси фаровете, когато пое по стръмната алея към къщата, и спря някъде по средата й. Алармена система, голяма работа. Щеше да я преодолее без проблем, да свърши онова, за което беше дошъл, и да си тръгне по живо, по здраво.
	Взе пушката от седалката — край на надписите с боя — и влезе в гората. Пълната луна осветяваше пътя му.
	Ако имаше нещо, в което Клинт беше добър, то това беше ловуването и мерникът му беше забележително точен. Движеше се шумно из храсталака, без да се притеснява, че ще подплаши дивеча, защото плячката, която търсеше, спеше кротко в голямата къща.
	Нямаше намерение да ги убива — засега — но смяташе здраво да ги уплаши.
	— Време е за ставане, скапаняци. Как само ще се надрискате от страх.
	А ако извадеше късмет, някой от тях щеше да надзърне я през врата, я през прозорец. В такъв случай щеше да го застреля. Нямаше значение кой е.
	— Мислите си, че можете да ми вземете жената и да настроите тъпата кучка срещу мен? Само почакайте да видите как ще ви подредя.
	Препъна се на два пъти, издра си ръцете в трънаците — и остави предостатъчно следи след себе си. Дълбоко съжали, че не се е сетил да си вземе бира от хладилника на Стю, за да утоли жаждата си. В топлата задушна нощ и заради тежката работа, която беше свършил, беше плувнал в пот. Дори пиян надушваше собствената си воня. Но нищо. Щеше да се изкъпе у Стю и да си отвори бира, може би дори да изпие едно от сънотворните хапчета на баба му. Свършеше ли всичката работа, щеше да заспи като бебе.
	Мислеше си, че се промъква из сенките, тих като призрак, макар да се спъваше и залиташе, а под краката му пукаха клонки.
	Но сянката зад него се движеше безшумно и дебнеше.
	Спря в края на гората и огледа къщата. Говореше се, че имали голяма спалня в предната част на къщата, с огромни стъклени врати, за да може онзи страхливец Уокър да стои на терасата и да гледа самодоволно града.
	Вдигна пушката и се прицели във вратата. Май дори щеше да има късмет да удари някой от двамата. Във всеки случай, след тази нощ повече нямаше да спят спокойно.
	Стреля два пъти, уцели стъклото и го видя как се пръсна, след това изстреля още няколко куршума, които попаднаха в отвора, удариха касата на вратата и стените.
	Ухилен и с разтуптяно сърце, той не свали оръжието и си представи следващия изстрел, ако шибаният Уокър дръзне да излезе през вратата. Сянката се приближи към него в гръб. Прониза го изненадваща болка, когато камъкът се стовари върху главата му. Пушката тупна на земята миг преди него.
	Сянката се усмихна и си помисли: Интересно.
	Когато се предоставеше удобна възможност, само глупак не би се възползвал. Спокоен, той взе пушката и метна Клинт на рамо.
	Просто щеше да се възползва от възможността на по-уединено място.


	Изстрелите събудиха Зейн. Инстинктивно, той се претърколи върху Дарби, обгърна я с тяло и я избута, докато двамата тупнаха на пода.
	— Не се надигай — изсъска той, когато кучето нададе вой.
	— Какво…
	— Не мърдай. Някой стреля по къщата.
	— Сигурно са закъснели фойерверки.
	— Фойерверките не трошат стъкла. — Зейн посочи към разбитата врата и повиши глас, защото алармата запищя.
	Зод пристигна и започна да ги ближе, а Зейн пропълзя над Дарби, протегна ръка към нощното шкафче и напипа телефона си, който вече звънеше.
	— Да, някой навън стреля по къщата ми. Обадете се на проклетите ченгета, веднага! Не ставай — повтори той на Дарби. — Без да се надигаш, отиди с пълзене до някоя от другите стаи и се скрий. Ако чуеш, че стрелецът влиза в къщата, се измъкни през някой прозорец и бягай.
	Дарби лежеше разтреперана на пода и стискаше кучето.
	— Ти няма ли да дойдеш?
	— Тръгвай.
	Зейн пропълзя до гардероба и се вмъкна вътре. Излезе с бейзболната бухалка, която Емили му беше подарила за дванайсетия рожден ден. И видя, че вместо да се скрие, Дарби е изключила нощната лампа от контакта и я е вдигнала в ръце, както той стискаше бухалката.
	— Две оръжия са по-добре от едно — каза тя.
	— Тихо! — Посочи с ръка. — Включи се двигател на кола.
	Със светкавична скорост Зейн се стрелна към счупената врата преди Дарби да успее да възрази и зърна за миг проблясването на стопове.
	— По дяволите. Тръгвам след него.
	— Той има пушка. А ти?
	Зейн не й обърна внимание, грабна панталона си и изруга, когато си поряза крака на счупено стъкло.
	Стой тук.
	Дарби разполагаше само със секунда да си помисли: Да бе…
	Той изтича навън и тя го последва.
	— Чакай. Замисли се. Знам, че си ужасно ядосан. И аз съм ядосана. Но е възможно да има въоръжени съучастници, Зейн. Възможно е да искат да те примамят навън. — Макар да не й се нравеше, тя използва друго оръжие — единственото, което би въздействало на вбесен мъж. — Моля те, не ме оставяй тук сама.
	Това го спря.
	— По дяволите, Дарби, той няма шанс да се изплъзне от поршето. Скрий се в килера, докато пристигне полицията.
	Думите му я подразниха, но реши, че гордостта й не е причина да рискува живота му. Затова го прегърна и се вкопчи в него.
	— Не ме оставяй сама.
	— Добре, успокой се. — Двамата стояха прегърнати в коридора на втория етаж. — Не се тревожи, скъпа, до теб съм. Всичко ще се оправи.
	Заля я облекчение и тя го прегърна още по-силно.
	— Сигурно е бил Клинт Дрейпър. Няма да му се размине, Зейн.
	— Знам. Успокой се, никъде няма да ходя. Моля те, заведи кучето в стаята за гости. И не се приближавай до прозорците. Аз слизам долу да чакам Лий.
	— Всички ще слезем заедно. Боже, кървиш.
	— Настъпих стъкло.
	— Да отидем в банята да промием раната — нареди тя. — Дотогава Лий или Сайлъс вече ще са тук.
	Това беше нещо, върху което можеше да се концентрира, за да се успокои. Прегледа и почисти раната, която се оказа по-дълбока, отколкото очакваше, но не чак толкова сериозна.
	— Стрелецът не се опита да влезе в къщата.
	— Знаел е за алармената система. Целият град знае. Вероятно е прекалено глупав, за да не се усети, че като счупи стъклата, ще я задейства.
	Няколко секунди преди в далечината да се чуят сирените, Зод отново нададе вой.
	— Полицията идва. Скъпа? Гола си.
	— Отивам да се облека и слизам долу.
	Зейн се изправи и пристъпи несигурно на порязания крак.
	— Не те беше страх да останеш сама, нали?
	— Напротив, страхувах се — отвърна тя кратко и отиде да се облече.
	Кучето се спусна по стълбите със силен лай и Зейн го последва.
	Гола, Дарби седна на леглото и се разтрепери отново. Счупените стъкла, кървавите отпечатъци от стъпки, смачканите чаршафи. И чак сега видя дупките от куршуми в стената само на метър-два от леглото, където спяха.
	Ами ако стрелецът беше изчакал до сутринта, когато Зейн излезеше на терасата, както всеки ден? Или докато двамата излезеха в задния двор за закуска и чаша кафе?
	Тогава щяха да бъдат напълно беззащитни.
	Или ако беше пристигнал по-рано, за да използва гърмежите на фойерверките като прикритие и да стреля, докато по поляната играеха деца и всички гледаха към небето?
	Тя обви ръце около корема си и се заклати напред-назад.
	— Стегни се — промърмори на себе си. — Просто се стегни. Няма смисъл да мислиш какво би се случило, ако беше постъпил по друг начин. Полицията ще го залови.
	Върна се в банята, наплиска лице със студена вода и изчака гаденето да премине. Докато се облече, Зейн вече се качваше обратно по стълбите.
	— Исках да видя дали си се облякла. Лий трябва да огледа спалнята.
	— Разбира се.
	Зейн дойде при нея и я погали по бузата.
	— Ужасно си бледа.
	— Ще се оправя, след като пийна кафе. Отивам да приготвя. — Дарби погледна надолу към подножието на стълбището, където чакаше Лий. — Радвам се да те видя, началник. — Тръгна да слиза. — Дори не чух изстрелите и трясъка на стъклата. Събудих се, когато Зейн ме бутна от леглото на пода.
	— Не се тревожи, мила. Ще го заловим. Поне това мога да ти обещая.
	Дарби кимна и влезе в кухнята да направи кафе. Пиеше го на бавни глътки, когато Лий и Зейн се върнаха. Смяташе се за достатъчно наблюдателна, за да разчита изражението на околните, и по лицата им забеляза изписана силна тревога.
	— Божичко, не е уцелил никого, нали?
	Лий поклати глава и седна до нея.
	— Сайлъс се обади. Отново са нападнали кантората на Зейн. Този път са оставили обидни надписи. Боята още не е изсъхнала. Изпратих двама полицаи да нагледат и твоята къща.
	— Значи може би Дрейпър е влязъл с взлом преди Майк да монтира охранителната система.
	— Възможно е. Трябва да изчакаме да се съмне, за да огледаме откъде е стрелял по вратата. Освен това ще отидем до дома му и ще си поговорим с роднините му.
	— Добре.
	Лий я потупа по ръката.
	— Ти си силна жена, Дарби.
	— В момента не съм, но вярвам в системата. Помогна ми, когато се нуждаех от помощ. Знам, че ще го заловите. Та къде ще избяга? И ще го вкарате в затвора. Само че…
	— Какво?
	Тя погледна към Зейн.
	— Би било прекалено голямо съвпадение, поради обстоятелствата, но може да не е бил Клинт Дрейпър. Зейн, ти си бил прокурор. Възможно е някой престъпник, когото си тикнал в затвора, да е излязъл. По изражението ти съдя, че си обмислил и тази възможност.
	— Да — съгласи се той. — Но съм сигурен, че е бил Дрейпър. Напълно в негов стил е да надраска кантората с надписи. А и се обзалагам, че някой бивш затворник, който е успял да ме проследи чак дотук, е достатъчно умен, че да пише без правописни грешки.
	Телефонът на Лий звънна, той стана и се отдалечи, но се върна преди да е приключил разговора.
	— Дарби, съжалявам, но и твоята къща е пострадала. Груби надписи с боя. И… е оставил следи. Ще изпратим проби на криминалистите. Вече разполагаме с проби от Клинт за сравнение. Но все пак е нужно време. Резултатите от анализа на отпечатъци излизат по-бързо, а от тях имаме предостатъчно.
	— Трябва да отида да видя…
	— Никъде няма да ходиш — спря я Лий преди Зейн да успее да се намеси. — В момента къщата ти е местопрестъпление и не бива да се приближаваш. Ако ти трябва нещо, ще ти го донесем.
	Изведнъж Дарби погледна Лий право в очите.
	— От какво сте взели ДНК пробите?
	— Остави разследването на нас — потупа я той по ръката. — Моля ви, не излизайте от тук. Ние ще си поговорим със семейство Дрейпър. И не пипайте нищо в спалнята, за да могат хората ми да направят снимки. — Той се наведе и целуна Дарби по главата. — Никой няма да посяга на семейството ми безнаказано. Уверявам те.
	— Ще те изпратя.
	Дарби остана на масата, докато Зейн се върне.
	— От какво са взели ДНК пробите? Лий ти каза току-що. Имам право да знам.
	— Изпикал се е пред вратата на кантората ми. А в твоята къща… открили са сперма по изтривалката.
	Дарби въздъхна.
	— Добре че не си купих скъпа изтривалка.
	— Само за това ще го спукам от бой, а го казвам като човек, който предпочита да си служи с думи, вместо с юмруци. Дарби, аз…
	Дарби се наежи.
	— Не смей да се извиняваш. Аз качих Трейси в колата и я доведох при теб. И двамата сме виновни. — Макар в очите й да напираха сълзи, тонът й беше гневен. — Няма нужда да ми се извиняваш за нищо. — Тя избърса с длан няколкото сълзи, които все пак се търкулнаха по бузите. — Зод иска да излезе навън.
	Кучето подскачаше пред вратата и Зейн нямаше друг избор освен да се съгласи.
	— Аз ще го изведа… на каишка. Би ли опитала да опържиш яйца?
	— Разбира се, само не знам как ще се получат.
	— Едва ли ще станат по-зле от моите.
	Той взе каишката и я сложи на кучето.
	— Ако беше сама у вас…
	— Преди малко в спалнята и аз премислях всякакви страшни възможности, но няма значение какво е могло да стане. Гледай да огладнееш от разходката, за да успееш да преглътнеш яйцата.
	Под светлината на охранителните прожектори, Зейн разходи кучето и използва повода да отиде до мястото, където вероятно беше застанал стрелецът. Като прокурор беше оглеждал безброй местопрестъпления и беше изчел купища полицейски доклади. Затова държеше Зод изкъсо. Когато кучето започна да души въздуха и опъна каишката, Зейн го последва.
	— Внимателно. Ако замърсим местопрестъплението, Лий здраво ще ме смъмри.
	Пристъпваше бавно и не се наложи дълго да следват дирята. Още по-предпазливо той взе кучето в ръце и търпеливо понесе шаването му и езика, с който ближеше лицето му, докато оглеждаше земята.
	Видя прясна кръв.
	— Виж ти — промърмори. — Стой мирно. — Клекна и, стиснал здраво нашийника на Зод, извади телефона от джоба си с другата ръка. Направи няколко снимки, а после се придвижи назад, докато се отдалечи достатъчно, че да може да пусне кучето отново на земята. Задърпа го за каишката до място, където можеше да си свърши работата без да унищожи уликите. През това време се обади на Лий.
	— Открих нещо и преди да ми се скараш, държа да отбележа, че не съм стъпвал на местопрестъплението. Сега ще ти изпратя няколко снимки. Изпрати полицаи. Били са двама, Лий, и единият е оставил кървави следи.
	Изпрати снимките и премисли внимателно какво означават следите, докато се прибираше със Зод за ранната закуска.
	Дарби стоеше пред печката и гледаше намръщено тигана.
	— Бяха сурови, а само след няколко секунди се препържиха. Но не ги изгорих, затова… — Тя се обърна и видя изражението му. — Какво има?
	— Тръгнали са си, не се тревожи.
	— Стрелецът не е бил само един?
	Зейн кимна и се наведе да откачи каишката на кучето.
	— Зод надуши дирята им. Добро куче е той. — Погали го и сипа храна в купичката на животното. Зод се нахвърли на храната като лъв на газела.
	— Открих кръв.
	— Кръв ли? Но…
	— Не съм следовател, но съм участвал в достатъчно разследвания. Доколкото видях, са били двама и единият е ударил другия с камък. — Зейн извади чинии. — Имаше кръв по земята, по един камък, счупени клони на храсти, следи от влачене. — Сви рамене. — Когато се съмне, ще открият още улики, но най-простото обяснение е, че са били двама и единият е влачил другия след като го е ударил с камък.
	Дарби го проследи с поглед как вади вилици от чекмеджето.
	— Много си спокоен.
	— Случаят е загадка, която трябва да бъде разбудена, затова ми е интересно. А и сега ще закусваме и ще пием кафе. — Той я погали по ръцете, както преди малко беше потупал кучето, за успокоение. — Още съм ядосан, но сега трябва да разрешим случая. Лесно е да се досетим, че единият е бил Клинт Дрейпър, логично е, има мотив. Но защо му е на Клинт да удря съучастника си с камък, след като е носил пушка? Или пък другият е ударил Клинт?
	— За да ни защити ли? Няма никаква логика — призна тя, докато сипваше яйцата по чиниите. — Защо другият е бил в гората посред нощ? И, ако е искал да ни спаси, защо не е вдигнал шум да ни събуди?
	— Ето, разсъждаваш логично. Възможно е вторият човек да е бил приятел на Клинт, например онзи, при когото се е скрил. Може да са се скарали и да са се сбили.
	Дарби измърмори замислено и опита яйцата. Безсолни бяха.
	— Може да са се уплашили и да са хукнали да бягат, но и в това няма никаква логика.
	Зейн поръси своите яйца с пипер.
	— Но от друга страна, скъпа, говорим за Клинт Дрейпър. Рядко се срещат по-големи глупаци от него.
	— Възможно е, но все пак провери дали някой осъден от теб престъпник не е излязъл наскоро от затвора.
	— Да, ще проверя, но Лий вероятно ще арестува Клинт бързо, а с отпечатъците и ДНК пробите ще го тикне в затвора за нула време. — Яйцата не бяха чак толкова зле и Зейн си сипа допълнително. — Лий е ужасно ядосан.
	— Видях.
	— Той по принцип си върши съвестно работата, но щом е ядосан, ще прибере Клинт Дрейпър още по-бързо. Все пак…
	— Семейство Дрейпър е голямо — довърши тя мисълта му. — А като истински южняци, хич няма да им се понрави, че са арестували техен роднина.
	— Виж ти, опознала си южняшкия нрав. Затова и двамата трябва да бъдем много предпазливи. Добре че си взехме куче пазач.
	Дарби погледна към Зод. Той си беше изял закуската и сега лежеше по гръб с крака във въздуха и изплезил език. Тя се усмихна и попипа медальона на шията си.
	— Можем да разчитаме на него.
	— И един на друг. — Зейн я стисна за ръката.
	Сякаш някой го беше убол с игла, Зод изведнъж скочи и със силен лай изтича към входната врата.
	— Полицаите пристигат — каза Зейн. — Едно обаче е сигурно. Никой не може да влезе в къщата, без Генералът да го надуши.
	Той стана и занесе чиниите в мивката.
	— Аз ще ги измия. Ти отиди да озаптиш звяра.
	Дарби стана и въздъхна.
	— Обичам те, Уокър. — Когато той се обърна с усмивка, тя сви рамене. — Просто моментът ми се стори подходящ да ти го напомня.
	— Всеки момент е подходящ за подобни думи. И аз те обичам.
	С ясното съзнание, че това е самата истина, Дарби отиде да успокои кучето и да отвори на полицаите.


>>	25.

	Спомени нахлуха в главата й. Полицаите, които обикаляха из къщата, й напомниха за нападението на Бигълоу, макар че схватката с него беше бърза и кратка. По-скоро тихите разговори, следствената процедура я върнаха обратно към деня, в който майка й умря. Поменеше ясно шока и отчаянието, когато полицаите влязоха в дома й с мрачни изражения и й съобщиха страшната новина. Сега, също като тогава, не можеше да направи нищо, а само да чака.
	Вече беше дала показания и нямаше какво да добави. За момента Лий беше непреклонен — забрани й да излиза навън.
	Дарби беше гледала достатъчно криминални сериали, за да има смътна представа какво се случва около нея.
	Правеха снимки на мястото в гората, където Зейн беше открил кръвта, взимаха проби, прибраха окървавения камък. Група полицаи правеха снимки в спалнята и вадеха куршуми от стената.
	_Куршуми_, помисли си тя отново, докато обикаляше от стая в стая. Можеше само да чака, чака, чака. Всичко й изглеждаше нереално.
	Незнайно защо изпита срам, когато Емили влезе в къщата. Но когато дойде при нея и я прегърна мълчаливо, срамът бе изместен от облекчение.
	— Не ме пускат да изляза навън. Не искат кучето да им се пречка, затова трябва да стоя тук и да го пазя. Зейн е на двора, но пък къщата е негова и…
	— Не са го пуснали навън по тази причина. — Емили я прегърна отново и отстъпи крачка назад. — Той е прокурор и знае процедурата. Ела, миличка, ще ти направя чай.
	— Честно казано бих предпочела чаша водка. Голяма.
	— Напълно разбираемо.
	Дарби въздъхна. Трябваше да се стегне, защото самосъжалението беше по-лошо и от бездействието.
	— Ще изпия една кола. Ти искаш ли нещо?
	— Не, благодаря.
	— Искам да отида до къщи и да видя какви са щетите.
	— И дотам ще стигнем — успокои я Емили, докато Дарби вадеше напитки от хладилника. — И след като Лий приключи с огледа, ще ти помогнем да почистиш. Сигурна ли си, че не искаш да поспиш? Слънцето още не е изгряло.
	Дарби вдигна бутилката с кола.
	— Изпих вече три кафета. Не ми се спи. Трябваше да се обадя на Рой и да му разкажа какво се е случило, защото днес няма да успея да отида на работа. Той ще поеме задълженията ми.
	— Рой стана много отговорен, откакто работи при теб. С какво се занимавате в момента?
	— Опитваш се да смениш темата.
	— Щом забеляза толкова бързо, значи не съм успяла.
	Дарби отиде до затворената кухненска врата и погледна към двора, който беше проектирала, и водопада, който беше построила.
	— Много ми харесва тук. Къщата, двора. Обичам Зейн, макар на моменти все още да се чувствам несигурна.
	— И в същата тази къща вече на два пъти се сблъскваш с насилие.
	— Да. Как мислиш, дали на някои хора просто им е писано… Знам, че звучи глупаво. Но дали на някои от нас просто е писано да се сблъскваме с агресия и насилие?
	— Не, не го вярвам.
	— И на мен не ми се вярва, но докато седях тук и бездействах, се замислих как животът ми се преобърна, когато срещнах Трент. До онзи момент, макар баща ми да ни напусна, животът ми беше прекрасен и спокоен. Живеех с майка си, ходех на училище, разбирахме се добре със съседите, имах приятели, после започнах работа, излизах на срещи. Всичко вървеше нормално. — Тя въздъхна тежко и седна. — И тогава срещнах Трент. Омъжих се за него прекалено бързо, бях твърде млада, но пък много хора се женят млади. На някои им потръгва, на други не. Но моят брак не само не потръгна, а се озовах и в болница.
	Емили взе лицето й в ръце.
	— Той те е вкарал в болница. Не е станало просто случайно.
	— И отново щеше да ме пребие, ако не се бях махнала. Дотогава никой не ми беше причинявал болка умишлено. После майка ми загина. Дойдох тук, за да започна нов живот, но тогава ме нападна Бигълоу, после намерих Трейси, а сега това. Неприятностите просто нямат край.
	Сякаш доловил, че тя има нужда от утеха, Зод положи глава в скута й и я погледна с обожание. Емили седна до тях.
	— Ти си умна и практична жена, Дарби. И като цяло си оптимистично настроена. Не те виня, че днес се поддаваш на песимизма. Но в момента говориш глупости. Не познавам Трент, но знам какъв е, защото трябваше да се разправям с Греъм и сестра ми години наред. Те са злобни и агресивни и с лекота се крият зад маската на порядъчни хора. Макар да израснах с Илайза и да познавах Греъм от години, не успях да проникна отвъд техните маски. Това не е въпрос на съдба, а доказателство за ловкостта и хитростта им.
	— Права си — промълви Дарби. — Наистина са ужасно ловки и хитри.
	— Майка ти е загинала, защото неизвестният извършител е действал егоистично, невнимателно и безсърдечно. Надявам се, че до края на живота си ще го измъчва чувство за вина. — Емили прегърна Дарби през раменете. — В известен смисъл, ти успя да надвиеш Греъм, заради случилото се с Трент. Възхищавам ти се и ще продължа да настоявам, докато не се съгласиш да водиш курса по самозащита. А що се отнася до Трейси, ти й помогна, защото си състрадателна и грижовна. Затова и за миг не си помисляй, че съдбата си отмъщава. — Емили въздъхна. — А нападението тази сутрин е по вина на глупав и агресивен мъж, който се опитва да покаже колко е смел, докато всъщност е долен страхливец. Лий ще го арестува преди залез-слънце. Можеш да разчиташ на това.
	— Благодаря ти. Имах нужда от подобна реч.
	— Струва ми се, че ще ти се отрази добре да отидеш на работа, да изведеш това мило куче и да свършиш нещо полезно. Затова ще говоря с Лий да те пусне. Днес къде работите?
	— Имах да довърша нещо на Хайпойнт Роуд, отивах нататък, когато се натъкнах на Трейси. Но ще довърша там по-късно. Днес изпратих хората си при семейство Марш на брега на езерото.
	— Добре тогава. — Емили потупа Дарби по коляното, но преди да направи и няколко крачки, чуха някой да слиза тичешком по стълбите на верандата и затръшването на врата.
	— Край! — заяви Дарби, скочи от дивана и грабна каишката. — Няма да седя тук и минутка повече.
	С кучето, въодушевено от предстоящата разходка, и Емили след нея, Дарби излезе навън и видя две полицейски коли бързо да се отдалечават.
	— Сигурно са го намерили. — Дарби отиде да пресрещне Зейн. — Или е извършил ново престъпление. Но… Намериха ли го? — провикна се тя.
	— Да, намерили са Клинт Дрейпър.
	_Нещо не е наред_, помисли си Дарби, а от начина, по който Емили я хвана за ръката, стана ясно, че и тя е разтревожена.
	— Какво има? Какво е станало?
	— Намерили са го… в езерото. Мъртъв е. Господи. — Зейн се хвана за главата. — Гейб е повикал полицията.
	— Гейб, божичко, трябва да…
	— Не. — Зейн препречи пътя на Емили. — Никъде няма да ходиш. Лий вече е на мястото. Дарби, твоите хора са били на работа и доколкото разбрах, Хали е забелязала тялото. Рой скочил във водата, за да го спаси, но установил, че е твърде късно, и казал на другите да повикат полиция. Гейб се е обадил на баща си. — Той взе каишката на Зод. — Да влезем вътре. Не бива да пускаме кучето на местопрестъплението. Приключиха с огледа, но засега по-добре да го държим настрана.
	— Искам да говоря със сина си — заяви Емили.
	— Обади му се по телефона. Дарби, искаш ли да направим чай?
	— Аз ще приготвя чая — махна Емили с ръка. — Ще сложа водата да кипне и ще се обадя на Гейб. Трябва да звънна и на Броуди, за да го предупредя да не ходи на езерото.
	Зейн кимна и побутна Дарби да седне на стола в градината, след което уви каишката около китката си, а Зод легна под масата да подремне.
	— Някой го е убил — каза Дарби.
	— Или е паднал случайно. А може и да се е самоубил. Полицаите и съдебният лекар ще установят причината.
	— Видя кръвта, камъка, следите от влачене, Зейн. Знаеш, че някой го е убил и го е хвърлил в езерото. Въпросът е кой го е направил и защо.
	— Полицаите отидоха да разпитат един от приятелите му. Намерили пикапа му малко след обаждането на Гейб. В колата има разлята боя, празни кутии и кръв. Изглежда Стю Хъбъл е бил с Клинт, после вероятно са се скарали и Стю го е ударил с камъка. Едва ли е искал да го убие, но е изпаднал в паника и е хвърлил трупа в езерото. Но това не обяснява защо Стю е зарязал пикапа си на пътя край езерото. Трябва да изчакаме да изяснят обстоятелствата.
	— Искам да говоря с екипа си.
	— Знам, скоро ще имаш тази възможност — успокои я Зейн.


	Сянката, която на дневна светлина се беше превърнала в мъж, стоеше отстрани и гледаше събитията, разиграващи се на езерото. Видя как тъпакът скача в езерото и плува до трупа. Гледката го разсмя, докато пиеше сутрешното си кафе. Видя как глупавите ченгета намериха пикапа, който беше оставил на място, където и слепец би го забелязал. Подозираше, че на Стю Хъбъл — чийто беше автомобилът според документите — му предстои крайно неприятен ден.
	Но сценката с удавника, закъснелия спасител и последвалия хаос страшно го развесели.
	Тогава пристигнаха ченгетата и циркът започна. Не се беше забавлявал така от седмици. Откакто преби евтината курва, която качи някъде из Вирджиния.
	Най-доброто му решение, мислеше си, загледан в спектакъла, беше, че се вслуша в интуицията си и проследи тъпака с кутиите за боя. Надяваше се, че убийството на нещастника ще навлече неприятности на Уокър. Може би щеше да му провърви. Все пак глупакът беше наплискал с боя кантората му и къщата на проклетата кучка…
	Пое си дълбоко въздух и стисна юмруци.
	А после беше отишъл до къщата на Уокър и беше разбил стъклата с куршуми. Дори беше направил услуга на мъртвия идиот. Ако не му беше разбил главата, горкият щеше да прекара дълги години в затвора.
	По-добре беше, че умря.
	— Пак заповядай — изкиска се той и влезе вътре, за да си вземе още едно кафе, кроасан и бурканче конфитюр. Изнесе ги на верандата и се настани на удобен, здрав стол, за да закусва и да гледа шоуто.


	Емили донесе чая и разтри раменете на Зейн.
	— Смятам да приготвя голяма салата с макарони.
	— Няма нужда — възрази Дарби.
	— Лий е разпитал хората ти и сега искат да дойдат да ви видят. Затова ще извадя каквото намеря в празния ви килер и ще набера подправки от градината.
	Зейн я стисна признателно за ръката.
	— Обожавам салата ти с макарони. Гейб добре ли е?
	— Така изглежда. Но искам да се уверя лично. Изпратих Ралф да докара Броуди. Искам синовете ми да са тук при мен. А щом дойдат, ще ви помогнат да свалите навесите и да приберете масите и столовете от двора. — Емили се огледа. — Не мога да повярвам, че вчера празнувахме тук. — Тя целуна Зейн по главата. — Лий ще се забави. Има много работа.
	— Зейн. — Дарби протегна ръка към Зейн, когато Емили се върна в кухнята. — Някой трябва да съобщи на Трейси.
	— Искам аз да го направя, при това лично. Нали не възразяваш по-късно да отида до Ашвил?
	— Не, разбира се. Искаш ли да дойда с теб?
	— По-добре остани тук, за да се видиш с екипа си. Аз ще се обадя на Лий, за да го попитам дали мога да кажа на Трейси. Неговата задача е по-тежка. Той трябва да съобщи на семейство Дрейпър.


	Лий щеше да съобщи на роднините на Клинт, само че след като арестуваше Стю Хъбъл. Завариха го да хърка на дивана в разнебитената му къща, заобиколен от празни бирени бутилки, пръснати таблетки и пепелници, пълни с фасове — от цигари с тютюн и марихуана — както и остатъци от пица с различни видове колбаси и няколко празни пакета от чипс. Силният ритник, с който Лий опита да го събуди, предизвика оглушителна пръдня, последвана от смрадливо оригване.
	— Разкарай се — измърмори Стю и опита да се обърне на другата страна.
	Този път Лий го изрита по-силно и Стю се претърколи на пода.
	— Мамка му! Какво по… — Замлъкна, когато фокусира Лий с кървясали очи. — Кой те пусна да влезеш? Това е моята къща. Нямаш право да…
	— Къщата е на баба ти. Вдигай си смрадливия задник. Арестуван си.
	— Не е вярно. Нищо не съм направил.
	Лий го изгледа с присвити очи.
	— Къде е Клинт Дрейпър?
	— Откъде да знам, не съм… — Стю примигна и се изправи бавно на крака. Той беше едър мъж с голямо шкембе, малки очички и развалени зъби. — Някъде тук трябва да е. Вчера дойде на гости. Щяхме да ходим на палатки, но беше прекалено горещо и се върнахме тук. Къмпингуването е напълно законно.
	— Но е незаконно да унищожаваш чужда собственост. Сглупили сте много, като сте отишли с твоя пикап да пишете цинизми по кантората на Зейн Уокър и къщата на Дарби Макрей.
	— Не съм правил нищо подобно. Тук бях цяла нощ. Питайте баба.
	— Цялата ти кола е оплескана с боя.
	Само че, забеляза Лий, по Стю нямаше и капчица, а по миризмата му си личеше, че не се е къпал поне от няколко дни.
	— В колата ти намерихме твоите кутии с боя и четки, Стю.
	— А, не, някой сигурно ги е откраднал. Питайте баба, питайте Клинт.
	— Попитах вече баба ти, която е напълно глуха и не е излизала от къщата от половин година. Но не мога да попитам Клинт Дрейпър.
	— Защо?
	— Защото преди малко го извадихме от езерото на няма и петстотин метра от мястото, където намерихме пикапа ти. Мъртъв е.
	— Не е вярно. — Стю се огледа дали в някоя от празните бутилки е останала бира. — Сигурно е в кенефа. Цяла нощ бяхме тук, защото навън е голяма жега.
	Лий извади телефона си, отвори снимка на мъртвия Клинт Дрейпър с изцъклени очи и бледо лице и я тикна в носа на Стю. Дръпна се веднага, защото Стю се преви на две и повърна върху обувките си. Вонята, помисли си Лий, би събудила и разложен труп.
	— Стю, какво стана? Скарахте се след стрелбата по къщата на Зейн ли?
	— Това не е Клинт. Опитваш се да ме подведеш.
	— Извадихме го от езерото тази сутрин. С разбит череп. Предполагам е умрял преди да го хвърлиш в езерото.
	— Не съм направил нищо. — Дебелите крака на Стю се разтрепериха и той се стовари на дивана. — Никого не съм убивал. Клинт ми е приятел. Не съм го убил.
	— Стани, да не те вдигна аз. Отиваме в участъка и ако не кажеш истината, ще те тикна зад решетките за много дълго време. Здраво си загазил, Стю, и ако продължаваш да лъжеш, ще загазиш още повече.
	— Никого не съм убил! Кълна се! — От очите му рукнаха сълзи. — Клинт дойде тук вчера. Не ходихме за риба, просто ме помоли да кажа, че сме ходили. Пристигна, след като разбрал, че Трейси е избягала и го търсите. Само помогнах на приятел. Всеки би постъпил така.
	— Смяташ, че всеки би укрил човек, който е пребил жена си почти до смърт?
	— Нищо не знам по този въпрос. Но Клинт дойде тук, пийнахме по няколко бири и аз явно съм заспал. Не знам нищо за никаква боя. Господи, наистина ли е мъртъв?
	Пълен идиот, помисли си Лий. Мързелив и неприятен тип, но едва ли е способен на убийство.
	— Ставай. Отиваме в участъка, за да ни разкажеш всичко. Ставай, ако не искаш да ти сложа белезници. Имаш ли други обувки?
	— Да.
	— Обуй тях. И се преоблечи. Трябва да прибера дрехите, с които си в момента, за следствието. Ако открият по тях боя или кръвта на Клинт, с теб е свършено.
	— Само помагах на приятел. Всеки би постъпил така. Нищо не съм направил. Никого не съм убивал.
	Лий му вярваше. Но първо щеше да го поизмъчи. Възнамеряваше да изкопчи всичко, което Стю знае.


	Докато екипът на Дарби и Броуди пристигнат, Емили вече беше сложила салата да се изстудява в хладилника и правеше чай за втори път. Дарби отиде право при Рой.
	— Мокър съм — предупреди я той, но тя го прегърна. След миг колебание и той я обгърна с ръце.
	— Божичко, Дарби. Не бях виждал подобно нещо. Още е пред очите ми. Когато стигнах до него и го обърнах… Лицето му…
	— Ела да седнеш.
	— Аз… имам сухи дрехи в колата. Може ли да се преоблека?
	— Разбира се.
	Дарби го изчака да донесе дрехите и го заведе в голямата баня на долния етаж до домашния фитнес на Зейн.
	— Изкъпи се, ако искаш — каза му тя и го стисна за ръката. — Рой, постъпил си геройски.
	— Нищо не съм направил.
	— Скочил си в езерото, за да спасиш човек. А когато си видял, че е мъртъв, си го изнесъл на брега. Ти си герой.
	Рой поклати глава с насълзени очи.
	— Не го харесвах този кучи син, признавам си. Още повече, откакто разбрах, че бие Трейси. Но…
	— Това само показва още повече, че си герой. Оправи се на спокойствие.
	Дарби се качи в дневната и видя всички седнали близо един до друг в шок, Броуди неизменно до Гейб.
	— Рой добре ли е? — попита Хали и закърши ръце. — Почти не е продумал, откакто… Откакто извади Клинт Дрейпър от езерото.
	— Има нужда от малко време.
	— Какво става, по дяволите? — попита гневно Ралф.
	— Мога да ви разкажа каквото знам.
	Дарби остана права, не я свърташе на едно място.
	— Някой, предполагаме Клинт Дрейпър, стреля по къщата и разби стъклената врата на спалнята.
	— Мамка му! — Ралф стовари юмрук върху масата толкова силно, че очилата му се смъкнаха на носа, а Хали подскочи. — Кучият му син. Не бива да говорим лошо за мъртвите, но не ме интересува.
	— Къде е Зейн? — попита Броуди. — Пострадал ли е?
	— Не, добре е. Отиде да вземе Али и ще я закара до Ашвил, за да съобщят на Трейси. Преди да дойде тук, Клинт написал разни глупости по кантората на Зейн и по моята къща.
	— Семейство Дрейпър са отвратителни — промърмори Хали. — Дарби, ще ти помогнем да почистиш надписите, не се тревожи.
	— Аз ще се заема с това — обади се Броуди. — Но как се е озовал Клинт в езерото?
	Дарби въздъхна.
	— Ами… Зейн и Зод откриха мястото, откъдето е стрелял, и… Ето там, където полицаите са оградили с лента. Намериха и кръв и установиха, че с него е имало и друг човек, който явно го е ударил с камък по главата, а после го е изхвърлил в езерото.
	— Колко странно — отбеляза Ралф.
	— Странно е наистина.
	— Напротив — намеси се Броуди. — Има два логични варианта.
	Заинтригувана, Дарби придърпа стол, седна и погледна Броуди в зелените очи.
	— Какви?
	— Клинт вероятно е бил пиян, ще разберат това при аутопсията. Но целият град знае, че когато е пиян, се озлобява още повече и действа изключително глупаво. Татко го е арестувал няколко пъти за нарушаване на обществения ред.
	Емили им досипа чай.
	— Ти откъде знаеш?
	— Чувам разни неща, мамо — отвърна тийнейджърът снизходително. — Значи, онзи, който го е придружавал при стрелбата по къщата, също най-вероятно е бил пиян. Може просто да е искал и той да постреля, скарали са се и го ударил с камъка. Едва ли е искал да го убие и затова се е уплашил и решил да се отърве от трупа. Трябвало е просто да го остави в гората, но нали е бил пиян.
	— Да, има известна логика — рече замислено Гейб. — Какъв е другият вариант, Шерлок?
	Броуди се усмихна широко.
	— Така, Клинт отива да надраска кантората на Зейн, а после къщата на Дарби. Някой го вижда. Може би някой също толкова озлобен като него, след което го проследява до тук.
	— Но защо го е убил? — попита Дарби.
	— Понякога не е нужен мотив, а само възможност. Веднъж чух татко да казва така. Но татко и Сайлъс ще разплетат случая. Винаги успяват.
	— Точно така. — Застанала зад сина си, Емили го потупа по раменете. — Винаги успяват.
	— Но ако е вторият вариант… — Гейб се поколеба и плъзна замислено пръст по чашата със студен чай. — Значи убиецът на Клинт е по-опасен и от него. Не се сещам кой би могъл да е. Освен ако… Татко сигурен ли е, че бащата… искам да кажа, че Греъм Бигълоу е в затвора?
	— Провери още сутринта. — Емили премести едната си ръка върху рамото на Гейб. — В затвора е, не се тревожи.
	Но според Дарби, най-страшна беше мисълта, че някой от Лейквю е по-опасен от Клинт Дрейпър. И е способен на убийство.


	След като взе дрехите на Стю, Лий го остави с един от полицаите, докато се изкъпе и преоблече, после нареди на подчинените си да го закарат в участъка. Нямаше да разпитва идиота, докато миришеше на пот, вкисната бира и повръщано.
	А и трябваше да съобщи на семейство Дрейпър за смъртта на Клинт, което никак нямаше да е приятно. Понеже ги знаеше какви са, взе Сайлъс и Джини за подкрепление.
	Хорас Дрейпър отвори при първото почукване и им се озъби с почти обръсната си побеляла коса и ръчно свитата цигара, стърчаща от устата. Застоялият въздух в къщата почти не помръдваше, въпреки двата вентилатора, и миришеше на пържено.
	— Пак сте дошли да го търсите, но вече ви казах, че е за риба. Нямате право да влизате без съдебна заповед.
	— Намерихме Клинт, господин Дрейпър.
	Изражението на стареца се промени.
	— Добре, тогава знаете, че не е бил тук, когато онази кучка жена му твърди, че я е бил. Никога не е посягал на тази мързелана. Но сигурно добре щеше да й се отрази. — Той размаха пожълтял от тютюн пръст към Лий. — Арестувал си сина ми неоснователно и този път ще си изгубиш значката.
	Лий не реагира на заплахата.
	— Господин Дрейпър, за съжаление трябва да ви съобщя, че синът ви Клинт е мъртъв. Моите съболезнования.
	— Лъжеш!
	— Открили са тялото му тази сутрин в езерото.
	Иззад Хорас долетя писъкът на Беа Дрейпър.
	— Момчето ми! Не, не и моето момче!
	— Млъквай, жено. Не виждаш ли, че лъжат?
	Лий извади телефона си и отвори снимката от езерото.
	— Това синът ви Клинт ли е, господин Дрейпър? — попита Лий и видя как скръбта измести агресията в очите на Дрейпър. Той прекрачи прага, олюля се и се стовари на един от столовете на провисналата веранда.
	— Синът ми е мъртъв?
	— Да. Съжалявам.
	Скръбта изведнъж премина в ярост и Дрейпър скочи на крака.
	— Ти си го убил!
	Преди да успее да се нахвърли върху Лий, Сайлъс сграбчи Дрейпър за ръцете и ги изви зад гърба му. Старецът беше жилав, а яростта му даде още повече сили и се наложи и Джини да се намеси, за да го удържат.
	— Няма да ви арестуваме, господин Дрейпър, успокойте се — каза тя.
	— Намерихме го мъртъв — обясни спокойно Лий. — Полицаите нямат никаква вина за смъртта му.
	— Тогава кой го е убил? Синът ми плуваше като риба. Не е паднал в проклетото езеро случайно. Не се е удавил! Кой го е убил?
	— Разследваме случая.
	— Разследвате друг път! Всички ченгета са корумпирани, от местните та чак до ФБР. Не ви дреме за децата ми.
	— Ще открием извършителя. А сега седнете и се успокойте. Няма да помогнете на семейството си, ако се наложи да ви арестувам за нападение срещу служител на реда.
	— Аз ще ви кажа кой го е убил. Онзи пикльо Бигълоу, дето си смени името на Уокър. Той открадна жената на сина ми и я накара да наговори куп лъжи. Да вземете да го пъхнете на топло преди ние да го намерим.
	— Внимавайте със заплахите. Седнете преди да ви прибера. — Лий кимна на Джини и й даде знак да влезе при Беа Дрейпър, която продължаваше да пищи.
	— Зейн не е убил сина ви.
	— Така ще кажеш ти.
	— Знам, защото по времето, когато са убили сина ви, Зейн е защитавал себе си и Дарби Макрей от куршумите, които Клинт изстрелял по къщата му, и се обади в полицията.
	— Глупости. Синът ми не е направил подобно нещо. Онзи боклук Бигълоу лъже, а ти го защитаваш.
	— Намерихме пушката, с която Клинт е стрелял, в пикапа, който взел от Стю Хъбъл, и извадихме куршумите от стените в спалнята на Зейн. Несъмнено ще се окаже, че са от пушката на Клинт. Открихме отпечатъците на Клинт по волана, както и петна от боята, с която е надраскал кантората на Зейн и къщата на Дарби малко преди да стреля по тях. Боята още не беше изсъхнала. Тъй като в дома на Зейн имаше поне дузина полицаи по времето, когато Клинт е бил изхвърлен в езерото, Зейн има неоспоримо алиби.
	— Всички полицаи са лъжци.
	— Знаете, че не е вярно. Разполагаме с часа, в който е получен сигналът в полицията. Арестувахме Стю Хъбъл и по всичко изглежда, че двамата с Клинт са се напили, пушили са трева, пили са хапчета и Стю е заспал, а Клинт взел няколко кутии боя и пушката и тръгнал да си отмъщава. — Лий клекна и погледна Дрейпър в очите. — Замислете се. Ако вчера не ме бяхте излъгали, сега синът ви щеше да е жив. Вярно, щяха да го осъдят и да го вкарат за известно време в затвора, но щеше да е жив.
	— Майната ти.
	— Да, така си и помислих — каза Лий и стана.
	Видя, че Дрейпър се кани да го удари и прецени набързо ситуацията. Не се отмести и юмрукът се стовари върху скулата му.
	— Това преля чашата. Арестувайте го за нападение срещу полицай. — Двамата със Сайлъс го повалиха на земята и му сложиха белезници, докато Джини трябваше да укроти скърбящата майка, която започна да буйства.


>>	26.

	След трудния разговор с Трейси, Зейн потегли обратно към Лейквю. Дарби му беше изпратила съобщение, че полицаите са й позволили да се прибере в къщата си и ще отиде дотам заедно с целия си екип.
	Спокоен за нея, Зейн отиде до кантората да огледа щетите.
	Спря, слезе от колата и застана на тротоара да огледа грозните надписи зад полицейската лента.
	По-зле е от счупения прозорец, помисли си той, и ще отнеме повече време и усилия да пребоядиса фасадата. Няколко души се спряха да изразят възмущението си.
	Някой го повика и когато се обърна, видя, че Брит тича към него. Тя просто разтвори ръце и го прегърна.
	— Говорих с Емили и Сайлъс. Те ми разказаха какво се е случило. Много съжалявам. — Брит се отдръпна малко, но не го пусна. — Слава богу, че с Дарби не сте пострадали. Но съм бясна за всичко останало.
	— И по-страшни неща са ни се случвали. Това е само боя.
	Брит повдигна вежди.
	— Сега кажи искрено какво мислиш.
	— Съжалявам, че Клинт е мъртъв. Отчасти, защото нямах възможност да го спукам от бой. Ако беше стрелял един метър по-ниско, можеше да уцели Дарби. Тя спи откъм вратата.
	— Тя къде е? Да отида ли при нея? Мога да изляза за малко от работа.
	— Отиде до къщата си, но екипът й е с нея, както и Броуди. Той искаше да им помогне.
	— Броуди е добро момче. Всички искаме да й помогнем, Зейн. Непременно да й го кажеш.
	— Разбира се. Започваме да привличаме вниманието, като стоим тук. Благодарен съм за подкрепата, но сега не ми се говори с всеки срещнат.
	— Добре. — Тя го прегърна още веднъж и погледна към кантората. — Правописът му е под всякаква критика.
	Думите й го разсмяха, преди да отиде да купи боя в промишлени количества. След като изпълни тази задача, се отби в полицейския участък. Завари Лий в кабинета да пише доклад.
	— Бас държа, че не си се блъснал във вратата — отбеляза, щом видя синината на бузата му.
	— Прибрахме стария Дрейпър, за да се поуспокои. Седни, искаш ли кафе?
	— Не мога да поема повече, но благодаря. — Той седна. — Трейси е доста разстроена, но майка й и сестра й са при нея. Ще остане в приюта още няколко дни и по-дълго, ако прецениш, че се налага.
	— За това ще мислим после. — Столът изскърца силно, когато Лий се облегна назад. — Отпечатъците на Клинт съвпадат с онези по пикапа на Стю, по кутиите с боя, четките и по верандата на кантората ти. Също и по къщата на Дарби. Голям идиот беше това момче.
	— Не мога да споря по въпроса.
	— Анализът на пробите от кантората и къщата на Дарби ще отнеме повече време. Но скоро трябва да получим резултатите от изследванията на кръвта, токсикологичния анализ и аутопсията. Разпитахме и Стю Хъбъл.
	— Значи не е заподозрян.
	— Малко вероятно е той да е извършителят. Заварихме го заспал и облечен. Изпратихме дрехите за анализ, но поне на пръв поглед по тях не се виждаше боя, нито следи от кръв. Върху камъка не открихме отпечатъци, но имаше доста кръв. Той е също толкова глупав, колкото Клинт, и не би се сетил да изтрие оръжието на убийството, освен това не изглежда пушката изобщо да е била почиствана. Клинт е отишъл у Стю вчера по обед — продължи Лий. — Пристигнал пеша. Бабата на Стю потвърди това. Стю твърди, че не са излизали от мазето, където пили, пушили, гледали телевизия, играли видеоигри и гледали порно. Доколкото помни, заспал някъде след два.
	— Значи Клинт взел боя и тръгнал с пикапа на Стю.
	— Така изглежда.
	— И към тях не се е присъединявал друг приятел?
	— Не и според Стю. Когато го докарахме тук, вече беше прекалено уплашен, за да излъже.
	— Може би Клинт е срещнал някой познат по пътя — предположи Зейн. — Или някой му е имал зъб, а такива хора не липсват, и го е проследил. Убийството изглежда…
	— Прекалено — довърши мисълта му Лий. — Има много варианти. Насочил е пушката към някого и онзи го е пребил. Или са били двама, Клинт се е спънал, паднал е върху камъка и онзи се е паникьосал и е изхвърлил трупа в езерото. Или пък някой е решил, че е дошло време за разплата и се е възползвал от предоставилата се възможност. Зейн, ще разрешим случая.
	Зейн си спомни как Лий беше седнал на леглото до него в „Бънкоум“ след най-страшната нощ в живота му.
	— Разчитам на теб.
	— Моля те, пази се. Дрейпър си е втълпил, че ти си убил Клинт.
	— И кога съм успял, след като бях в спалнята, криех се от куршумите и звънях в полицията? А пет минути по-късно къщата се напълни с полицаи.
	— Фактите, доказателствата и логиката са без значение за Дрейпър. Ще го пуснат под гаранция, затова внимавай.
	— Искам да говоря с него.
	— Зейн.
	— Има ли адвокат?
	Лий се изсмя.
	— Не вярва на адвокати. В момента ругае всички адвокати, което поставя и теб в това число.
	— Позволи ми да говоря с него в твое присъствие. Лий, ако наистина вярва, че аз съм убиецът, Дарби може да пострада. Вече за малко да я загубя.
	— Добре, щом настояваш.
	Лий го поведе по коридора и отключи металната врата, водеща към три килии. Стю, с гръб към вратата, хъркаше като парен локомотив на леглото в килията най-отдясно.
	Дрейпър седеше на леглото в най-лявата и скочи в мига, в който зърна Зейн.
	— Кучи син! — Пъхна ръка през решетките в опит да го сграбчи. — Само да ми паднеш, ще те убия.
	— Не отправяй заплахи в присъствието на полицейски служител, защото няма да те пуснат под гаранция.
	— Майната ти! Майната й и на гаранцията! Имам и други синове.
	— Така е — съгласи се Зейн, без да го изпуска от поглед. — И сигурно предпочиташ те да не свършат в килията при теб. Ето как стоят нещата. Снощи в дома ми имаше близо сто души и някои от тях останаха до полунощ. С Дарби Макрей…
	— Тази кучка ли ти е помогнала да убиеш сина ми?
	Благодарение на годините в прокуратурата, Зейн не реагира на коментара.
	— Както започнах да казвам, легнахме си към един часа през нощта. Към четири часа, всъщност в четири часа и осем минути — погледнах часовника, когато претърколих Дарби на пода — се събудих от изстрели и трясък на счупено стъкло. Вратата към терасата ми беше надробена на парчета.
	— Сигурно сам си го направил, за да обвиниш сина ми.
	Зейн продължи спокойно да излага фактите.
	— Казах на Дарби да не мърда, отидох до гардероба и извадих бухалката си, в случай че стрелецът нахлуе в къщата. Повикахме полиция. В колко часа е постъпил сигналът, началник?
	— В четири часа и единайсет минути.
	— Точно така. Стъпих върху парче стъкло. Полицаите имат снимки на кървавите отпечатъци на стъпките ми. Много се ядосах и понечих да изляза навън с бухалката, но Дарби ме разубеди. Тя проми раната и тогава пристигнаха полицаите. В колко часа пристигнахте, началник?
	— В четири часа и шестнайсет минути.
	— Замислете се. Ако съм догонил Клинт и съм взел пушката му, защо ще го удрям с камък в главата? И как съм успял да го закарам до езерото, като по това време в къщата ми беше пълно с полицаи?
	— Искал си да го убиеш!
	— Не, исках да го изправя пред правосъдието. Но някой ми отне възможността да го направя. Искам да знам кой.
	— Сигурно си чукал онази развратница жена му.
	— За бога, и кога съм намерил време за това? Вие я наблюдавате денонощно. Имам си жена. И ви обещавам, че ако нещо се случи с нея, лошо ви се пише.
	— Зейн.
	— Той разбира само от заплахи. Трейси е само мой клиент, нищо повече. Ще се постарая да й помогна. Но за жена си съм готов на всичко. Затова не закачайте близките ми, господин Дрейпър, и помислете разумно. Каквото и да мислите за мен, знаете, че не мога да бъда на две места едновременно.
	Зейн излезе и изчака Лий да заключи металната врата.
	— Май не успях да го убедя.
	Лий въздъхна.
	— Но го накара да се замисли. Малко вероятно е да имаш нещо общо с убийството и той започва да го осъзнава. Но това може да се окаже без значение. Втълпил си е, че имаш вина. Затова внимавай.
	— Същото важи за теб, началник.
	— Това е част от работата ми. Прибирай се вкъщи. — Лий го потупа по гърба. — И вземи да хапнеш нещо.
	Зейн тръгна към къщи и по пътя си мислеше, че трябва да закове дъски на мястото на счупените стъкла, да се обади на застрахователната компания и да види дали ще платят за смяната на вратата.
	Това означаваше, че трябва да купи талашит, а за тази цел трябваше да вземе на заем от някого пикап. Още една грижа.
	Отклони се към къщата на Дарби и опита да сдържи паниката си, когато не видя жива душа, нито коли отпред. Видя само цинизмите, изписани на стената.
	Предположи, че полицаите са взели изцапаната изтривалка.
	Извади телефона си и написа:
	— _Къде си?_
	— _На работа у семейство Марш. Лий ни разреши да дойдем. Ти къде си?_
	— _Пред вас. Ха, единствената дума, която е написал правилно, е „лесбо“. Ако си експериментирала в колежа, искам да ми разкажеш._
	— _За съжаление само веднъж целунах момиче заради облог. Спечелих двайсет долара._
	Зейн се усмихна, доволен, че е успял да я разведри с глупавата си шега.
	— _Браво на теб. Може ли да взема пикапа ти?_
	— _Разбира се. Защо?_
	— _Трябва да купя талашит за вратата. Правена е по поръчка и сигурно ще мине доста време преди да я сменят._
	— _Ние заковахме дъски върху вратата преди да тръгнем. Но трябва да купиш боя. Минах покрай кантората ти. Там нямаше нито една правилно написана дума. Рой предложи да боядиса, но е зает на обекта. Ще ти изпратя номерата на двама бояджии, които според него ще свършат работата бързо. Същите, които беше наел преди._
	— _Добре. А твоята къща?_
	— _По-нататък. Все пак не е на главната улица. Прибери се, обядвай и се обади на бояджиите._
	— _Добре ли си?_
	— _Горе-долу. Ще се прибера към шест. Сутринта се забавихме._
	— _Ще те чакам. Обичам те._
	— _О, за пръв път ми го казваш в писмен вид. И аз те обичам. До довечера._
	Зейн прибра телефона си и се огледа. Искаше му се да направи нещо мило за нея. И тогава му хрумна какво би я зарадвало. Прибра се вкъщи, подготви изненадата, обади се на бояджиите и хапна.
	Дарби се прибра в шест часа, когато Зейн вече беше подредил масата навън. Сложил беше ваза с цветя, които се надяваше, че е позволено да откъсне, и отворена бутилка вино.
	— Виж ти! — Дарби огледа масата, а Зод изтича при Зейн, сякаш не го беше виждал от цяла вечност.
	— Реших, че и двамата заслужаваме приятна вечеря.
	Тя се обърна към него.
	— И още как.
	— Приготвих плато от зеленчуци.
	— Сериозно?
	Зейн размаха пръст.
	— Да, сериозно. Реших, че е чудесен ордьовър преди официалната вечеря.
	— Какво друго има?
	— Пица и шоколадови бисквити. Зеленчуците правят вечерята официална.
	— Мисля, че съм влюбена в теб.
	Зейн пристъпи към нея и я целуна.
	— Дано си искрена.
	Дарби облегна глава на рамото му и въздъхна.
	— Нека първо се изкъпя и се преоблека, за да не развалям изисканата обстановка.
	— Преместих багажа ни в стаята за гости от другата страна на коридора.
	Тя вдигна насълзени очи към него и опря чело на рамото му.
	— Заслужаваш го — рече той.
	Дарби кимна, сподави сълзите и го прегърна силно.
	— Да постоим така за малко.
	И двамата останаха прегърнати в тихата вечер, с чудатото куче, обикалящо около краката им.
	— Толкова си съобразителен, Зейн. Аз си казах, че просто трябва да стисна зъби. Дъските на вратата, дупките от куршуми. Но не ме интересува стаята, а мъжа, с когото я деля.
	— Ще я ремонтираме. Но засега можем да използваме другите стаи. Имаме предостатъчно.
	Вече по-спокойна, Дарби му се усмихна.
	— Виж как те изцапах с пот и прах. Ела да се изкъпем заедно.
	— Хрумват ти страхотни идеи. Само да нахраня кучето.
	— Той яде, докато бяхме на работа. — Хвана Зейн за ръка и го отведе вътре. — После може да му дадем знаеш какво, докато аз пробвам ордьовъра.
	В банята Дарби отми потта и мръсотията от работния ден. А след като мокрите им тела се преплетоха, се отърси и от стреса, който беше натрупала от сутринта. Усети как тревогите се изливат като водата в канала. Дори отново да се завърнеха, това не я плашеше, защото знаеше, че може да разчита на Зейн.
	Под водната струя, с тела, хлъзгави от сапун, и жадно плъзгащи се ръце, те забравиха за страховете и намериха радостта.
	Затвориха вратата за болезнената реалност и накараха Зод да пощурее от щастие, като му дадоха кучешка бисквитка. Запалиха свещи, наляха си вино и разговаряха за всичко, освен за разтърсващите събития от предишната нощ.
	Навън се стъмваше, кучето спеше под масата.
	— Готова ли си?
	Дарби отпи от чашата си и кимна.
	— Да. А ти?
	— Да.
	— Добре. Разкажи ми първо как Трейси прие новината.
	— Радвам се, че майка й и сестра й бяха до нея. Нуждаеше се от подкрепата им, защото изпитва силно чувство за вина.
	— Тя е сломена не само физически, но и емоционално, затова реакцията й е нормална. В моята терапевтична група имаше жени, които се обвиняваха за всичко. Детето получило слаба оценка на контролното — вината е моя, защото съм лоша майка. Вчера неочаквано заваля дъжд, аз съм виновна.
	— В Райли и аз виждах подобно поведение при жертви на насилие.
	— Затова твоето присъствие също й е помогнало.
	— Дано. Във всеки случай Трейси ще остане още известно време в Ашвил. Страхува се от семейство Дрейпър и с пълно право.
	— Дали ще опитат да й отмъстят?
	Нямаше смисъл да отрича.
	— Някои хора са обсебени от мисълта за отмъщение. Дарби, трябва да знаеш, че поне за момента са си втълпили, че аз съм убил Клинт.
	— Но това са пълни глупости.
	— Струва ми се, че Хорас Дрейпър започна да осъзнава това, но все пак има вероятност да ме атакува. Теб също. Не само защото си с мен, но и защото Клинт е решил да надраска къщата ти.
	— Досетих се вече. Може да е имал някаква неприязън към мен още отпреди и той да е проникнал в дома ми.
	Зейн се намръщи и сведе поглед към чашата.
	— Не ми изглежда като дело на Клинт. Не е откраднато нищо ценно, нямаше изпотрошени мебели. Но пък… това, че е мастурбирал пред вратата може да има връзка с откраднатото бельо. На мен вече беше ядосан, защото отказах да поема случая му. Възможно е. — Зейн я хвана за ръка. — Във всеки случай трябва да си предпазлива.
	— Ти също.
	— Да, и двамата трябва да сме предпазливи. Лий каза, че отпечатъците на Клинт съвпадат със свалените от твоята къща, кантората, пикапа, кутиите с боя. Приятелят, при когото се укрил, разказал всичко, което помни преди да заспи пиян. Скоро ще изяснят причината за смъртта и ще излязат резултатите от токсикологичния анализ. ДНК анализът ще се забави, но в участъка имат проби от Клинт.
	През целия ден, докато беше на работа, Дарби беше размишлявала по въпроса.
	— Но това няма да ги насочи към убиеца на Клинт.
	— Вярно е.
	Щом видя изражението му, тя го почука с пръст по ръката.
	— Имаш теория, господин прокурор.
	— Може би.
	— Хайде, сподели.
	— Добре. Клинт не беше особено обичан в града, освен от роднините си и шепа глупаци като Стю Хъбъл. Много хора му имаха зъб. Напиваше се, биеше се, закачаше съпруги, приятелки, сестри. Тормозеше съседите си като семейство Маконъл, бракониерстваше. Един човек, който живее в планината, миналата година твърдеше, че Клинт и брат му Джед отровили ловните му кучета.
	— Господи! — Дарби почеса с крак спящия под масата Зод.
	— Не успя да го докаже, но настояваше, че са били те. Тъй че много хора бяха враждебно настроени към Клинт.
	— Значи смяташ, че някой от тях го е видял да идва насам, проследил го е и се е възползвал от възможността да му отмъсти.
	— Това е един от вариантите.
	— Нима имаш друга теория, която те притеснява повече?
	— Да. Греъм Бигълоу.
	— Той е в затвора! — възкликна Дарби. — Лий е проверил.
	— Да, Греъм е в затвора — потвърди Зейн. — Но това не означава, че няма пръст в тази работа. Прекарал е близо две десетилетия зад решетките, познава добре системата в затвора. Може да се е договорил с някой, който е щял да излезе скоро, или да е поръчал на някой отвън да ни следи и да чака удобен момент. Може би дори да проникне в къщата ти без да оставя отпечатъци и да открадне само нещо дребно.
	Макар и само теория, при мисълта я побиха тръпки.
	— Но тогава защо ще убива Клинт?
	— Да поразсъждаваме. Клинт е бил пред къщата и наемникът го е убил, за да всее хаос. Трябва да е бил доста умен, защото не е взел пушката, не е оставил отпечатъци, не е влязъл в къщата да ни довърши. Знаел е, че полицията ще пристигне бързо. Решил е да изчака следващия удобен момент. Ако нещо се случи с някой от двама ни сега, кого първо би разследвал Лий?
	— Семейство Дрейпър.
	— Точно така. А истинският извършител ще остане ненаказан. Първата теория ми се струва по-правдоподобна, но не можем да изключим и втората.
	— Втората е подобна на хипотезата на Броуди.
	Изненадан, Зейн застина с бутилка в ръка.
	— Броуди има хипотеза?
	— Две, доста подобни на твоите. Каза, че за престъплението невинаги е нужен мотив, а само възможност.
	— Истина е.
	Дарби погледна към хълмовете на запад и снишаващото се към тях слънце.
	— Тук много ми харесва. Знам, че пристигнах наскоро, но обожавам гледките, атмосферата, хората. Осъзнавам, че има и озлобени типове, но те са навсякъде. Освен това заради злобата си, семейство Дрейпър са сравнително изолирани. — Тя погледна към Зейн и вдигна чаша. — Всичко ще се нареди, Уокър. Ще заличим грозните надписи. Няма да допуснем озлоблението да надделее. И за да ти го докажа, ще боядисам къщата си в цвят „Мандарина“.
	Зейн отвори уста, затвори я и се покашля.
	— Това не е ли оранжево?
	— Да, а вратата и рамките на прозорците ще са синьо-зелени. Ярки, весели цветове, напук на злобарите. Ти избра ли цвят за кантората?
	— Да, купих тонове бяла боя.
	— О, я стига! — Дарби махна презрително с ръка. — Избери нещо по-интересно.
	— Скъпа, говорим за кантора.
	Тя се наведе към него.
	— Адвокатите толкова ли са скучни?
	— Няма да я боядисам в цвят „Мандарина“.
	— Мислех по-скоро за „Морскосиньо“ и „Загадъчно сиво“ за рамките и верандата. Мога да ти покажа книжката с мострите.
	— Вече купих бяла боя.
	— И съм сигурна, че можеш да я върнеш. Възползвай се от възможността да се възпротивиш срещу озлоблението, Уокър. Ще ти покажа мострите след като допием виното и разходим кучето.
	— Бялото е класически цвят — настоя той, когато станаха и Зод скочи на крака, сякаш му бяха дали сигнал.
	— Но е скучно.
	— Бояджиите започват утре.
	— И съм сигурна, че биха се съгласили с мен, ако имат вкус. — Тя го хвана за ръка.
	По-късно, след като изпълни заканата си и му показа мострите, Зейн реши на сутринта да върне проклетата боя.


	Докато разхождаха кучето, мъжът, който пристигна в Лейквю и извърши убийство, също излезе да се разходи. Когато мина покрай кантората на Зейн, спря демонстративно да огледа фасадата.
	— Ужасно е, нали?
	Както се надяваше, един от местните селяндури спря и го заговори.
	— Да, лоша работа — отвърна той възмутено.
	— На почивка ли сте тук?
	— Да.
	— Аз съм от Лейквю и ви уверявам, че подобно нещо не се беше случвало.
	— Дано не се повтори.
	— Няма, обещавам. — Жената му се усмихна. Млада и красива беше. Може би по-нататък щеше да се позабавлява с нея. Може би след това щеше да я убие.
	Разполагаше с толкова много възможности.
	— Всъщност, аз работя тук в кантората. Стажантка съм. Гретчен Филбърт — представи се тя дружелюбно като кученце.
	— Дрейк Бингли. Приятно ми е да се запознаем. Но… — Той погледна отново към надписите на стената, изчисли кога ще се стъмни и колко време ще му трябва да подмами младата красавица. — Не се ли страхувате?
	— Вероятно би трябвало, но извършителят… — Тя премълча нещо. — Той няма да се върне. Градът ни е хубав, господин Бингли. Надявам се да прекарате приятно.
	— О, тук ми харесва. Бихте ли ми препоръчали някой ресторант, където предлагат вкусни пържоли и хубаво вино?
	— Разбира се. — Тя се усмихна лъчезарно и кротките й сини очи засияха зад металните рамки на ученическите й очила.
	Той знаеше, че прилича на преподавател, който е дошъл за няколко седмици през лятото в тихо градче, за да работи по романа си. Дълго време отдели, за да добие този вид — остави косата си да порасне, пусна си козя брадичка (защото смяташе, че изглежда академично). Носеше избелели джинси, сандали с коркови подметки и стара тениска на Грейтфул Дед, която купи от магазин за втора употреба. Дори носеше чантичка, в която пъхна опърпан екземпляр на „Гроздовете на гнева“, заедно с портфейл, фалшива лична карта, кърпа за глава и глок, който открадна от колекцията на зет си.
	— Препоръчвам ви „Гранди“, намира се от другата страна на улицата малко по-надолу.
	— Благодаря. Бихте ли… — започна той, но го прекъсна друга млада красавица, която дотича при тях.
	— Гретчен! Извинявай, че закъснях. Току-що получих съобщение от Люк. Двамата с Джим са в „Рикардо“ и са запазили сепаре. — Също като Гретчен и тя му се усмихна дружелюбно. — Извинявайте, прекъснах ли ви?
	— Не, тъкмо обяснявах на господин Бингли къде се намира „Гранди“.
	— Някой ден трябва да накарам Люк да ме заведе там на вечеря, а не на бира и чипс. Трябва да тръгваме.
	— Приятна вечеря! — пожела му първата млада красавица и изтича след приятелката си.
	Пропусната възможност, помисли си той. Засега.
	Може би следващия път.
	Продължи бавно надолу по улицата и реши, че все пак ще се отбие в ресторанта. Може би щеше да завърже разговор с друга млада красавица. Дори и с някоя не толкова млада.


>>	27.

	Макар и неохотно, Зейн върна бялата боя и работи цяла сутрин, докато бояджиите покриваха циничното изкуство на Клинт с грунд.
	Налагаше се да разказва съкратена версия на цялата история на всеки клиент и да приеме възмущението им преди да се захванат за работа.
	Вдигна очи от бележника си, когато Морийн влезе.
	— Идвам да ти напомня, че имаш уговорка с Милдред Фисъл.
	— И нейните котки. Подготвям се психически за поредната промяна на завещанието.
	— Внучката от Шарлот й изпратила цветя за рождения ден, затова отново ще я включи в разпределението на наследството. След това имаш два свободни часа. Отиди на обяд.
	— Точно така ще направя.
	— Обади се на Майк и Дейв и виж дали са свободни.
	Зейн я изгледа подозрително.
	— Тревожиш ли се за мен?
	— Обичам те, Зейн, почти колкото новите обувки, които си купих на разпродажбата за Четвърти юли. Знаеш, че пуснаха Хорас Дрейпър под гаранция.
	— Няма да дойде да ме застреля в закусвалнята, Морийн.
	— Все пак се обади на Майк и Дейв.
	— Добре. Но ти казвам, че вие, жените, ще ми съсипете живота.
	— Много ни бива в това. А като стана въпрос за жени, по-добре още отсега ангажирай Гретчен за следващото лято. Справя се много добре с работата и когато се дипломира, ще стане отличен младши сътрудник.
	— И аз си го мислех, затова не се надувай, че идеята е твоя.
	Морийн се усмихна самодоволно.
	— Преди малко занесох разхладителни напитки на Къби и Майк. Показаха ми цвета на боята. Мислех, че си избрал бяла.
	— Трябваше да остане бяла, нали?
	— Само ако искаш стандартна скучна кантора. Но Мили от железарията ми каза, че си купил бяла боя, а след това си я върнал и си взел морскосиня и сива.
	— Клюкарка — каза Зейн и започна да прибира документи в куфарчето си.
	— Дарби ли те накара да размислиш?
	— Може би.
	— Признавам ти, обаче — тя замълча драматично, — че прояви голяма далновидност да си намериш жена с въображение и вкус.
	— Приемам комплимента. А сега се връщай на работа. Не ти плащам да си бъбриш с шефа.
	Развеселена, Морийн го целуна първо по едната, а после по другата буза.
	— Обади се на Майк или на Дейв, а най-добре и на двамата. Направи го заради мен, моля те, миличък.
	— Добре, добре. — Зейн излезе през задния вход, за да избегне бояджиите, и написа съобщение на Майк, а после и на Дейв, докато вървеше към колата си.
	След срещата с Милдред Фисъл, котките й и вечно променящото се завещание, имаше нужда от чаша алкохол с обяда. Но се въздържа.
	Тъй като и Дейв, и Майк се оказаха свободни — предположи, че Морийн им е наредила — реши да си поръча мъжествен обяд с руло „Стефани“ под ярките светлини и оранжевите стени (дали този цвят беше „Мандарина“?) в закусвалнята.
	— Руло „Стефани“, а? — Майк разглеждаше ламинираното меню, докато пиеше лимонада. — Каси иска да станем вегетарианци. Няма да стане. И аз искам руло „Стефани“.
	— Вие сте млади и можете да ядете каквото си поискате. Майната му, и за мен руло „Стефани“, Бони.
	— Добре. Зейн, твоят обяд е за сметка на заведението, в знак на подкрепа.
	— Няма нужда…
	— Недей да спориш. — Тя размаха пръст и се отдалечи от масата.
	— Гледай как намаза от тези неприятности.
	— И няма да ми се налага да ти платя обяда, задето ме забавляваш.
	— Хей! — размаха ръка Майк. — Нека приключим с неприятностите и да се нахраним спокойно. Говори се, че братята на Дрейпър се прибират за погребението. Единият са го пуснали от затвора под стража, а другият си е взел отпуск от армията.
	— Прекрасно.
	— А Стю Хъбъл пристигнал снощи в клиниката с размазано лице и счупена ръка. Казал, че паднал по стълбите, но всички знаят, че не е вярно. Джед Дрейпър го е ступал.
	Дейв поклати глава.
	— Глупаво и нелогично е да обвиняват Стю Хъбъл, но Дрейпър са си такива. Дано Джед Дрейпър си е излял гнева и се е укротил.
	— Но едва ли ще го направи, нали? — обърна се Зейн към Дейв.
	— Хора като тях все обвиняват някой друг. Джед рано или късно ще се озове зад решетките. Дано е по-скоро.
	— Би трябвало да знаят, че ти не си виновен.
	— Да, би трябвало.
	Но знаеха, че не е бил и Стю Хъбъл, а го бяха пребили. Но пък Зейн не беше лесна мишена като Стю Хъбъл. И не му беше приятно, че част от него очаква с нетърпение тази провокация.


	При първите капки дъжд и тътен на гръмотевици Дарби и хората й събраха инструментите и се отправиха към колите. Патси Марш излезе на задната врата и размаха ръце.
	— Елате да седнете на верандата и да опитате от студения ми чай и кекса.
	— Не се притеснявай — отвърна Дарби, но се разколеба. — Кекс ли каза?
	— По рецепта на майка ми. Седнете да си починете. Дъждът бързо ще премине.
	— Приятно е да гледаш дъжда от верандата — отбеляза Ралф. — Благодаря за поканата.
	— Така и моят Бил няма да изяде всичкия кекс.
	— Да ви помогна ли, госпожо Марш? — Хали избърса обувките на изтривалката.
	— Ако искаш. Как са майка ти и баба ти? — попита Патси, докато двете влизаха вътре.
	Дарби се настани на плетеното канапе. От верандата беше много приятно да наблюдаваш дъжда. Бурята развяваше дърветата и вдигаше вълни в езерото, което проблясваше под светлината на първите мълнии. И донесе приятна прохлада.
	Ралф седна на стол с възглавничка, а Дарби погледна към Рой и потупа мястото до себе си.
	— Добре ли си?
	— Да — отвърна той, но въздъхна тежко, вперил поглед в езерото. — Убийството не ми излиза от главата. Ще ми се по-скоро да заловят извършителя.
	— Знаете ли какво е станало според мен? — Ралф се приведе напред. — Мисля, че Клинт е взел някой от противните си приятели, може би дори брат си, за да отидат да тормозят Зейн. Напили са се и са се скарали за нещо. Другият е взел камък и го е фраснал. Не го е направил нарочно, но се случило, и занесъл тялото в езерото, за да си прикрие следите. И знаете ли какво? Който и да го е направил, е бил достатъчно глупав, за да си помисли, че полицаите ще решат, че Клинт е паднал и се е удавил.
	Дарби се замисли. Ралф изрече повече думи наведнъж, отколкото обикновено изричаше за цяла седмица.
	— И Адел е на това мнение — обади се Рой. — Смята, че по-скоро е било злополука, а не предумишлено убийство. Пиян човек, постъпил е глупаво.
	Понеже тази мисъл носеше спокойствие на Рой, Дарби не каза нищо, макар да не беше съгласна.
	— А, и да ви кажа… — Рой си пое дълбоко въздух, докато дъждът се усили и затрополи по покрива на верандата като боен барабан. — Сгодих се.
	— Браво на теб — потупа го по рамото Дарби. — Кога?
	— Снощи й предложих.
	— И чака цял ден преди да ни кажеш?
	— Още не мога да повярвам — оправда се той, но по лицето му се разля широка усмивка. — Чаках да й предложа, когато купя пръстен. Жените понякога имат много конкретни изисквания относно пръстените, а все нямах време да отида до бижутерията. Но вчера, след всичко, което се случи, реших, че животът е непредвидим и трябва да действам. Тъй че излязох и купих пръстен. На нея й хареса, очевидно съм се притеснявал излишно. Помолих я да се омъжи за мен и тя прие.
	— Какво чуват ушите ми? — Патси излезе с голяма кана, пълна с кехлибарена течност, а Хали пристигна след нея с поднос. — Рой Доусън, нима най-накрая ти е дошъл умът в главата и си предложил брак на онова мило момиче?
	— Да, госпожо.
	— Прекрасна новина. — Патси остави каната и започна да налива студен чай в чашите върху подноса. — Майка ти сигурно много се радва.
	— На седмото небе е.
	— Избрахте ли дата?
	— Адел иска сватбата да е през пролетта, за да я направим на открито. Трите с нейната и моята майка вече кроят планове, тъй че те решават. Ще трябва да си взема няколко дни отпуск за сватбата и медения месец — обърна се той към Дарби.
	— Изобщо не се притеснявай.
	— Първото парче е за младоженеца — заяви Патси и подаде на Рой чинийка с огромно парче кекс. — Чудесна новина, точно каквато ни трябва. — С насълзени очи тя раздаде чинии и на другите. — Ралф, младите още не осъзнават как лети времето и как трябва да цениш и най-дребните моменти — и добри, и лоши.
	— Моята майка казваше, че със слънцето вървят и бурите.
	— Напълно права е. Обичам бурите — добави тя тихо. — Отмива прахоляка и неволите поне за малко.
	А не е ли част от неволите, помисли си Дарби, това, че докато седи на тази хубава веранда и гледа към прекрасното езеро, то й напомня за трупа, който извадиха от водата?
	Сякаш прочела мислите й, Патси се обърна с широка усмивка.
	— А онова, което сътворихте на проблемния склон, е най-хубавото нещо на света след кекса на майка ми.
	— Кексът е превъзходен, госпожо — рече Гейб и лапна последната хапка. — Много е вкусен.
	— Бурята отшумява — отбеляза Хали. — Ще прибера чиниите преди да се върна на работа.
	— Не се тревожи, миличка. Аз ще поседя тук на хладно и ще ви погледам как работите.
	Дарби се замисли за бурите, за неволите и за милия жест да предложиш кекс на хората, които копаят дупки в двора. Слънцето се показа и засия ослепително по водната повърхност, а във влажния въздух се надигна пара. Лодките излязоха отново, а децата продължиха да скачат от платформата и огласиха брега със смях и радостни писъци.
	Смъртта не можеше да помрачи живота за дълго.
	Именно за живота размишляваше, докато садеше стръкове горска майка, които избра колкото заради цветовете и листата, толкова и заради името. Освен това цъфтеше рано, подаваше се от пръстта още през зимата и разцъфтяваше при първия повей на пролетта.
	— Нещо си се замислила, шефе — рече Хали.
	— Просто си мислех, че тази година вече е късно, но през следващата ще разцъфти приказно.
	— И сега изглежда красиво.
	— Да, и щом засадим тези стръкове, приключваме за днес. Другата година тук ще се стели пъстър килим и през пролетта, и през лятото, та чак до късна есен. Добра работа свършихме.
	Дарби отстъпи назад, за да огледа лехите отдалеч, и доволна от резултата, извади телефона си и направи няколко снимки. След това отиде да снима и речните камъни, които Ралф и Рой бяха подредили. Искаше да ги заснеме от различен ъгъл, преди да погледне към езерото и си представи как изглеждат откъм водата.
	Зърна малка платноходка, управлявана от мъж. Изпод рибарската му шапка се спускаше дълга, изрусяла от слънцето коса, а лъчите отблясваха от огледалните стъкла на тъмните му очила. Когато мъжът вдигна ръка за поздрав, я побиха студени тръпки. Но и тя му помаха, преди да се обърне.
	— Е, банда — рече със свито гърло. Пийна глътка вода, за да се успокои. — Остана само да почистим.
	Погледна отново към езерото, но платноходката се беше скрила от поглед.


	Бингли се разсмя и за малко да преобърне лодката. Погледна право към него и му помаха! Ако носеше пистолета си, щеше да я застреля на място — заедно с всичките й приятелчета. Може би и няколко от онези пищящи тийнейджъри, които скачаха от проклетата платформа.
	Не беше планирал да я застреля в главата, но му беше приятно да си представи картинката. _Времето ти изтича, кучко_, помисли си, развеселен от случката. _Времето ти изтича, както и на онзи проклет адвокат._ И на всеки друг, който се изпречеше на пътя му. В затвора беше открил нещо за себе си. Копнееше да пролива кръв.


	Юли продължи с поредица от горещи дни и краткотрайни, мощни бури. В Лейквю се напълни с туристи, дошли да прекарат отпуската си на езерото и в планината. Летовниците пристигаха и си заминаваха, нищо не смущаваше обиколките им по магазините за сувенири.
	Надписите по кантората на Зейн се скриха под грунда и не притесняваха минувачите, а яркият нов цвят придаде неочакван блясък на сградата.
	Макар да чакаше да се случи нещо неприятно, Зейн не допусна това да смути ежедневието му. Затова не се изненада, когато една спокойна неделна сутрин, докато седеше на предната веранда и разглеждаше коли на таблета си, видя колата на Лий да се задава. Остави устройството настрани и стана да го посрещне.
	— Добро утро, началник.
	— Зейн. — Той вдигна очи към закованата с дъски врата. — Още ли не са я сменили?
	— Пристига следващата седмица, а бояджиите, щом приключат с кантората, ще оправят надупчените стени в спалнята. Искаш ли нещо за пиене?
	Лий погледна към чашата му.
	— Това айскафе ли е?
	— Да, да влезем вътре, ще ти направя.
	— Няма да ти откажа. Дарби тук ли е?
	— Има няколко срещи с клиенти тази сутрин. Скоро ще се прибере, ако искаш да говориш с нея.
	— Доста е заета — отбеляза Лий, когато влязоха в кухнята.
	— Истина е. Може би затова спи непробудно нощем. В момента на работа ли си, началник?
	— През лятото е най-натоварено. Особено това лято.
	— Да. — Зейн извади висока чаша и я напълни с лед. — Как върви?
	— Имам жертва, за която никого не го е грижа освен семейството и няколко неудачници. Пиян и натъпкан с хапчета, тръгнал да си отмъщава, но свършил с разбит череп до твоята къща, преди някой да изхвърли трупа му в езерото.
	Зейн взе кафеварката с изстинало кафе и вдигна очи.
	— Трябва ли да наема адвокат?
	— По-лесно ще е, ако го направиш.
	Зейн сипа кафето върху леда, добави мляко и подаде чашата на Лий.
	— Ако бях излязъл, вероятно щях да видя кой го е нападнал.
	— И вероятно щеше да отнесеш някой куршум.
	— Прав си. Искаш ли да седнем на верандата?
	— С удоволствие. Чудесно кафе правиш, Зейн, и топло, и студено.
	— Ако не ми потръгне с правото, мога да се пробвам като барман.
	Излязоха на верандата и седнаха. Зейн потри шевовете на бейзболната топка в джоба си.
	— Чух, че погребението на Клинт е утре.
	— Да, в погребалния дом на Декстър. Никой от семейство Дрейпър не ходи на църква, затова са избрали този вариант. Ще го погребат в двора си.
	— В този щат това е законно, ако се спазят някои изисквания.
	— Да, и в този случай улеснява нещата. Вече говорих с всички, които са имали вражди с Клинт или с някой друг от семейство Дрейпър.
	— Ще ти платят ли извънредния труд?
	Лий се разсмя и отпи глътка кафе.
	— Отне много повече време, отколкото разговорите с хората, които са били в добри отношения с тях. Но не постигнах особен напредък. Оказа се, че Клинт се е скарал с Ричи Фийлдс преди няколко седмици, а Фийлдс е от онези хора, които биха разбили нечия глава. Помислих си, че съм се натъкнал на следа, но по време на убийството той е бил в окръжния арест, след като са го спрели за превишена скорост и шофиране под влияние на алкохол край Хикъри, а престоят му се удължил, защото нападнал полицай.
	— Едва ли има по-непоклатимо алиби от това.
	— Вярно е — съгласи се Лий и погледна към хълмовете. — Получавал ли си заплахи заради работата си като прокурор?
	— Обичайно е, Лий, също като при теб.
	— Моля те, помисли дали някой би дошъл да те търси тук, за да си отмъсти.
	— Доста мислих по този въпрос. — Зейн се вгледа в топката и прокара палец по шевовете. — Има няколко кандидати.
	— Искам да ми кажеш имената им, синко.
	— Добре. — Зейн търкулна топката в дланта си. — Мисля да отида до Райли и да си поговоря с Греъм.
	— И аз мислех за това. Вече говорих с директора на затвора. През годините Греъм е имал няколко съкилийници, сближил се е с други затворници. Някои са излезли. Трябва да проучим и тях.
	— Но честно казано, Лий, той не действа така. Обича лично да причинява страдания. Ако това е негово дело, се тревожа повече за Дарби. Никога няма да се примири, че го е надвила жена.
	— Искаш ли да отидем да говорим с него заедно?
	— Да, само ми кажи кога и ще разчистя графика си.
	— Добре. Наистина ли ще представляваш онзи идиот Кал Мълдун за пиянското сбиване с Лари Истърдей?
	— Какво да ти кажа? Всеки има право на правна защита.
	— Адвокати — въздъхна Лий. — Кафето е страхотно.
	— Има още.
	Лий поклати глава, остави празната чаша и стана.
	— Трябва да тръгвам. Кантората ти изглежда много добре. Кметът спомена, че мисли да окуражи повече собственици на сгради по главната улица да ги боядисат в по-свежи цветове.
	— Винаги трябва да гледаме по-оптимистично на нещата.
	Лий повдигна учудено вежди.
	— Поддаваме се на влиянието на Дарби — ухили се Зейн.
	— Успех. Ще ти се обадя.
	— Поздрави Емили.
	— Разбира се.
	Зейн седна и поглади топката.
	Изпрати на Лий списък с имената на бивши обвиняеми, които биха искали да му отмъстят, но… те не го тревожеха особено. Повече се тревожеше за онези престъпници, които не го бяха заплашвали. За онези, които бяха проявили достатъчно разум да си мълчат и да планират отмъщението през годините в затвора.
	Щом Лий изключваше да е бил някой местен, то беше време да прегледа подробно някогашните си случаи. Влезе вътре и смени таблета с лаптоп. Разполагаше с достатъчно информация, за да започне дългото проучване. Надяваше се, че Дарби ще се забави поне още един час, но не само защото беше обещала (по-скоро заплашила), че ще му покаже как да се грижи за градината, когато се върне. Искаше да изключи колкото се може повече имена от списъка дотогава. Не искаше да помрачава уикенда с… подводни течения.
	След около двайсет минути чу по пътя да се задава кола, записа промените във файла и го затвори. И за прикритие, отвори уебсайта на една от автокъщите в района, който беше разглеждал преди.
	Но не беше пикапът на Дарби.
	Инстинктивно стисна топката, когато бежовата лека кола спря до кабриолета му. От нея слезе непознат мъж, висок, мускулест, облечен спретнато с бежов панталон и риза с къси ръкави. Имаше късо подстригана коса, квадратна челюст и наближаваше четиридесетте.
	Непознатият свали слънчевите си очила и тръгна към него.
	Военен е, помисли си Зейн, като видя походката и изправения гръб.
	— Зейн Бигълоу… извинете, Уокър — поправи се той.
	— Аз съм. — Зейн се досети кой е мъжът и стана. — Вие сте Бо Дрейпър, нали? Майор Дрейпър.
	— Да. Съжалявам, че дойдох непоканен в дома ви, но бих искал да поговорим.
	— Заповядайте. Искате ли айскафе?
	— Много любезно от ваша страна, но ще откажа. Хубава къща имате. Построили са я след като напуснах Лейквю.
	— Отпреди осем години е. Дълго сте отсъствали.
	— Повече от двайсет години. Постъпих в армията, когато бях на осемнайсет. Не съм се връщал от тогава, но…
	— Тежко е да загубите брат.
	— Макар и да не го познавах добре. Той беше на осем или девет години, когато заминах.
	— Седнете, господин майор.
	— Не, благодаря. Няма да ви задържам. — Той погледна към топката в ръката на Зейн. — Гледал съм ваши мачове едно време. Играете ли още?
	— Не — отвърна Зейн и остави топката.
	— Жалко. Господин Уокър…
	— Зейн.
	— Зейн, чух какво разказаха родителите ми и полицейският началник. Няма как да говоря с вдовицата на Клинт, тъй като… не е в града. Заминавам веднага след погребението и преди това искам да чуя какво имаш ти да кажеш.
	— Вдовицата на брат ви ми е клиент. Мога да кажа само, че в момента е на сигурно място. Наложи се да отиде там, защото брат ви я е пребил. И не само вечерта на трети юли, биел я е редовно. Дойде при мен за помощ и аз й помогнах.
	— Тя е по-малката сестра на Али Абът, нали? Познавах Али бегло, докато живеех тук.
	— Точно така.
	— Родителите ми твърдят, че Клинт никога не й е посягал, но пък ги чух и да казват, че я пляскал, само когато си го е заслужавала. — Бо стисна устни. — Женен съм и имам две дъщери. Няма да допусна някой да им посегне. Аз не съм като братята и родителите си.
	— Аз също не съм като родителите си.
	Бо кимна.
	— Чух за случилото се. Нашите твърдят, че си имал връзка с жената на Клинт.
	— Виждал съм Трейси два пъти, откакто се прибрах в Лейквю. Първия път, когато Клинт дойде с нея в кантората ми с надеждата да заведе дело срещу съседите си.
	— Семейство Маконъл ли?
	— Да. Не остана никак доволен, когато отказах да поема случая му. Втория път я видях, когато отидох до дома им, защото бях видял признаци, че е малтретирана. Тя отказа да говори с мен, но й оставих визитката си. Имам сериозна приятелка. Трейси ми е просто клиент.
	— Приятелката ви, Дарби Макрей, тя ли беше с вас през онази нощ?
	— Точно така.
	— Клинт е надраскал и нейната къща. И е стрелял по прозорците, тоест вратата — поправи се той — на втория етаж, където сега има дъски.
	— Доказателствата сочат, че брат ви е извършил всичко това. Не знам кой го е убил, майоре, дали е бил приятел или враг, дали е било умишлено или случайно. Но знам какво се случи в дома ми, докато жената, която обичам, се събуди от куршумите от пушката на Клинт, които се забиваха в стената на по-малко от метър над главата й.
	— Клинт беше изтърсакът на семейството, както казваше баща ми. И го биеше за щяло и не щяло. Това не е оправдание за поведението му — вярвам ти. Но начинът, по който беше възпитан, го озлоби.
	— Двамата сте израснали под един покрив.
	— Аз се измъкнах — отвърна простичко Бо. — Армията не само ми даде възможности в живота, а и ме спаси. Ти също си имал тежко детство, но изглежда двамата с теб сме избрали различен път от тримата ми братя.
	— Мен ме спасиха близките ми. Сестра ми, леля ми, нейният мъж, баба и дядо.
	— Помня баба ти и дядо ти — каза тихо Бо. — Те са добри хора. Не мога да кажа същото за моето семейство, но ще бъда до тях, когато погребват малкия ми брат. А сега ще те погледна в очите и ще се извиня за стореното от него.
	— Не е нужно.
	— За мен е важно. Може би ако се бях задържал по-дълго, щях да му помогна да стане различен човек. Но спасих себе си и не съжалявам. Единият от братята ми е в затвора, другият прилича толкова на баща ми, че едва ги различавам. А сега погребваме третия преди още да е навършил трийсет години.
	— Съжалявам. Нямах намерение да го казвам, защото нямаше да е искрено. Но сега мога да съм напълно честен. Съжалявам, Бо.
	— Благодаря. Искам да платя за щетите, нанесени от брат ми на кантората и на къщата на госпожица Макрей.
	— В никакъв случай.
	— Ако не приемеш това, тогава нека поне платя таксата на Трейси.
	— Поех случая й на доброволни начала.
	Бо въздъхна и потри чело.
	— Не дължиш нищо на мен и семейството ми. Трябва да получите някаква компенсация. Искам справедливост за смъртта на Клинт. Надявам се убиецът му да бъде заловен, осъден и наказан. Но трябва да получите компенсация за стореното от Клинт и държа аз да поема разходите.
	— Остави ми телефон за връзка и след няколко дни ще ти изпратя адреса на приюта. Можеш да им направиш дарение.
	Бо затвори очи за миг и кимна.
	— Съгласен съм. — Той извади портфейла си и му подаде визитна картичка. — Свържи се с мен, когато ти е удобно. Отивам да изпълня дълга си към семейството, след което се връщам при жена си и дъщерите. Повече няма да се върна тук.
	Двамата си стиснаха ръце.
	— Благодаря, че се съгласи да поговорим.
	— Аз също и ви благодаря за службата, майор Дрейпър.
	Бо тръгна към колата си, но се спря и погледна назад.
	— Трябва да си бил на не повече от тринайсет-четиринайсет години, когато заминах.
	— Да, там някъде.
	— Беше много добър бейзболист.
	Зейн го изпрати с поглед надолу по пътя и взе топката.
	Може би армията беше спасила живота на Бо Дрейпър и го беше изградила като личност, но това нямаше да се случи, ако не беше взел решението да замине.
	— Не е важно само кои са родителите ти и как са те възпитали — каза тихо Зейн и потърка топката. — Важно и как ти ще постъпиш.
	Той остави топката и отвори лаптопа отново. Трябваше да направи всичко по силите си, за да защити близките си.


>>	28.

	Емили спря пред бунгалото с по-малкия си син около девет часа сутринта. Двамата с Броуди свалиха от колата чисти чаршафи и кърпи, сапуни, шампоан, лосиони и торбите с покупки, които гостът беше поръчал.
	Броуди не обичаше да става рано и мърмореше навъсено, докато пренасяха вещите.
	— Когато аз поема бизнеса, няма да чистя бунгалата.
	Емили изсумтя развеселено.
	— Така ли? Да видим как ще се справиш тогава, приятелю.
	Тъй като през прозореца се чуваше звукът от телевизора и на вратата не беше окачена табелка да не го безпокоят, Емили премести товара си в едната ръка и с другата почука на вратата. Професионалната усмивка беше на лицето й, когато гостът отвори.
	— Добро утро, господин Бингли. Удобно ли е да почистим?
	Мъжът се усмихна лъчезарно.
	— Винаги е удобно, стига да не чистя аз. Мислех, че Джейни отговаря за бунгалото.
	— Майка й се спънала и си счупила крака тази сутрин, затова ние я заместваме.
	— Много неприятно. Как си, юнако?
	Броуди едва се сдържа да не изсумти, но каза любезно:
	— Добре, господине. — Занесе покупките направо в кухнята. — Искате ли да проверим поръчката, за да се уверим, че всичко е налице?
	— Няма нужда.
	— Броуди, извади покупките от торбите и закачи касовата бележка на таблото.
	Любезният тон се изпари на мига.
	— Знам какво да правя, мамо. — Все едно не беше носил покупки на гостите хиляди пъти.
	— Добре, тогава изнеси боклука. Аз ще се заема със спалнята, ако няма да ви пречим, разбира се, господин Бингли.
	— Хубавото на писането е, че можеш да го правиш навсякъде. Ще изляза с лаптопа на верандата, за да не ви се пречкам. Да видим дали гледката ще ме вдъхнови.
	Жената изглеждаше добре за стара чанта, помисли си той, докато изключваше лаптопа от зарядното. Имаше хубав задник, но циците й сигурно бяха увиснали, след като имаше две деца. Освен това беше омъжена за местно ченге, тъй че нямаше да я закача.
	Сополанкото не изглеждаше никак доволен от задачите си. Напълно разбираемо. Разнасяне на покупки, чистене — все женска работа.
	— Сигурно предпочиташ да излизаш с приятели вместо да чистиш бунгалата?
	Броуди сви рамене.
	— Така е в семейния бизнес. — Той прибра кутия с мляко и бутилка със сок от манго в хладилника и погледна към книгата на кухненската маса.
	Изведнъж настроението му се подобри.
	— Знам, че тази спечели „Пулицър“, но „Улица «Консервна»“ ми хареса повече.
	— Моля?
	— Мен ако питате, тази е много потискаща. Мама харесва най-много „На изток от рая“. Много е добра, но на мен любима ми е „Улица «Консервна»“.
	Мъжът го изгледа с недоумение.
	— Браво на теб.
	Броуди го изгледа изпитателно.
	— Братовчед ми ме запали по Върджил Флауърс, много е готин. Това лято смятам да изгълтам цялата поредица на Санфорд.
	— Не гледам телевизия — отвърна Бингли, изнесе лаптопа на верандата и пресече всякакви опити за по-нататъшен разговор.
	Замислен, Броуди извади останалите покупки, които Бингли го мързеше да отиде да купи сам.
	Тъй като си знаеше задълженията — и познаваше добре майка си — сложи в съдомиялната съдовете от закуска, които Бингли беше натрупал. После, по план, трябваше да изхвърли кофата за боклук от кухнята в големия найлонов чувал. Забеляза, че Бингли не е отделил отпадъците за рециклиране във втората кофа.
	След като хвърли неодобрителен поглед към входната врата, Броуди свърши и тази работа, след което замъкна чувала в спалнята. Майка му вече беше свалила чаршафите от леглото и ги беше прибрала заедно с мръсните кърпи в чувала за пране.
	Броуди понечи да каже нещо, но видя отворените прозорци и млъкна. Застла леглото с чисти чаршафи — предпочиташе тази задача пред чистенето на тоалетните. Гадост!
	Знаеше, че не бива, но открехна чекмеджето на нощното шкафче. Презервативи. Отвори чекмеджето на шкафчето от другата страна. Празно.
	Довърши задачите си — изпразни останалите кошчета, избърса праха, занесе чашата и чинията от нощното шкафче в съдомиялната.
	Избърса подовете в двете спални, макар да изглеждаше, че Бингли не е стъпвал във втората стая, и остави майка му да се заеме с втората баня, докато той бършеше праха в дневната.
	Набрал инерция, измете задното дворче и провери дали в саксиите има достатъчно вода, докато майка му чистеше в кухнята.
	След по-малко от час приключиха — изнесоха чаршафите и кърпите за пране, боклука, отпадъците за рециклиране. Броуди забеляза, че вместо да пише, Бингли играе на игра, преди бързо да включи скрийнсейвъра.
	— Приключихме. Приятен ден.
	— И на вас — обърна се Бингли към Емили. — Тук е толкова спокойно. Забравих да ви похваля за прекрасните градини. Справили сте се отлично.
	— Де да можех да приема комплимента. Всичко това е дело на Дарби Макрей и хората й от „Планинско озеленяване“. Оставихме ви нова брошура за пазаруване на таблото до касовата бележка от днес. Обадете се, ако имате нужда от нещо.
	— Разбира се. Ако успея да довърша страниците, които съм си определил за днес, довечера може да изляза да карам каяк.
	— В такъв случай не забравяйте купона за отстъпка от цената на лодките. В папката с информацията е. Приятно писане.
	Броуди изчака да се качат в колата и майка му да запали двигателя.
	— Пише, задника ми.
	— Броуди Майкъл Келър!
	— Сериозно говоря, мамо. Играеше игрички на лаптопа.
	— И какво толкова? Почивал си е или се е разсейвал, докато чистехме.
	Но Броуди не се отказа.
	— Щом е писател, защо си мисли, че Върджил Флауърс е телевизионен сериал?
	— Не всички четат криминални романи, дори писателите.
	Броуди просто поклати глава, докато Емили караше към следващото бунгало в списъка.
	— Не, няма начин, мамо. Нали уж е преподавател по литература в колеж? Но когато споменах за „Улица «Консервна»“ и „На изток от рая“ — защото на масата видях „Гроздовете на гнева“ — той изобщо не разбра за какво говоря.
	— Заблудил си се.
	— Да бе. — Когато Емили спря пред следващото бунгало, Броуди се завъртя на седалката и я погледна гневно. — Не съм се заблудил. И щом е писател и преподавател по литература, защо в цялото бунгало има само една книга?
	— Сигурно използва електронен четец, киндъл например.
	— Не видях киндъл. Освен това ти зяпаше дупето, когато влезе в спалнята.
	— Боже! Тогава да викнем баща ти да го арестува.
	— Не ми хареса как те огледа — промърмори сериозно Броуди. — Изобщо, той не ми харесва.
	— Броуди, не е нужно да харесваме гостите. Просто трябва да им осигурим приятен престой. И това ще направим сега в бунгалото на семейство Кембъл. Четирима души, включително две деца под десетгодишна възраст. Затова се приготви за по-сериозно чистене.
	Броуди имаше какво още да й каже, но тъй като майка му не го разбираше изобщо, може би трябваше да се обърне към баща си.
	Почистиха още три бунгала — бунгалото на семейство Кембъл беше най-мръсното — след което Броуди отиде с колелото до града. Стигна до участъка, но се поколеба. Баща му щеше да го изслуша, в това нямаше съмнение. И най-вероятно щеше да каже на майка му. А тя щеше да му чете конско. Тогава май не беше добра идея да говори и с баща си — поне засега — но искаше да говори с някой близък, за предпочитане роднина, който е добре познава злосторниците и лъжците.
	Роднина, възрастен, _адвокат_. Човек, прибирал престъпници зад решетките. Обърна колелото към кантората на Зейн.
	Сградата изглеждаше добре. Не беше виждал надписите на Клинт Дрейпър, но негов приятел ги беше снимал и му ги показа.
	Клинт Дрейпър беше един от злодеите, с които Сайлъс и Зейн си бяха имали работа. Но сега беше мъртъв, тъй че нямаше да създава повече неприятности.
	Остави колелото отпред и влезе. Госпожа Картър вдигна очи от компютъра — тя едва ли играеше скапани стари игри.
	— Здравей, Броуди.
	— Здравейте, госпожо Картър.
	— Правни проблеми ли имаш?
	Броуди се усмихна, защото това се очакваше от него.
	— Не, но бих искал да поговоря със Зейн.
	— Имаш късмет. Разполага с половин час преди да дойде следващият клиент. В кабинета си е.
	Гретчен, която беше много красива — би зяпал дупето й, както онова нищожество гледаше майка му — влезе в приемната с дебела папка.
	— Здравей, Броуди.
	— Здравей. Отивам да видя Зейн.
	— Чудесно. Би ли му предал, че копирах документите, за които помоли?
	— Добре.
	Той спря пред вратата на Зейн и го видя, че седи зад бюрото и гледа намръщено екрана на компютъра. _И той не играе на игри_, помисли си Броуди.
	Почука на рамката на вратата.
	— Здрасти, Зейн.
	— Здравей, Броуди.
	Забеляза, че Зейн вдигна очи от екрана без колебание. Някои възрастни се преструваха, че слушат, но всъщност си мислеха за други неща. Дори родителите му правеха така понякога, докато не им привлечеше вниманието.
	— Исках да поговорим.
	— Разбира се, заповядай, седни. Какво има?
	— Не съм сигурен. Но мама отказа да ме изслуша, тъй че… Майката на Джейни си счупи крака.
	— Разбрах. Морийн чула и ми каза.
	— Много неприятно. Трябваше да помогна на мама с чистенето на бунгалата, защото Джейни си взе почивен ден. Не ми пречи, но когато аз поема бизнеса, ще наема повече персонал. Та, чистехме бунгалото на един тип, който уж е преподавател по литература в колеж и пише книга.
	— Защо казваш „уж“?
	Да, Зейн го слушаше внимателно.
	— Да. Ако на масата ти седи „Гроздовете на гнева“, а аз ти кажа, че предпочитам „Улица «Консервна»“, какво ще отговориш?
	— Бих казал, че макар да се смята за шедьовър, съм съгласен с теб. Макар че аз най-много харесвам „Тортила Флет“.
	— Не съм я чел, но разбираш какво имам предвид. Би казал нещо за книгите, а нямаше да ме гледаш с недоумение. И ако наистина си преподавател по литература, ще имаш мнение по въпроса.
	— Съгласен съм, но може просто да не е искал да си бъбри с теб. Може да се е изненадал, че тийнейджър има мнение за книгите на Стайнбек. Не всички хора са разговорливи.
	— Само че той се опитваше да завърже разговор. Нарече ме „юнако“. — Броуди изсумтя. — Прозвуча ужасно снизходително.
	— Добре. — Момчето обича загадки, помисли си Зейн. И тъй като остана заинтригуван от думите на Броуди, Зейн се облегна назад и се завъртя на стола. — Явно много те е подразнил. Какво друго ти направи впечатление?
	— Преди да го попитам за книгите, той погледна дупето на мама.
	— Не знам дали имаш повод за тревога в това отношение. И аз съм се заглеждал по женски дупета и вероятно ще ми се случи и в бъдеще.
	— Не в този смисъл. Гледаше някак си… — Темата го смущаваше и по врата му плъзна руменина. — Зловещо. Зарадвах се, че съм там и мама не е сама с него.
	Първоначалното весело изражение на Зейн се стопи.
	— Добре. Щом този тип те притеснява, ще се погрижим майка ти да не ходи сама в бунгалото му.
	Смущението му беше изместено от облекчение.
	— Ти ми вярваш.
	— Вярвам, че си усетил нещо нередно, и това е достатъчно.
	— Добре, чудесно. Още нещо. След като той реагира, сякаш никога не е чувал за „Улица «Консервна»“, споменах, че братовчед ми — тоест ти — ме е запалил по Върджил Флауърс и смятам да довърша цялата поредица това лято.
	— Флауърс е страхотен.
	— Нали? А той какво отговори? Заяви, че не гледа телевизия, макар в същото време телевизорът му да беше включен.
	— Хм. Е, няма никакъв вкус за книги, но…
	— Той няма никакви книги, Зейн! — Броуди вдигна ръце. — В цялото бунгало имаше една-единствена книга. Проверих, докато чистех. И не открих нищо. И не ми казвай, че има електронен четец, защото няма! Специално огледах. И, не казах на мама и татко, но надзърнах в чекмеджетата.
	— Смятаме го за поверителност между адвокат и клиента му, но знаеш, че не бива да правиш така.
	Броуди знаеше, че не бива, и може би заслужаваше да му четат конско, но побърза да добави:
	— Освен това не пишеше нищо, а играеше игри на компютъра. Мисля, че само се представя за преподавател, и лъже, че пише книга. Но защо му е да лъже за подобно нещо?
	— Не знаем дали наистина лъже, но хората лъжат по какви ли не причини. Откога е в бунгалото?
	— Не знам, а не можах да проверя, защото мама беше на рецепцията. В шкафа имаше бутилка много скъпо уиски, като онова, което дядо подари на татко миналата Коледа. Видях я, докато прибирах покупките. А туристическите му обувки са чисто нови. Не отделя отпадъците за рециклиране, а има специално кошче за тази цел в кухнята! Как може човек, който кара приус, да не събира боклука разделно? Той лъже, Зейн — повтори настойчиво Броуди. — Обикновено лъжат хора, които се укриват. И престъпници. А престъпниците, които се укриват, лъжат най-много, нали? Може би той е убил Клинт Дрейпър и е хвърлил трупа му в езерото.
	— Еха, не бързай със заключенията. Изложи разумни аргументи, но не прекалявай. Как се казва?
	— Бингли. Не знам малкото му име, по дяволите. Ако мама излезе от офиса, мога да проверя на служебния компютър и да разбера.
	Боже, това хлапе няма спирка, помисли си Зейн.
	— Не бързай толкова. Няма смисъл да си навличаш неприятности. — Замислен, Зейн взе бейзболната топка и я завъртя в ръка. — Дойде да споделиш с мен и аз уважавам решението ти. Разбирам, че изпитваш безпокойство. Затова ще се поинтересувам от този тип. Ако се окаже, че е този, за когото се представя, значи няма проблем. Но ако открия нещо съмнително, ще кажа на баща ти.
	— Обещаваш ли?
	Зейн сложи ръка на сърцето си.
	— Може да ми отнеме няколко дни, но обещавам да го проуча. А ти ми обещай, че няма да се приближаваш до бунгалото му.
	— Добре.
	— Обещаваш ли?
	Колебанието на Броуди показа, че не е бил искрен, когато каза „добре“, но ако обещаеше, значи трябваше да удържи на думата си. Броуди постави пръст върху сърцето си.
	За да покаже, че има сериозни намерения, Зейн извади бележника си.
	— Добре, искам да запиша всичко, което знаеш. Бингли, преподавател по литература. Знаеш ли в кой колеж?
	— Някъде на север, но колата е взета под наем. Изглежда горе-долу на твоята възраст. Но не е висок колкото теб. Може би към метър и осемдесет и тежи към… седемдесет килограма. Има руса коса, сравнително дълга, и козя брадичка, сини очи и носи очила.
	Наблюдателен е, помисли си Зейн, докато записваше. Зададе му още няколко въпроса, за да разбере колкото се може повече подробности.
	— Тази информация би трябвало да е достатъчна. — Доволен, Зейн се изправи. — Трябва да извадя нов бележник преди следващият ми клиент да дойде.
	Той отиде при Броуди и протегна ръка, знаеше, че ръкостискането ще скрепи споразумението им. След като го изпрати, седна обратно на бюрото и си записа още някои подробности от разговора.
	Броуди беше умно момче, не само защото се учеше добре. И беше дружелюбен по природа. Но нещо в Бингли беше предизвикало подозрение. И макар да му се струваше малко вероятно някой от гостите в бунгалата край езерото да разбие черепа на Клинт Дрейпър, щеше да изпълни обещанието си.
	За тази цел се нуждаеше от пълно име, адрес и името на колежа, където преподаваше.
	Лесно би открил тази информация, ако попиташе Емили или Лий. Но беше обещал да не им казва и възнамеряваше да удържи на думата си. Остави мисията, когато пристигна следващият клиент, и не успя да се върне към нея до края на деня.
	Но имаше план.
	Тръгна си, докато Морийн и Гретчен затваряха кантората.
	— Утре би трябвало да дойда към единайсет — каза им, сякаш не знаеха графика му. — Едва ли ще се бавя повече от час в съда.
	— Въпреки това първият ти клиент ще дойде чак в един и половина. — Морийн извади дамската си чанта от чекмеджето на бюрото. — Преди това отиди да обядваш.
	— А какво ще кажете да взема храна на идване и тримата да обядваме в задния двор?
	— Съгласна съм. Само не взимай пица.
	— Непоправима си, Морийн. Да речем, че знам нещо, което не ти е известно.
	Тя му хвърли надменен поглед.
	— Дълбоко се съмнявам.
	— В едно от бунгалата на Уокър е отседнал новият Хемингуей и пише литературния си шедьовър.
	Морийн щракна с пръсти.
	— Нищо ново не ми казваш. Преподавател в колеж на север, дошъл заради тишината и вдъхновението. На твоята възраст е. И не е обвързан, защото е тук сам и не носи халка.
	— О, запознах се с него. — Гретчен изключи компютъра си и извади дамската си чанта. — Господин Бингли или по-скоро професор Бингли.
	— Джон Бингли?
	— Не. — Гретчен сбърчи замислена чело. — Не, казваше се… Блейк, Дрейк, Дийк? Нещо от този род. Но не е Джон. Защо питаш?
	— Значи не го познавам — каза Зейн небрежно. — Как се запознахте?
	— Случайно, на улицата, преди няколко дни. Гледаше кантората, както всички минувачи преди да я боядисат. Аз казах нещо, той отговори и така. Попита къде предлагат вкусни пържоли и хубаво вино. Препоръчах му „Гранди“.
	— Чудесен избор.
	След като Морийн и Гретчен си тръгнаха, Зейн заключи и се замисли дали да не отиде до ресторанта и да разпита там за Бингли. Но реши първо да установи какво е малкото му име.
	Докато вървеше към колата, написа съобщение на Дарби.
	— _Прибирам се._
	— _Аз също! В момента се редя на опашка за печено свинско, зелева салата и пържени картофи. Приготви се за пиршество._
	— _Аз ще те чакам със студена бира._
	— _Идвам до двайсет минути._
	Чудесно, помисли си той.
	Потегли към къщи със свален покрив на колата, нетърпелив да разкаже на Дарби за подозренията на Броуди, тъй като тя не попадаше в черния списък на братовчед му. Освен това искаше да чуе мнението й.
	Защото какво необичайно имаше в това, че човек, който кара приус, не изхвърля разделно боклука? Или преподавател по литература да не иска да си бъбри за Стайнбек с тийнейджър?
	Това беше загадка и Зейн осъзна, че иска да я разбули. Напомни му за разследванията и намирането на начин да прибере на топло престъпниците.
	Зави по пътя към къщата и скочи на спирачките.
	Пикапът стоеше по средата на пътя, а до него стоеше Джед Дрейпър.
	Зейн искрено се надяваше, че няма да го застреля на петстотин метра от дома му. Не видя оръжие, когато слезе от колата, но това не означаваше, че не е въоръжен. По-висок беше от Джед с няколко сантиметра и макар той да беше жилав като всички Дрейпър, би могъл да му се противопостави в ръкопашен бой.
	— Препречил си пътя, Джед.
	— А брат ми е закопан в земята.
	— Знам, но не съм виновен аз.
	Джед се приближи със свити юмруци, готов за бой.
	— Мама смята, че си бил ти.
	— Съжалявам, че майка ти изгуби сина си. Сигурно й е ужасно тежко. Но не съм го убил аз.
	— Дори да си го направил, ще те покрият. Целият град би те покрил, когато става въпрос за някой Дрейпър. — Той се изплю. — Затова ще се разберем сега.
	— И какво ще се промени? Ти ще ме удариш, аз ще ти го върна, но Клинт няма да се върне. И аз не съм го убил.
	— Нямаше да е мъртъв, ако не му беше взел жената. Няма значение дали си го хвърлил в езерото. Ако не беше ти, той още щеше да е жив.
	Е, явно няма да се размине без болка и пролята кръв, помисли си Зейн.
	— Клинт щеше да е жив, ако не беше дошъл да стреля по дома ми.
	— Ти си го заслужи, защото си пъхаш носа в семейните ни дела. Какво? Мислиш, че си нещо повече от него ли? Нещо повече от мен?
	Зейн стъпи стабилно на земята и се приготви за схватка.
	— Да, нещо повече съм от вас.
	Избегна първия удар, като се дръпна рязко. След това се завъртя и ритна Джед в слънчевия сплит, като го отблъсна назад, но не успя да го спре. Зейн усети болката от юмрука му в брадичката си и вложи гнева си в поредица от ответни удари. С първия разби устата на Джед.
	Джед оголи окървавени зъби и се спусна към него като разярен бик.
	Груба грешка, помисли си Зейн и просто се отмести от пътя му, но в същото време с лявата ръка го фрасна в челюстта.
	— Няма смисъл да продължаваме — каза му той, но Джед тръсна глава.
	И това беше неговата грешка — не се възползва от преимуществото си. Джед го удари и Зейн си спомни думите на Дейв към едно момче, което трябваше да се научи да се бие.
	_Извън ринга битките нямат правила._
	Зейн вкуси собствената си кръв и нападна.


	Дарби пееше заедно с Лейди Гага, а Зод шаваше на седалката до нея по пътя към къщи. Денят беше прекрасен и тя нямаше търпение да го завърши с прекрасна вечер.
	Натисна рязко спирачките, а Зод изскимтя възмутено. Изскочи от пикапа и извади телефона от джоба си, докато тичаше към колата на Зейн, до която мъж с окървавено лице замахваше с юмрук към него.
	Зейн изръмжа:
	— Не викай полиция!
	И в мига, в който се разсея, юмрукът го удари.
	Дарби почти усети болката. Стисна телефона, а кучето нададе вой, който заглуши страшния звук от кокалчета, удрящи плът и кости.
	Спря, пое си дълбоко въздух и се сдържа да не набере номера на полицията само защото виждаше, че поне засега Зейн има преимущество. Притежаваше добра техника, забеляза тя, и понасяше добре ударите на противника. Но ако не сложеше край на боя в скоро време, тя щеше да се намеси.
	Запъхтян, с подуто око, Джед започна да обикаля в кръг и се престори, че замахва.
	— След като приключа с теб, ще пробвам как е на вкус кучката.
	Зейн сякаш чу писъците на малката си сестра, видя как баща им я влачи за косата. С този образ пред очите, се спусна яростно напред. Не обръщаше внимание на точните попадения на Джед, а се съсредоточи върху образа и започна да го изтласква назад. Ударите на Джед станаха неточни и той започна да се олюлява, но не се отказваше и продължаваше да замахва на посоки, докато накрая коленете му се огънаха. Когато падна, за миг на Зейн му се прииска да му се нахвърли и да изкара всичкия си гняв върху него.
	Но не беше като баща си.
	Никога нямаше да стане като него.
	Затова стъпи върху гърдите на Джед, за да му попречи да стане.
	— Не мърдай. Не мърдай, за бога, и се замисли малко. Бия се по-добре от теб и несъмнено осъзнаваш, че се бия по-добре от Клинт. Защо да му разбивам главата с камък, след като мога да го надвия с юмруци? — Зейн се наведе и се вгледа в отеклите му посинени очи. — А ако бях от онези, които трошат глави с камъни, ти щеше да си мъртъв като брат си. Знаеш, че не съм го убил аз.
	— Тогава кой е бил?
	— Не знам, но ще разбера. Който и да е бил, е извършил убийство на моята земя, а това е заплаха за жената, която обичам и с която искам да прекарам остатъка от живота си. Няма да се спра, докато не го открия.
	Зейн се изправи и погледна надолу към Джед със смесица от отвращение и жалост.
	— Нямам никаква вина. Ако отново ме нападнеш, няма да се отървеш така леко. А ако само погледнеш жена ми или някой от семейството ми, лошо ти се пише. Не притеснявай Трейси и нейните близки, защото ще си изпатиш. Разбра ли?
	— Брат ми е мъртъв.
	— Така е. И като се биеш и свършиш зад решетките — а аз ще се погрижа да се озовеш там — няма да промениш този факт. Сега ставай и се махай от земята ми. И повече не се връщай.
	Дарби мълчаливо се качи в пикапа си, премести го встрани от пътя и изчака Джед да се изправи на крака. Той дори не я погледна, когато мина с колата си покрай нея.
	Зейн избърса кръвта от лицето си с длан и се усмихна немощно.
	— Е, как мина денят ти?


>>	29.

	Веднага щом влязоха в къщата, Дарби нареди на Зейн да седне и му донесе торбичка с лед и бира.
	— Най-добрата жена на света — заяви Зейн, но сгърчи лице от болка и пийна глътка бира.
	— Отивам да донеса превързочни материали. Боже, Уокър, изглеждаш ужасно.
	— Но видя ли другия тип?
	— Да. Ще си поговорим за него. Седни. — Дарби също си взе бира и отиде за превръзки.
	Зейн погледна към кучето, което го гледаше с очи, изпълнени с обич и загриженост.
	— Не е чак толкова зле, нали?
	Но когато сложи леда върху лявото си око, изсъска от болка.
	— Човек забравя колко много боли. Мамка му. Утре сутринта трябва да съм в съда. О, не е нищо сериозно, Ваша Чест. Просто се сбих с брата на един тип, когото убиха в двора ми. Нищо сериозно.
	_Мамка му_, помисли си и надигна бирата.
	— Утре сутринта имам дело в съда — каза той на Дарби, когато се върна.
	Тя остави аптечката, отиде до мивката и намокри кърпа със студена вода.
	— Истината ли ще кажеш, или ще излъжеш?
	— Адвокат съм, мога и двете едновременно. Но не изглежда чак толкова зле, нали?
	— Лявото ти око е насинено. Не е успял да уцели дясното. Мога да залепя лепенка върху раната над окото. Челюстта ти е натъртена и одраскана, пак от лявата страна. Трябва да поработиш върху левия гард. Лявата ти буза е одрана. И върху нея мога да сложа лепенка, но май ще трябва да ти направят рентгенова снимка.
	— Нямам счупени кости, знам какво е усещането.
	Тъй като и тя добре познаваше симптомите, кимна.
	— Виждаш ли размазано? Гади ли ти се?
	— Не.
	Дарби невъзмутимо нареди:
	— Съблечи ризата, за да видим в какво състояние е тялото ти.
	Зейн тръгна да се съблича, но изсъска отново.
	— Добре де. Уцели ме на няколко пъти.
	— Не просто няколко пъти. В началото не си оказал сериозна съпротива, нали?
	Зейн я остави да му съблече ризата.
	— Брат му е мъртъв.
	— И това няма да се промени, ако го оставиш да те набие. Ударил те е и в ребрата.
	Зейн я хвана за ръката, преди да го е опипала, за да провери за счупвания.
	— Сърдиш ли ми се?
	— Не, защо?
	Погали я с пръст по бузата.
	— Изглеждаш ядосана.
	— Ядосана съм, но не на теб. Ядосах се, защото се е наложило да се биеш с някакъв идиот, когото дори не бях виждала до днес. Наложи ребрата с лед, докато нахраня кучето.
	Тя сипа храна на Зод и отвори кухненската врата.
	— Каза ми да не се обаждам на Лий, защото искаше да те удари няколко пъти. Нападна го чак след като заговори по мой адрес.
	— Права си.
	Тя се обърна към него с гневно и тъжно изражение.
	— Не сме виновни ние, Зейн.
	— Скъпа, знам. Струва ми се, че той дори не е харесвал Клинт особено, но са братя. Не беше въоръжен. Вероятно е искал да ме накара да си призная с юмруци, но съм убеден, че когато си тръгна, вече осъзнаваше, че не съм го убил аз.
	— Ако отново попаднеш в подобна ситуация, не искам да си така безучастен.
	— Няма. — Зейн раздвижи леко челюст. — Особено ако на следващия ден трябва да се явя в съда.
	Дарби ужасно се подразни, че се възхищава на постъпката му. Изстиска мократа кърпа в купа.
	— Дай да ти почистя лицето.
	Пипа внимателно, но непоколебимо, помисли си той. И не пребледня погнусена, когато изстиска кръвта от кърпата. Наблюдаваше я, докато бършеше лицето му, колко дълбоки и тъмни бяха сините й очи. Миришеше на пръст и растения.
	— Малко се увлякох, когато заговорих за плановете до края на живота си — каза той колебливо.
	— Сега ще започне да щипе — предупреди го тя, когато напои памук със спирт.
	Зейн ругаеше под нос, докато тя промиваше раните.
	— Защо лечението винаги е по-болезнено от причината за нараняването?
	— Може би за да ни напомня, че не бива да се бием. Това юридически издържано ли е? — Внимателно залепи лейкопласт върху раната над лявото му око. — Та говореше, че си се увлякъл.
	— Възнамерявах да ти дам повече време преди да заговоря за обвързване до живот. Но бях ужасно разпален в онзи момент.
	— Добре. — Когато тя взе бинта, Зейн отново я хвана за ръката.
	— Искаш ли след време да имаме деца, Дарби? Да се оженим, да остареем заедно.
	Тя опря чело в неговото.
	— Все още не съм сигурна, когато стане въпрос за брак, но искам деца, а и вече живеем заедно.
	— Бракът е просто един вид договор.
	Тя го погледна в очите.
	— Не е.
	— Но се справяме добре, въпреки неприятностите, нали?
	— Според мен се справяме отлично.
	Тя се наведе към него и докосна с устни всяка драскотина и синина по лицето му.
	— Питах се кога ще стигнем до тази част.
	— Първо трябваше да се успокоя, защото много се ядосах. Не на теб. Сериозно говоря. Да не си играл бокс в колежа?
	— Малко. Лакътят ми създаваше проблеми.
	Тя отиде да изхвърли мръсната вода.
	— Мога да ти дам някои указания, които ще компенсират травмата.
	— Колко си услужлива.
	— Винаги. Зейн, трябва да кажеш на Лий. Не те карам да повдигаш обвинения, нито да пращаш Лий да се разправя с този тип, но е добре да знае.
	— Ясно ми е. — И вече мислеше как да повдигне въпроса. — Не ми е приятно, но знам, че се налага.
	— И без друго, когато те видят утре, ще разберат, че си се бил. — Дарби стана да донесе ибупрофен и чаша вода. — Кажи му, за да ти отпадне тази грижа. После ще хапнем печено свинско и ще отворим по още една бира.
	— Не ми оставяш друг избор освен да те обичам до полуда.
	— Страхотна партия съм. Обади му се и поговорете. Аз ще претопля вечерята.
	Когато се обади на Лий — трябваше да се досети — той настоя да дойде да види Зейн лично. Което означаваше, че Емили и момчетата също дойдоха. И понеже Емили държеше да каже на Брит, пристигнаха и останалите. Добре че Сайлъс и сестра му донесоха още храна.
	И така, сбиването доведе до неочаквано семейно събиране. Дарби гледаше как Одра целува раните на Зейн, „за да му мине като на кученце“, и се сгушва в него успокоително.
	Като единствено дете на самотна майка, не беше присъствала на големи семейни сбирки. Но сега реши, че те са едно от предимствата във връзката й със Зейн.
	Дори когато Брит я повика настрани, под предлог че има нужда от съвет за градината, и я изведе в предния двор.
	— Исках само да попитам дали си добре.
	— Зейн е целият в синини…
	— Знам какво ти се е случило преди години, наред с неприятностите от последните няколко месеца. Ако имаш нужда да поговориш с някого — само като приятелки — аз съм насреща.
	— Тогава ще бъда честна с теб. За момент изпаднах в паника, когато видях Зейн да се бие с поредния Дрейпър. Трябваше да овладея страха, защото не помага с нищо. Но след това останах впечатлена, защото колкото и зле да изглежда Зейн в момента, той държеше положението под контрол. — Тя погледна към езерото, избледняващо под гаснещата светлина. — Мога да се грижа за себе си и това е много важно за мен. Знам и че Зейн може да се грижи за себе си, а и за мен, ако се наложи.
	— Така е — съгласи се Брит. — Двамата израснахме в ужасен дом, но винаги можех да разчитам на него. Затова те разбирам напълно. Но ако отново изпаднеш в паника, ми се обади.
	— Надявам се неприятностите скоро да приключат. — Тя посочи татуировката на тила си. — Време е за малко спокойствие.
	Докато Дарби разговаряше с Брит навън, Зейн повика Броуди и под предлог, че ще разхождат кучето, го заведе в гората.
	— Исках да те помоля за разрешение да разкажа на Дарби за подозренията ти.
	— Ами, не знам…
	— Изслушай ме. Да речем, че си прав и на онзи тип не му е чиста работата. Тя също живее тук. Освен това искам да чуя мнението й по въпроса. Ако я помоля да го запази в тайна, на никого няма да каже.
	— Но трябва да се закълне.
	— Разбира се.
	— Добре. Но не казвай на никой друг.
	— Обещавам. Успях да открия нещо за малкото му име без никой да разбере.
	— Наистина ли?
	Възхищението в гласа на момчето го поласка.
	— Да. След като всички се разотидат, ще продължа проучването. Не мога да обещая нищо, Броуди, но поне имам отправна точка. Сега ме чуй внимателно. Ако открия нещо незаконно или тревожно, трябва да кажем на баща ти.
	Броуди кимна решително.
	— Намериш ли доказателства, ще говорим с него.
	— Разбрахме се. — Двамата пукнаха юмруци. — Би ли ми показал къде е убит Клинт Дрейпър?
	— Не.
	— Ех, човече. — Броуди ритна буца пръст. — А ще ми покажеш ли как повали брат му?
	Зейн се престори, че замахва, и хвана Броуди за врата.
	— Хайде да се връщаме.


	Почти отложи разговора с Дарби, защото близките му си тръгнаха чак след девет. Но тъй като искаше да започне издирването, прецени, че се нуждае от нейния съвет.
	Прокара ръка през късата й коса, когато седнаха за малко под светлината на градинските лампи.
	— Имам клиент, който ми разреши да споделя нещо с теб, при условие че няма да казваш на никого.
	— Защо му е на клиента да… — Дарби замлъкна, когато той я помоли с поглед да го изслуша. — Добре, и думичка няма да обеля.
	— Клиентът иска да се закълнеш.
	— Предай на клиента си — който и да е той, че тържествено се заклевам да пазя тайната. Е, какъв е проблемът?
	— Да се разходим. Ще се схвана, ако не се раздвижа.
	— И без друго ще се схванеш през нощта, но все пак да се разтъпчем.
	Лунният сърп, тънък като нокът, сияеше сред звездното небе. Кучето подтичваше покрай тях, като от време на време спираше и скачаше да улови светулките. Жасминът, който Дарби беше насадила, изпълваше въздуха със силен аромат. И сред спокойствието на тихата лятна нощ Зейн й разказа странната история.
	Дарби го прекъсна на няколко пъти, за да поиска разяснения и да зададе допълнителни въпроси.
	Когато Зейн свърши разказа, бяха заобиколили къщата и отново се намираха пред предния вход. Седнаха на верандата и се вгледаха в сребристите отблясъци на луната по повърхността на езерото.
	— Момчето има добре развита интуиция — заключи Дарби. — Има много несъответствия. Как може да има само една книга? Няма начин, като се има предвид с какво уж се занимава и защо уж е дошъл тук. Но е възможно и Броуди просто да не е видял електронния четец.
	— Напълно — съгласи се Зейн.
	— Може да чете и на лаптопа, но ми е трудно да повярвам, че преподавател по литература е взел само една-единствена книга за продължителен престой тук.
	— Съгласен съм.
	— Също така е възможно да не го е грижа за опазването на околната среда, а просто цената на приуса да е била изгодна. Всичко може да се разгледа от друг ъгъл.
	— Не само може, но някои от нас си изкарват хляба с това — рече Зейн.
	— Но пък… Преподавателите по литература са прекарали доста време в изучаване и преподаване на американска класика. Не е възможно да не знае кой е Джон Стайнбек. Относно криминалните романи? Може просто да е сноб, но тогава защо просто не попита кой е Върджил Флауърс? И като вземем всичко това предвид, действително изглежда, че има нещо гнило. Какво ще правиш сега?
	— Оказа се, че Гретчен го срещнала случайно на улицата. И по коварен и незабележим начин успях да науча името му. Тоест почти. Според нея, той се казва Блейк, Дрейк или Дийк Бингли. И тъй като не знам в кой град и учебно заведение на север твърди, че преподава, ще започна с това.
	— И ще търсиш до края на живота си. Почакай.
	Дарби извади телефона си и вдигна пръст преди Зейн да възрази.
	— Емили, извинявай. Заради боксовия мач на Зейн забравих да изпратя някой от хората си да нагледа цветята около бунгалата. Мислех да започна от пето бунгало и да продължа нататък. То заето ли е? — Дарби вмъкваше по някое „да“, докато слушаше отговора на Емили. — Тогава ще дойдем преди обед. Освен ако гостът няма да си тръгне скоро. Не? О, наистина ли? Още един янки. Откъде е? — Тя хвърли на Зейн самодоволна усмивка. — Ню Йорк. В такъв случай ще се постараем да не го притесняваме. Да, пак ще го наложа с лед преди лягане. Да, разбира се. Добре, до утре. — Затвори телефона. — Нарече го „господин Бингли“ и щеше да прозвучи странно, ако бях попитала за малкото му име. Но каза, че пише роман и е от Ню Йорк.
	— Тази информация ще ми е от помощ.
	— Сега ще трябва да изпратя някой там, а аз да се отбия до рецепцията и да й покажа кои растения в каменната градина са плевели, но това е включено в услугата. — Дарби стана и протегна ръка. — Ела да ти наложа раните с лед и можеш да се залавяш за работа. А аз най-накрая ще се изкъпя и ще прегледам счетоводната книга.
	И той трябваше да се изкъпе, но за съжаление не можеше да се забавлява в банята с нея.
	Когато приключи, Зейн беше готов за нови торбички с лед и още ибупрофен. Както и да се премести с лаптопа в леглото.
	Дарби вдигна глава от сметките след час — несъмнено, за да провери как е той.
	— Как върви?
	— Бавно. — Той прокара пръсти през косата си. — В Ню Йорк има над сто висши учебни заведения.
	— Не се учудвам.
	— Дори да елиминирам специализираните академии за танцово изкуство, медицина, мода, право и други подобни, пак остават огромен брой. И тъй като е възможно да е преувеличил титлата си, освен професорите, трябва да прегледам целия преподавателски състав. Досега не намерих нито един Блейк, Дрейк или Дийк. Но има още много колежи, които не съм проверил. — Понеже започна да се схваща, стана от леглото и въпреки болките, се разтъпка. — Много по-бързо щеше да върви, ако имах помощник, дори стажант.
	— Аз нямам опит в тази сфера, но мога да ти помогна, свърших с моите бумаги. А и ми е интересно. Иска ми се Броуди да се окаже прав. Което е странно.
	— А още по-странното е, че и аз съм на негова страна. Но ти трябва да ставаш след… шест часа и половина.
	— И без друго ще се събудя. Но мога да отделя половин час, преди да си легна. Същото важи и за теб, Уокър. — Тя приглади разрошената си коса. — По-уморен си отколкото предполагаш.
	— Чувствам се доста уморен — призна той. — Добре, половин час.
	След като трийсетте минути изтекоха, Дарби заяви, че трябва да си лягат. А той отиде да пусне кучето навън за малко, защото трябваше да се раздвижи.
	Когато се върнаха, Зод замъкна поредния чорап до постелката си, а Дарби вече беше заспала. Зейн легна до нея с пъшкане и охкане заради болките, взе ръката й и я притисна до бузата си.
	— Не ме карай да чакам прекалено дълго, скъпа.


	Докато Зейн спеше неспокойно, мъжът, представящ се с името Бингли, пиеше уиски и крачеше из бунгалото. Никак не му се понрави начина, по който го гледаше малкият сополанко. Цял ден това не му даваше мира и дори го подтикна да мине с колата покрай къщата на хлапака с надеждата да го хване навън.
	Да го примами в колата и да се разправи с него.
	Но не го видя и сега съзнаваше, че е било за добро.
	Второ тяло в езерото щеше да привлече прекалено много внимание, особено ако е дете. И без друго остана тук повече отколкото бе разумно, сега го осъзнаваше. Позволи удоволствието от приближаването към крайната цел да го задържи в този селяндурски град. При това дори не беше отседнал в самия град, а живееше в проклетата гора. Трябваше да приключва и да се маха.
	След като изпълнеше целта си, щеше да се качи в нелепата екологична кола и преди дори някой да разбере какво се е случило, вече да е на стотици километри от тук. Щеше да остави колата на дългосрочен паркинг на летището, където стоеше паркирана истинската му кола. Щеше да изчака да се стъмни, да се промъкне вкъщи и да подстриже косата и брадата.
	И да приключи с тази история.
	Но сега му предстоеше работа. Искаше да избърше всеки сантиметър от бунгалото, за всеки случай.
	След това щеше да носи ръкавици.


	Дарби се събуди точно в шест часа, стана от леглото и по навик се облече в банята, за да не събуди Зейн.
	— Не се тревожи — промърмори той. — Буден съм.
	— Боли ли те?
	— На следващия ден винаги боли повече. — Усети ръката й в косата си и се надигна да светне лампата.
	— Отивам да ти донеса лед и болкоуспокояващи.
	— Недей. И без друго трябва да се раздвижа.
	— Не бързай. Аз ще ги донеса.
	Дарби излезе — Зейн вече не се учудваше на спокойствието, с което се разхождаше гола из къщата — и той спусна крака на пода.
	— И по-тежки наранявания съм имал. Много по-лоши. — Изправи се и издиша шумно. — Но тогава бях по-млад.
	Отново седна.
	Замисли се дали да не поиска отлагане на делото и обмисли последиците от явяването в съда с насинено око. Щеше да разсее присъстващите… може би съдията щеше да прояви съчувствие. А може би не.
	— Не бъди такъв страхливец. Ще издържиш пътя до Ашвил и един час в съда.
	Преди да успее отново да стане, Дарби се върна с леда и хапчетата и го огледа.
	— С всяка изминала секунда изглеждаш все по-зле.
	— Благодаря.
	— Е, след малко ще се видиш в огледалото. — Тя постави торбата с леда върху лявата половина на лицето му и му даде да изпие хапчетата.
	— Но пък болногледачката е много секси.
	— Няма по-секси от мен. Мога да се обадя на Рой и да го помоля да раздаде задачите, а аз да остана да се грижа за теб.
	— Просто трябва да се раздвижа.
	— Успя ли изобщо да поспиш?
	— Малко. Всеки път, когато се будех, отмятах по няколко колежа от списъка, тъй че поне свърших някаква работа. Още не съм открил Бингли.
	— Предусещам, че Броуди ще се окаже прав.
	— Възможно е. Междувременно ми хрумна нещо друго. Той е наел кола, значи има шофьорска книжка. Имам приятел в полицията в Райли. След като не мога да се обърна към Лий, ще помоля него да провери името.
	— Законно ли е?
	— Ами… — Зейн вдигна ръка. — Първо, просто ще платя таксата и ще потърся името — тоест трите имена — в криминалния регистър, което е напълно законно.
	— Аз отивам да се облека, за да ти помогна да слезеш по стълбите и да направя кафе. Как изглежда този тип? — попита тя, докато обуваше къси панталони.
	— По описанието на Броуди, има русолява дълга коса, козя брадичка, очила. На моите години е, но е по-нисък и по-слаб.
	Дарби спря, докато обличаше спортния сутиен.
	— Знаеш ли, онази ден видях един мъж с подобно описание на платноходка в езерото. И по някаква причина ме побиха тръпки.
	Зейн присви очи.
	— Направил ли е нещо?
	— Не, не. — Дарби нахлузи тениска. — Не успях да го огледам добре. Просто мина покрай нас, докато довършвахме двора на семейство Марш. Помаха. Но изпитах неприятно усещане. Може би трябва да остана вкъщи и да ти помогна да довършиш разследването.
	— Няма нужда. Но ще съм ти много признателен, ако направиш кафе. Сам ще се облека, скъпа. Трябва да съм в съда чак в девет, тъй че ще обуя панталон и слизам.
	— Добре. Да вървим, Зод. — Кучето скочи с готовност. Дарби спря на вратата. — Тази стая е хубава, но нямам търпение да се върнем в нашата.
	— Аз също. Още няколко дни.
	Каза „нашата“, помисли си той, докато обуваше анцуг. Може би скоро ще можеха спокойно да кроят планове за бъдещето.
	Когато слезе в кухнята, където Дарби беше приготвила кафе и корнфлейкс с пресни ягоди, вече не се чувстваше толкова скован.
	— Не съм чак толкова зле, колкото изглеждам — успокои я той.
	— Радвам се да го чуя. На връщане спри да вземеш гел от арника. Съвсем ми изскочи от главата. Облекчава синините.
	Зейн запомни името и взе чашата с кафе.
	— Къде ще работите днес?
	— Понеже този Бингли може действително да се окаже опасен, ще помоля Рой и Ралф да оплевят и полеят цветята около бунгалото му. Обещах на Емили да мина да я видя, но трябва да започна нов обект на северния бряг на езерото. Познаваш ли Джордж Паркинсън?
	— Да, той има няколко къщи за гости там и живее в Ашвил, но има имот и тук.
	— Точно там отивам — обясни тя, докато закусваха. — Не е доволен от озеленителната фирма, чиито услуги ползвал досега, затова нае нас. Занимаваме се с косене на морави, поливане, плевене, кастрене и така нататък. Разполага с четири къщи, така че поръчката е добра. — Усмихна се над купичката с корнфлейкс. — Особено ако успеем да го очароваме достатъчно, за да ни ангажира да поддържаме и двора на къщата му.
	— Бас държа, че ще се поддаде на чара ти.
	— По къщите за гости има много работа, и с вчерашната измама, заради която трябва да се лиша от Рой и Ралф, ще ни отнеме цели два дни. Надявам се и Шерили Фогъл, приятелка от читателския клуб на Патси, да приеме офертата, която й дадох вчера. Наскоро се развела с втория си съпруг и получила сериозна сума от него, затова иска, цитирам, „да преобрази крайбрежната си вила отвън и отвътре, от покрива до основите“.
	— Струва ми се, че си по-осведомена и от Морийн за личния живот на всички в Лейквю.
	— Хората обичат да споделят с мен. Знам например, че вторият бивш съпруг на Шерили е пластичен хирург и от това, което видях по лицето й, гарантирам, че е отличен специалист. През четирите години на брака си живеели в Грийнсбъро и идвали на почивка във вилата, която всъщност е красив дом, с високи тавани и лятна кухня, на брега на езерото. Тя се преместила да живее тук преди година, когато се разделили, и получила къщата и значителна издръжка поради факта, че бившият имал не една, а две любовници. Едната любовница разбрала за другата — обясняваше Дарби, докато се хранеше. — Сприятелили се и заедно отишли при Шерили. Благодарение на женската солидарност, похотливият доктор изгубил вилата с цялото обзавеждане, две беемвета, няколко скъпи картини и антики и изплатил парично обезщетение в размер на 3,3 милиона долара. Това не включва акциите и облигациите.
	Зейн слушаше в захлас.
	— Моля те, запознай ме с нея, защото ако отново тръгне да се омъжва или развежда, искам да съм неин адвокат.
	Дарби се усмихна.
	— Твърди, че повече никога няма да се жени и възнамерява да се радва на неангажиращ разкрепостен секс поне докато стане на деветдесет години.
	— Нали не си измисляш?
	— Няма нужда. Шерили е на петдесет и осем години, а изглежда на четиридесет. Както ти казах, бившият съпруг е забележителен хирург. Няма деца, но обожава племенниците си и си е създала кръг от добри приятели в Лейквю. А след като видяла какво съм сътворила в двора на Патси Марш, намерила уебсайта и видяла твоя водопад. — Дарби довърши корнфлейкса. — И тя иска такъв, както и лилии в двора. Много обичала баба си. Иска и какво ли още не. Каза ми, че съм много симпатична, което е мило от нейна страна, но още повече ме впечатли, защото държи да наема фирми със собственички жени. Ако ме наеме, а мисля, че ще го направи, „Планинско озеленяване“ ще има работа чак до есента.
	Дарби взе празната му купичка и я занесе в мивката.
	— А, и още нещо. Възнамерява да основе малка благотворителна фондация с половината от парите за малкия частен самолет на бившия съпруг, които получила отделно от обезщетението. Споменах, че ще й трябва местен адвокат, за да оформи документите, и подхвърлих твоето име, но я предупредих, че живеем заедно. Тъй че може да те потърси.
	Впечатлен и радостен, Зейн я зяпаше онемял.
	— Наистина съм луд по теб, във всяко едно отношение.
	— Аз съм неустоима. — Тя дойде при него и го прегърна. — Налага се да те помоля за нещо необичайно.
	— Какво?
	— Искам да ми изпратиш съобщение, когато стигнеш в съда, и после, когато отидеш в кантората.
	Зейн постави ръце върху хълбоците й.
	— Притесняваш ли се за мен, скъпа?
	— Явно. Не е характерно за мен, но моля те, просто ми пиши.
	— Добре.
	Той я придърпа за целувка. Дарби докосна с устни подпухналото му око, раната над него и одраната челюст.
	— Трябва да вървя. Зод, тръгваме.
	Изплъзна се от обятията му, взе бутилка с вода, телефона и шапката си.
	— Не забравяй за гела от арника. Даже вземи два — добави през рамо и тръгна след нетърпеливото куче. — Добре е и аз да имам, за всеки случай.
	Зейн се зарече да не забрави. И реши, че е време отново да й донесе цветя.
	Тя отвори вратата на пикапа, за да се качи Зод. Свали прозореца до половината, докато той се наместваше на седалката.
	— Днес отиваме на нов обект, Зод, но важат същите правила. Никакво изравяне на дупки и акане, докато не те отведа на подходящо място. И никакво гонене на котки и други кучета — продължи тя и подкара надолу по пътя. — И в никакъв случай недей да душиш чатала и дупето си.
	Зод я изгледа замечтано.
	— Засега само ще чистим, но може да ни наемат и за други задачи през пролетта. Трябва да мислим в перспектива — напомни му и зави в края на пътя, но намали, когато видя спряла на банкета кола с отворен капак.
	Спря зад нея.
	— Почакай малко — каза на Зод и слезе от пикапа. — Повреда ли имате? — провикна се към автомобила.
	Чу отговор, приглушен от вдигнатия капак, който прозвуча като „изтощен акумулатор“ със силен испански акцент.
	— Мога да ви дам ток — предложи тя, докато вървеше към предната част на колата, — или да…
	За миг зърна обувки, джинси и гърба на мъж, наведен под капака.
	Юмрукът замахна толкова неочаквано, че изобщо не го видя.


>>	30.

	Трябваше да се махне бързо, затова я хвана още преди да се е строполила на земята. Приготвил беше свински опашки и завърза с тях китките й след като я метна на задната седалка. Зави я с одеяло, пак предпазна мярка, макар да не отиваше далеч.
	Само около минута след като тя спря зад колата му, той седна отново зад волана и потегли. За малко да му прилошее от смях, докато караше, с радио, усилено до дупка.
	И затова не чу как изоставеното в пикапа куче започна да вие.
	Подготвил беше всичко в бунгалото и едва сдържаше задоволството си, докато паркира и се огледа предпазливо. Слънцето едва се беше подало на хоризонта и дори на езерото нямаше жива душа.
	Извади я от колата и я внесе вътре, метна я на пода и отиде да се увери, че е сложил табелката да не го безпокоят, заключил е вратата и е спуснал щорите.
	— Сега сме само двамата, кукло, само аз и ти.
	Когато тя изстена и се размърда, я удари отново.
	— Не съм напълно готов.
	Сряза свинските опашки и я сложи на стола, който беше поставил по средата на стаята. Здрав и тежък стол. Завърза китките й за облегалките, а глезените — за краката на стола.
	— Днес няма да се правиш на каратистка, кучко. О, да, прочетох за случилото се. Дори намерих интервю с теб в интернет. Обичам да мастурбирам, докато го гледам.
	Претърси джобовете й и прибра телефона й в един от своите, а клещите пъхна в другия. И ощипа силно гърдите й, ей така, за забавление.
	Провери колко е часът. Точно по график! Макар да му се искаше да изкара поне два часа насаме с нея, си беше обещал, че ще се ограничи до един.
	Избърсал беше цялото бунгало и си беше стегнал багажа. Време беше да започва.
	Дръпна рязко главата й назад и я зашлеви, за да я събуди, но главата й се отпусна безжизнено. Явно я беше ударил прекалено силно втория път. Сви рамене и извади шише с енергийна напитка от хладилната чанта, която беше приготвил за из път.
	Седна с бутилката в ръка, постави глока в скута си и започна да я наблюдава.
	Свести се бавно, сгърчила лице от болка. Сънуваш кошмар, сънуваш кошмар, помисли си замаяна. Главата я цепеше.
	— Събуди се, сънливке!
	Кръвта й се смрази, а стомахът й се сви като стиснат юмрук. Когато отвори очи, болката не можеше да се сравнява със страха, който я скова.
	— Липсвах ли ти, кукло?
	Само един човек я наричаше така. Познаваше го. Брада, по-дълга и по-тъмна коса, но не беше променил цвета на очите си. Познаваше го.
	Когато той стана, хванал пистолета небрежно, я обля студена пот. Опита да стане и да се защити, но не успя да помръдне.
	— Ако извикаш, ще те прострелям. Няма да те убия, но ужасно ще те заболи. После ще ти запуша устата. Искам да си поговорим, но ще се примиря и с монолог, докато ти лежиш на пода и кръвта ти изтича. От теб зависи.
	— Какво искаш, Трент?
	— Нали ти казах току-що. — Зашлеви я, не прекалено силно, но достатъчно, за да разбере кой командва. — Какво казах? Повтаряй след мен. Трент иска да си поговорим.
	Дарби трябваше да преглътне жлъчката, надигнала се в гърлото й.
	— Трент иска да си поговорим. Пистолетът не ти трябва, Трент. Вързана съм за стола. Не мога да избягам.
	— Нима ми нареждаш?
	— Не. Моля те да свалиш пистолета, докато разговаряме.
	Изтръпна от страх, когато той тикна дулото под брадичката й.
	— Отказвам! Какво ще кажеш просто да натисна спуска, а?
	— Не мога да те спра, но тогава няма да мога да те изслушам.
	— Трепериш, Дарби. Страх ли те е?
	— Да. Да, страх ме е.
	— Добре. Трябва да те е страх. — Махна пистолета и отстъпи назад. — Уплашена малка кукличка. Ще ми дадеш всичко, което поискам, нали?
	Когато ощипа гърдата й, Дарби не се сдържа и се дръпна разтреперана, но успя да отговори:
	— Да.
	Мислеше, че го мрази до краен предел, но се оказа, че ненавистта й към него няма граници.
	— Да не мислиш, че искам да правим секс? Бих могъл, ако искам, но ти няма да изпиташ удоволствие. О, не, никакво удоволствие за теб, кучко. Знаеш ли какво искам? Ще ти кажа какво искам, мамка му!
	Яростният му тон я накара да се приготви за нов удар, но той се завъртя и размаха трескаво пистолета.
	— Искам предишния си живот, който ти открадна. Искам да си върна всяка минута, прекарана в затвора. Искам си фирмата, а не собственото ми семейство да ме държи скрит и да ми плаща, за да не им се пречкам и да не ги излагам. Искам родителите ми да умрат, така наречените ми приятели да умрат, задето ме отрязаха и ми откраднаха всичко. Омръзна ми да се преструвам, че съжалявам, защото съм натупал жена си, която си го заслужаваше. Е, Дарби? Можеш ли да ми дадеш онова, което искам?
	Той тикна пламналото си от ярост лице в нейното. Подчинение, помисли си тя. Той иска да му се подчиниш и да се унижиш. Може би, ако му го дадеше, щеше да остане жива.
	Остави сълзите да рукнат от очите й.
	— Съжалявам, Трент. Ужасно съжалявам.
	— Нима, Дарби? Но не съжаляваше, когато дойде в съда и свидетелства срещу мен. Не изглеждаше никак да съжаляваш, шибана лъжкиня! Не съжаляваше, когато ме обявиха за виновен и онази кучка майка ти те прегърна все едно имаш рожден ден.
	_Дай му каквото иска._
	— Страхувах се. Уплашена бях и допуснах грешка.
	— Грешка? Така ли го наричаш? През първата седмица в затвора един тип ме спука от бой заради твоята грешка. Ей така, без причина. Грешка?
	Каква ирония, помисли си Дарби, но остана с наведена глава, забила очи в пода.
	— Ти беше толкова силен. Страхувах се.
	— Мястото ти беше в дома, който ти дадох, под покрива, който ти осигурих, а не да се ровиш в тинята като куче.
	_Кучето, кучето, кучето. Някой ще намери кучето, пикапа. Някой…_
	— Слушаш ли ме? — Дръпна главата й назад с всичка сила.
	— Ужасно ме е срам. Не знам дали някога ще ми простиш, но ако ми позволиш да се реванширам…
	— Да не си въобразяваш, че те искам? — С налудничав смях, той я оскуба силно и я пусна. — Нима смяташ, че изминах целия път до това затънтено село, защото искам да се върнеш при мен? Дарби, ще си платиш за всичко, което ми отне. — Той опря дулото в корема й. — Откъде да започна? Ах, да. Как е скъпото ти мамче? Знаеш ли колко лесно беше?
	Телефонът й иззвъня някъде в стаята — дали беше получила съобщение? Трент се разсея и свали пистолета, след което извади телефона й от джоба си.
	— Съобщение от Рой. И с него ли се чукаш?
	Трент хвърли телефона й на пода и го смачка с крак.
	— Съжалявам, Рой, Дарби не може да говори в момента.
	Тя отново се разтрепери и кокалчетата на пръстите й забарабаниха по стола.
	— Какво каза за майка ми?
	— Моля? А, да.
	Той отиде да вземе енергийната напитка и отпи голяма глътка.
	— Хукна веднага при нея, нали? Прибра се при мама, докато законният ти съпруг гниеше в затвора. Дори си издейства нова ограничителна заповед, когато ме пуснаха, и се криеше на сигурно при мама.
	— Ти… — Дори след всичко, което й беше причинил, нищо не я беше подготвило за тази истина. — Убил си майка ми.
	— Ти я уби! Подписа смъртната й присъда, когато ме вкара в затвора. Аз просто откраднах кола. Вътре човек научава какви ли не полезни неща. Неслучайно има израз „вътрешен човек“. Откраднах кола, натоварих колелото в багажника, разсипах бира по пода, дръпнах малко трева. Само трябваше да я изчакам да излезе да тича и бум! — Трент затанцува из стаята. — Леле, как само полетя! Аз просто продължих напред, зарязах колата и стигнах с колелото до мястото, където бях оставил моята кола. Бум-бум! Мамчето е мъртво.
	Заляха я скръб, шок и ярост. Опита се да заклати стола, въпреки пистолета, притиснат в корема й.
	— Тя нищо не ти е направила!
	— Отмъкна те от мен, ти ми принадлежеше! В съдебната зала се обърна и ме погледна самодоволно, когато ме отведоха. Не биваше да го прави. След като приключа, ще те убия, а след година или две ще се върна за онзи тъпак, с когото се чукаш. И ще го довърша, за разлика от онзи пиян селяк, който си мислеше, че ще постигне нещо, като стреля по къщата.
	Не е само побойник, осъзна Дарби с кънтяща глава. Не е просто агресивен, злобен и егоистичен човек. Той е убиец.
	Маската, които носеше някога, дори и в съда, беше паднала. Сега под нея се виждаше не само убиец, но и психопат, който изпитваше удоволствие от убийствата.
	И тя щеше да е следващата му жертва.


	Макар да имаше много време до делото в съда, Зейн се облече напълно, само без вратовръзка, и пъхна бейзболната топка в джоба на сакото. Морийн се оказа права, че разваля силуета, но Зейн се радваше, че може да я стиска в ръка, докато слуша как другият адвокат подлага свидетелите на кръстосан разпит.
	Сгъна вратовръзката и я прибра в другия джоб, след което извади звънящия си телефон.
	— Уокър… Здрасти, Рой.
	— Здравей, Зейн. Дарби там ли е?
	— Излезе преди около един час. — Полазиха го тръпки. — При къщите за гости ли сте?
	— Да. Може да се е отбила някъде, но не си вдига телефона. Писах й съобщения, звънях й. Но в околността на много места обхватът се губи.
	— Да. Рой, тръгвам за работа… — Смяташе да се обади на своя познат в полицията в Райли, когато пристигнеше в Ашвил. — Ще се отбия у Емили. Може Дарби да е отишла при нея и да са се заприказвали. После ще ти звънна.
	— Благодаря. Знаеш ли, мога да позвъня в „Бест Блумс“, в случай че е минала да купи нещо от там.
	— Чудесна идея.
	Но долови тревогата в гласа на Рой и също се разтревожи. Дарби не би спряла никъде, ако закъснява за работа, особено пък без да съобщи на хората си. Зачуди се дали да се обади на Лий, докато слизаше тичешком по стълбите, но реши просто да се отбие у тях. Вероятно беше фалшива тревога. По-добре да мине да го види лично. Звънна на Дарби, докато излизаше от къщата, но се включи гласовата поща.
	— Обади ми се — каза той нервно и скочи в колата.
	Инстинктът му подсказваше, че нещо не е наред и трябваше да се вслуша. Понечи да натисне копчето на хендсфрито, за да се свърже с Лий, но тогава зави.
	И видя пикапа на Дарби.
	Каза си, че сигурно колата се е повредила, но усети, че не е така още преди да чуе воя на кучето. Преди да види шапката, с която излезе, паднала на земята.
	Кучето скочи в ръцете му, когато отвори вратата на пикапа. Крайно притеснен, се обади на Лий.
	— Някой е отвлякъл Дарби. Намерих пикапа й край пътя на петдесетина метра от завоя към къщата. Кучето беше вътре. Шапката й е паднала на земята. Някой я е отвлякъл.
	— Тръгвам веднага.
	Помисли си за Джед Дрейпър и разярен се качи обратно в колата, остави кучето на пода пред съседната седалка.
	— Стой тук.
	Потегли и натисна газта. Защо си въобразяваше, че Дрейпър няма да търси възмездие, след като загуби двубоя? Защото го видя в очите му, когато се изправи на крака. Но ако беше сгрешил…
	Взе един завой прекалено бързо, колата поднесе, но Зейн продължи напред.
	„Видях един тип с подобно описание на езерото — беше казала Дарби. — Побиха ме тръпки.“
	Никакви книги в бунгалото, играел игри на компютъра, нито един Бингли в над стоте колежа, които беше проверил до момента.
	Нямаше никаква логика, но…
	Пое към бунгалата.
	— Дарби не би спряла заради Джед Дрейпър. Колко странно. Долу! — нареди на кучето, когато спря недалеч от пето бунгало. За да не мърда от колата, Зейн хвърли на Зод вратовръзката си и тръгна бързо и тихо към къщичката.
	Видя, че щорите са спуснати. Кой би пуснал щорите при подобна гледка? Да, в спалнята може, но в цялото бунгало? Продължи напред, като търсеше с поглед процеп в някоя щора, за да надзърне вътре. Когато обиколи отзад, чу мъжки глас да крещи ядосано:
	— Погледни ме, кучко! Гледай ме в очите, когато ти говоря. Ако не проявиш уважение, ще те прострелям в двата крака, а после и в корема!
	Зейн извади телефона си и изпрати съобщение на Лий: „Пето бунгало. Въоръжен е“.
	Тъй като нямаше намерение да го чака, Зейн се върна към входа на къщичката. Трябваше да го изкара навън — например като задейства алармата на колата — и в това време да се шмугне вътре. Да, трябваше да го изкара навън, далеч от Дарби.
	И преди да стигне до входа, Зод започна да вие.
	— И така става — каза си под нос Зейн. Продължи да върви, усети тежестта в джоба си и обви длан върху бейзболната топка.
	— Какво, по дяволите, става? — ослуша се Трент. Отиде до предния прозорец, повдигна малко щората и надзърна навън. Зад него Дарби отчаяно опитваше да се освободи.
	Зод, завързан хлабаво за стълба на една лампа с вратовръзката на Зейн, вдигна глава и отново зави.
	— Проклето куче. Имам достатъчно куршуми и за грозни животни!
	Той открехна вратата, излезе на верандата и ухилен, се прицели.
	Зейн излезе иззад дървото, което Дарби беше насадила, и запрати топката също като момчето, което мечтаеше да играе на стадиона в Камдън Ярдс.
	Топката удари Трент в лицето със силен шум и когато той се олюля и изпусна пистолета, Зейн се спусна напред. Отзад Дарби блъсна стола, за който беше завързана, в краката му.
	Залитна назад и за малко да се катурне, но Зейн стигна при нея.
	— Т-т-т-ройно подаване — каза тя с тракащи зъби. — Зод към Уокър към Макрей.
	Тогава зарида, сякаш сърцето и всяка друга частица от нея бяха разбити на хиляди парченца.
	— Всичко е наред. Той вече не може да те нарани. — Зейн протегна крак към пистолета и стъпи върху него, докато галеше Дарби по лицето. — Трябва да намеря нещо за рязане, за да те освободя и да те отведа от тук.
	— Това е Трент. Той е убил майка ми. Призна си. Убил е майка ми.
	Зейн само притисна устни към челото й.
	— Дръж се. Само се дръж. Трябва да намеря с какво да те освободя.
	— Той ми взе клещите. Трябва да са в джоба му. Мъртъв ли е?
	— А, ето го и Зод. — Зейн вдигна кучето и го постави, омотано във вратовръзката, в скута на Дарби. — Почакай само минутка.
	Трент не беше мъртъв. Зейн напипа пулса му и намери клещите. Отново го обзе гняв, когато видя колко дълбоко са се врязали свинските опашки в плътта й.
	— След малко ще те заведа вкъщи, чу ли? Лий ще пристигне всеки момент, а после отиваме у дома. Ще се погрижа за теб, ще се погрижа за всичко.
	— Той е убил майка ми, защото тя ме обичаше и беше до мен, когато имах нужда от нея. Той е убил Клинт Дрейпър, и това ми каза. Не разбрах дали защото е изпитал удоволствие, или просто за да причини още неприятности. И всичко, защото съм с теб.
	— Повече няма да ти посегне. Този път влиза в затвора до живот. Трябва да разкажа на Лий какво се случи и да повикаме линейка. Не искам да умира, Дарби, повярвай ми. — Зейн извади телефона си и го включи. — Ще изгние в затворническа килия. Лий, обезвредих го. Дарби е тук. Трябва ни линейка. Да, тя ще се оправи. — Прибра телефона в джоба. — Искал да се приближи безшумно. След няколко секунди ще са тук. Не е нужно да говориш веднага с него. Ще те заведа у дома.
	Красивите й очи бяха облещени и малко замаяни, но не ги сваляше от лицето му.
	— Ти го удари с топката за бейзбол. Удари го в лицето с топка. Искам тази топка за себе си.
	— Разбира се, само че малко по-нататък. Първо Лий трябва да я вземе заради следствието. Виж, ето го. Довел е цялата полиция на Лейквю.
	Лий дотича при тях и огледа Трент.
	— Линейката пътува насам. Ще повикам и втора.
	— Няма нужда — обади се Дарби, стиснала кучето. — Това е Трент Уилъби, бившият ми съпруг. Спрях, защото видях закъсала край пътя кола. Поне така изглеждаше. Не мога да различа проклетия приус от тойота — каза тя на Зейн.
	— Скъпа, приусът е модел на „Тойота“.
	— Виждаш ли? Той ме удари и съм загубила съзнание. Свестих се завързана за стола. Дошъл тук, за да ме убие, но първо искаше да си говорим. Каза, че той е убил майка ми. Обясни подробно как го е направил. Призна, че е убил и Клинт Дрейпър. Останалото ще разкажа после. Още треперя.
	— Няма нищо. Искаш ли Зейн да те заведе у нас? Наблизо сме и Емили си е вкъщи. Аз ще дойда веднага след като приключим тук.
	Дарби понечи да стане, но се олюля. Зейн я вдигна на ръце заедно с кучето.
	— Малко треперя.
	— Аз ще се погрижа за теб — каза Зейн, след което погледна към Лий. — Аз ще се погрижа за нея.
	— Виждам. Заведи я при Емили. — Полицейският началник погледна надолу към Трент, докато Зейн отнасяше Дарби. — А аз ще се погрижа за него.


	Минаха часове. Докато Емили се суетеше около Дарби и я успокояваше, Зейн излезе навън. Разходката не помогна, но успя да си придаде по-спокоен вид заради Дарби.
	Тя дълго дава показания пред Лий, а после остави Дейв да обработи професионално охлузванията по китките и глезените й, които Емили беше превързала по-рано.
	Дарби попита и Дейв й каза какво е състоянието на Трент. Мозъчно сътресение, отлепена ретина, счупен нос, спукана скула.
	— Добър удар — каза той на Зейн.
	— Но няма да умре, нали? — попита настойчиво Дарби.
	— Състоянието му е тежко, но няма опасност за живота. А, също така има няколко избити зъба, вероятно когато е паднал на верандата, и контузии по краката.
	— Дарби го блъсна със стола, за който я беше завързал.
	— И теб си те бива. Не е зле да отидеш на лекар.
	— Не за пръв път ме удрят в лицето, но се надявам да е за последен. — Вече по-стабилна, тя стана. — Емили, изключително съм ти благодарна, че беше до мен, когато имах нужда.
	— Миличка, винаги ще бъда до теб.
	— Той е убил майка ми. — Очите й се насълзиха отново. — Тя толкова щеше да се радва, ако знаеше, че съм намерила кой да я замести. — Накрая Дарби се разплака открито и зарови лице в рамото на Емили, а тя на свой ред я прегърна.
	Когато Дарби се овладя и се отдръпна, Емили прегърна Броуди през раменете.
	— Повече никога няма да се съмнявам в шестото ти чувство. Никога.
	— Много съжалявам за майка ти, Дарби.
	— И аз. Ти си моят герой, Броуди. — Дарби се наведе и го целуна лекичко по бузата. — Днес на помощ ми се притекоха много герои.
	Когато се прибра най-накрая вкъщи, там я чакаха още герои. Целият й екип беше на верандата, заедно с вази с цветя, тави с храна и сладкиши. И един кекс.
	— Искахме да те видим — каза Рой. — Знаем, че трябва да си почиваш, но първо искахме да те видим със собствените си очи. — Той наведе глава, когато очите му се напълниха със сълзи.
	— Почистихме около две от къщите за гости. — Ралф се покашля. — Решихме, че би искала да си свършим работата. Утре ще довършим и не искаме да те виждаме на работа и точка по въпроса.
	— Кой е шефът? — попита Дарби.
	— Не ме интересува. Ако видя онзи, който те е подредил така, на свобода, лошо му се пише.
	— Искаш ли с теб да влезем вътре? — Хали слезе по стълбите. — А мъжете ще внесат всичко това. Вероятно ще пристигнат още подаръци — продължи тя и прегърна Дарби през рамото. — Зейн, оставил си вратата отключена. Решихме, че не е редно да влизаме непоканени. Очакваме да дойдат още хора, когато се разчуе. Всеки иска да помогне с нещо. Тук в Лейквю хората те обичат, Дарби.
	— Хали, искам да се кача горе и да се наплача хубаво.
	— Добре, ще те заведа. Гейб, дай една от вазите да я занеса горе.
	— Тази е от госпожица Шерили. Голяма и скъпа. — Той потупа Дарби по гърба. — Може ли да дам на Зод знаеш какво? Заслужава.
	— Благодаря, Гейб. Благодаря на всички ви.
	Хали я държа в прегръдката си, докато се наплака, и остана с нея, докато заспи.
	Когато се събуди, погледна през високия прозорец към езерото, лодките и децата, които скачаха от платформата. Погледна към огромния букет, изпратен от жена, която познаваше съвсем отскоро. Спомни си за подаръците, които я посрещнаха, когато Зейн я докара вкъщи.
	Стана и огледа лицето си в огледалото, синината на скулата, отеклото око — сравнително леко се беше разминала предвид обстоятелствата.
	— Никога не си проявявала глупост — каза на отражението. — Освен в случаите, когато си мислеше, че си глупава.
	Слезе долу и завари Зейн да крачи из дневната с телефон в ръка.
	— Събуди се — каза той в слушалката и впери очи в лицето й. — Ще ти звънна след малко. Един куп хора се обадиха да питат как си. Преди малко се качих да видя как си. Наспа ли се?
	— Да, и се чувствам по-добре. Зейн…
	— Моля те — рече той, спусна се към нея и я прегърна нежно. — Искам за минутка просто да те прегърна.
	— Прегръщай ме колкото дълго искаш.
	— Когато намерих пикапа ти, имах чувството, че времето е спряло. Трябваше да кажа на Лий за подозренията на Броуди.
	— Не, не говори така. Щеше да нарушиш обещанието си, а Лий нямаше да може да направи нищо. Не се обвинявай за нищо. Моля те. — Тя направи крачка назад. — Не говори така, след като умният ти братовчед, невероятното ни куче и точният ти удар ми спасиха живота. Може ли…
	— Каквото поискаш.
	— Внимавай да не поискам екскурзия до Аруба. Може ли да излезем на верандата и да пийнем вино?
	— Разбира се.
	Зейн донесе виното, седна до нея, а тя го хвана за ръка.
	— Искам тази история да приключи веднъж завинаги. Как разбра къде съм?
	— Първо си помислих, че те е нападнал Дрейпър, но нямаше логика. Тогава си спомних думите ти, че си видяла мъж, който отговаря на описанието на Броуди и ти е помахал от лодката. Спомена, че са те побили тръпки.
	— Само по това?
	— Както и всичко, което Броуди ни разказа, и факта, че не открих преподавател с това име в никой от колежите в Ню Йорк. Интуицията ми подсказа да отида до бунгалото и аз я послушах.
	— Да пием за интуицията ти.
	— Много съжалявам за майка ти, Дарби. Сигурно си имала чувството, че я губиш отново.
	От очите й отново рукнаха сълзи.
	— В първия момент просто се почувствах изцедена. Той се хвалеше и злорадстваше. Но после използвах скръбта си, за да се стегна и да опитам да го надвия. Нямаше да успея без теб и Зод, но бях готова да се бия до последно. — Дарби избърса очи и пийна вино. — Нещо сякаш се отприщи вътре в мен, Зейн. Мисля, че винаги е било там, дълбоко заровено, ако ме разбираш.
	— Да, разбирам.
	— Трент го потискаше, държеше го под повърхността. Подобно на подводните течения, за които говорихме. И преди е излизал извън нерви в мое присъствие, но никога по този начин. Неговата лудост беше някак си добре овладяна. Планирал всичко след като видял статиите за схватката ми с Греъм. Планирал го е по същия начин както убийството на майка ми. — Тя въздъхна. — Мисля, че планът му нямаше да проработи, щяха да го заловят. Но той не го знаеше. Смяташе, че ще му се размине, защото и преди е оставал безнаказан. Това му харесваше. Убил е двама души просто така, заради удоволствието.
	— Бих казал повече.
	— Повече… — Дарби се стъписа. — Повече хора?
	— Между убийството на майка ти и убийството на Клинт е изминало много време. Мисля, че разследването ще установи, че е убил и други. Най-малко още един-двама души.
	— Все някога щеше да превърти — промълви тя. — Добре прикриваше истинската си същност. Тогава бях млада и неопитна, а той беше толкова чаровен и говореше все неща, които исках да чуя. Господи, държеше се толкова мило с майка ми.
	— Осъзнавал е, че тя е най-близкият ти човек.
	— Да, знаеше го. Но след като се оженихме, започна да показва истинското си лице. Разбрах, че бракът ни няма да потръгне, но държах да опитам. Не може един ден да се ожениш, а на следващия да се откажеш от брака си. Разумно беше да опитам.
	— Разбира се.
	— Казвах си, че съм постъпила глупаво. Не съм преценила правилно и съм се оставила да ме омае красив мъж, който ми се е струвал подходящ за съпруг. Но беше глупаво да си внушавам, че съм глупава.
	— Радвам се, че си стигнала до това заключение. — Той целуна дланта й, после бинтованата й китка.
	— И тъй като бях убедена, че съм глупачка, си казвах, че с теб просто ще се забавляваме и ще видим как ще потръгне. Все пак исках само страхотен секс с привлекателен мъж, който оценява приоритети като бейзбола, вижда чара на грозно куче и приема творческите ми пориви.
	— Отговарям на всички изисквания.
	— И на още куп други. Обичам те, това не е глупаво. Искам да заживеем заедно, това също не е глупаво. Искам да създадем семейство, което изобщо не е глупаво.
	— Ще се омъжиш ли за мен, Дарби?
	— Да.
	Зейн стана, повдигна я и я сложи да седне в скута му.
	— Кога?
	— Труден въпрос. Искам скромна сватба тук в къщата и тържество в задния двор. Но следващата пролет Рой ще се жени, сезонът е натоварен, а той иска отпуск за меден месец. Не може и двамата да отсъстваме по едно и също време.
	Зейн я целуна по бузата, по очите, по устните.
	— Какво ще кажеш за Деня на труда?
	— Деня на труда ли?
	— Дори ти трябва да почиваш в Деня на труда. Особено щом ще се омъжваш за мен.
	— Нима имаш предвид… този септември? Уокър, съвсем скоро е.
	— Защо да чакаме? Особено след като не си глупачка. Освен това познавам няколко жени, които могат да организират парти за сто човека за нула време.
	— Но през есента трябва да започнем подготовката на градините за зимата и засаждането на дърветата. Трябва…
	— Може да изчакаме и да отидем на меден месец през зимата. Тогава почти нямаш работа. Може да заминем за Аруба.
	Дарби се разсмя.
	— Всичко си предвидил.
	— И аз не съм глупав. За малко да те изгубя, Дарби — прошепна той и прокара пръст по татуировката на врата й. Нека не губим ценно време.
	— Ти спаси живота ми с бейзболна топка. Искам я за спомен. Искам да я сложа във витрина и да я държа в кабинета, в който ще превърна една от свободните стаи. След като реша коя е най-подходяща. — Дарби обгърна лицето му с ръце. — Виж ни само как изглеждаме. Целите в синини и отоци. Пасваме си идеално. Значи Деня на труда? — Тя го целуна нежно по устните. — Съгласна съм.
	— Можеш да изразиш съгласието си по-страстно.
	— Още не съм приключила — отвърна тя и притисна длан в гърдите му, за да го задържи на ръка разстояние. — Ако сериозно искаш да имаме деца, единият от нас трябва да се научи да готви.
	Зейн я изгледа.
	— Да хвърлим монета. Ако се падне ези, аз ще се науча, ако се падне тура, ти ще се научиш.
	— Не, нека играем на камък, ножици, хартия.
	— Две от три.
	— Съгласна съм.
	После, когато тя отпусна глава на рамото му, Зейн си каза, че едва ли е толкова сложно да се научи да готви.
	— Веднъж седмично задължително ще вечеряме пица — заяви той. — Замразена или по поръчка.
	— Това се подразбира. — Дарби го целуна по бузата.
	Сгушени на дивана, с кучето, спящо в краката им, двамата седяха смълчани и гледаха как слънцето се спуска над хълмовете на запад и багри водата в огненочервено.
