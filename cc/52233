D>
	На моя съпруг Майкъл за това, че и до ден-днешен, щом го погледна, нещо в мен щраква като капаче на пудриера.
D$


>	Част първа

>>	1
>>	Керълайн

	_Септември 1939 година_
	Ако знаех, че ми предстои да срещна мъжа, който щеше да разтроши сърцето ми като костен порцелан върху теракота, сигурно щях да се завия през глава и изобщо нямаше да ставам. Но аз не просто станах, а измъкнах от леглото му и нашия цветар, господин Ситуел, за да аранжира букетчето за ревера на официалния гост. Първата ми галавечеря в Консулството беше крайно неподходящ момент да се придържаме към церемониалностите.
	Включих се във водовъртежа на великото неспокойно движение по Пето авеню. Мъже със сиви филцови шапки се бутаха край мен, от чантите им се подаваха сутрешните вестници с последните за това десетилетие добри новини. В този ден от изток не се задаваше буря, нямаше и поличби за предстоящите събития. Единственият злокобен знак от посоката на Европа беше миризмата на застояла вода, която се носеше откъм Ийст Ривър.
	Докато приближавах нашата сграда на ъгъла на Пето авеню и Четирийсет и девета улица, усетих, че Роже гледа от прозореца горе. Уволнявал е за далеч по-незначителни провинения от двайсетминутно закъснение, но сега, единственото време на годината, когато елитът на Ню Йорк отваряше портфейлите и се преструваше, че го е грижа за Франция, нямаше време за проскубани букетчета.
	Завих покрай ъгъла, където утринното слънце оживяваше в позлатените букви, издялани в ъгловия камък: „LA MAISON FRANҪHAISE“. Френската сграда, в която се помещаваше Консулството на Франция, стоеше точно до _British Empire Building_*, част от Рокфелер Сентър, новия комплекс на Рокфелер-младши, изграден от гранит и варовик, на Пето авеню. По това време, консулствата на много чужди държави се бяха разположили там и се беше получил истински миш-маш от световна дипломация.
	[* Едно от зданията в комплекса „Рокфелер Сентър“, построен през 30-те години на XX в. (Всички бележки в книгата са на преводача.)]
	— Моля, застанете колкото може по-навътре и се обърнете с лице към изхода — каза Къди, пиколото, който обслужваше асансьора.
	Господин Рокфелер подбираше внимателно персонала за асансьорите, като особено държеше на безупречна външност и маниери. Колкото до външния вид, Къди хващаше окото, въпреки че косата му беше вече посребрена, а тялото му бързо приближаваше към старостта.
	Къди впери поглед в осветените цифри над вратата.
	— Цели тълпи са се събрали днес при вас, госпожице Феридей. Пия разправя, че са пристигнали два нови кораба.
	— Прекрасно — отвърнах.
	Къди отмахна някаква невидима прашинка от ръкава на тъмносиньото си униформено сако.
	— Днес пак ли ще стоите до късно?
	Асансьорът ни уж беше най-бързият в света, а това изкачване продължи цяла вечност.
	— Най-късно до пет. Довечера е галавечерята.
	Обичах работата си. Баба Улси беше положила основите на традицията жените в семейството да работят, като се грижела за войниците, ранени в битката при Гетисбърг. Само че доброволческа длъжност „Ръководител на Отдела за подпомагане на семействата“ всъщност не беше точно работа. Любовта към всичко френско течеше във вените ми. Нищо че баща ми беше наполовина ирландец, сърцето му принадлежеше на Франция. Освен това майка беше наследила едно жилище в Париж, където ходехме всяко лято през август и оставахме за цял месец, така че там се чувствах като у дома си.
	Асансьорът спря. Дори през затворените врати се чуваше глъчка от множество превъзбудени гласове. Побиха ме тръпки.
	— Трети етаж — обяви Къди. — Френското консулство. Внимавайте с…
	Щом се отвориха вратите, шумът съвсем заглуши любезностите. Фоайето пред чакалнята ни беше толкова пълно с хора, че човек трудно можеше да си проправи път. И _Normandie_, и _Ile de France_ — двата най-големи френски презокеански кораба — бяха акостирали тази сутрин в пристанището на Ню Йорк, пълни със заможни пасажери, подплашени от нестабилната обстановка във Франция. Още с първите звуци на корабната сирена — сигнал, че могат вече да напуснат борда — най-знатните пътници се завтичваха към консулството, за да изглаждат разни проблеми с визите и други заплетени въпроси.
	Вмъкнах се в опушената чакалня покрай дамите в следобедни рокли по последна мода в Париж, които оживено клюкарстваха сред прекрасен облак от ухание на „Арпеж“, все още с морски пръски по косите. Хората от тази прослойка са свикнали по петите да ги следва иконом с кристален пепелник и чаша шампанско. Пиколата с алени ливреи от _Normandie_ сновяха рамо до рамо с колегите си в черно от _Ile de France_. Запроправях си път с рамото напред през тълпата, за да стигна до бюрото на нашата секретарка в дъното на помещението, но шифоненият ми шал се закачи на закопчалката на перлената огърлица на едно очарователно създание. Докато се мъчех да го откача, интеркомът звънеше ли, звънеше, без никой да си направи труда да отговори.
	Роже.
	Проврях се още малко навътре и усетих потупване откъм гърба, обърнах се и какво да видя: слоеве плака по зъбите на ухилен курсант.
	— Хайде всеки да си държи ръцете, където им е мястото — предупредих го на чист френски.
	Момчето вдигна ръката си над морето от глави и поклати ключа от луксозна каюта на _Normandie_. Поне не беше от ухажорите, които обикновено привличах — тези над шейсет.
	Стигнах до бюрото на секретарката, която стоеше, забила поглед в листа, и чаткаше на пишещата машина.
	— _Bonjour_, Пия.
	Братовчедът на Роже, осемнайсетгодишен младеж с бадемови очи, седеше върху бюрото на Пия, кръстосал крак върху крак. С едната си ръка държеше във въздуха цигара, а с другата ровичкаше из кутията шоколадови бонбони — любимата закуска на Пия. Моето отделение на рафта за текуща документация вече беше натъпкано с папки с казуси за разрешаване.
	— _Vraiment?_ Така ли? Какво му е доброто на този ден? — измърмори тя, без да вдигне глава.
	Пия беше много повече от секретарка. Всички изпълнявахме какви ли не роли, но в нейните задължения влизаше и регистрирането на новите клиенти и откриването на досие за всеки, освен това трябваше да печата на машина немалкото писма на Роже, както и да разшифрова ежедневните морзови съобщения — живителните сокове на нашия отдел.
	— Защо е толкова горещо тук? — попитах. — Пия, телефонът звъни.
	Тя измъкна един бонбон от кутията.
	— Да, постоянно.
	Пия беше като магнит за ухажори, сякаш излъчваше сигнали на честота, която само мъжете улавяха. Имаше нещо диво в привлекателността й, но подозирах, че успехите й сред мъжете се дължаха отчасти на тесните блузи.
	— Днес ще можеш ли да поемеш някои от моите случаи, Пия?
	— Роже нареди да не мърдам от този стол. — Тя разчупи с изящния маникюр на палеца си шоколадовата основа на един бонбон и измъкна сиропираната ягодка. — Освен това иска да говори с теб незабавно, но според мен онази жена на дивана е прекарала нощта тук, в чакалнята. — Пия размаха пред лицето ми половинка от стодоларова банкнота. — А дебеланкото с кучетата каза, че ще ти даде другата половина, ако се заемеш първо с неговия проблем. — Тя кимна към двойката до вратата на кабинета ми: възрастни мъж и жена, добре охранени, всеки от тях хванал по чифт дакели със сиви муцуни.
	Както длъжността на Пия, така и моята включваше разнообразни дейности. Наред с другите си ангажименти се грижех за френските граждани тук в Ню Йорк — повечето от тях семейства, изпаднали в нужда — и отговарях за „Френския фамилен фонд“, благотворителната инициатива, чрез която изпращах пакети с помощи на сираци във Франция. Тъкмо бях приключила с почти двайсетгодишните си напъни на бродуейска сцена и в сравнение с тях длъжността ми тук беше безгрижно занимание. Или поне не ми се налагаше толкова често да стягам куфари.
	Шефът ми, Роже Фортие, застана на вратата на кабинета си.
	— Керълайн, трябваш ми, начаса. Боне е отменил ангажимента.
	— Не говориш сериозно, Роже.
	Тази новина ми се стовари като юмрук в корема. Още преди месеци бях осигурила френския външен министър да изнесе официалната реч на нашата галавечеря.
	— Точно в момента никак не е лесно да си външен министър на Франция — подвикна той през рамо, докато отново се отдръпваше в стаята.
	Влязох в своя кабинет и прелистих визитника на бюрото си. Дали онзи будистки монах, приятел на майка — Аджан Ча — е свободен довечера?
	— Керълайн! — извика Роже.
	Грабнах визитника си и забързах към неговия кабинет, постарах се да се промъкна покрай мъжа и жената с дакелите, които полагаха всички усилия да изглеждат трагично.
	— Защо закъсня тази сутрин? — попита Роже. — Пия е тук отпреди два часа.
	Като генерален консул, Роже Фортие ръководеше службата от стаята в ъгъла, която имаше стратегическа гледка към площад „Рокфелер“ и кафене „Променада“. Обикновено този вдлъбнат площад беше зает от известната ледена пързалка, но през лятото тя не работеше и мястото беше запълнено от масите на кафенето и келнерите в смокинги и престилки до глезените се стрелкаха между масите. Зад тях огромният златен Прометей на Пол Маншип, падащ на земята, държеше откраднатия огън високо над главата си. Зад него сградата Ар Си Ей* се издигаше, устремена към сапфиреното небе със седемдесетте си етажа. Доста общи черти имаха Роже и импозантната мъжка фигура на Мъдростта, изсечена над входа на Рокфелер Сентър. Сбърчените вежди. Брадата. Гневния поглед.
	[* Една от централните сгради на Рокфелер Сентър, четиринайсета по височина в Ню Йорк, построена през 1933 г. и оттогава многократно сменяла собствениците си. По времето, когато се развива действието в романа, е собственост на „Radio Corporation of America“.]
	— Трябваше да спра по пътя да взема букетчето на Боне…
	— Да, и за това си заслужава да караш половин Франция да те чака.
	Роже отхапа от поничката си и по брадичката му се посипа лавина от пудра захар. Въпреки телосложението си, което само доброжелател би определил като солидно и набито, Роже никога не страдаше от липса на женско внимание.
	Бюрото му беше отрупано с всякакви папки, осигурителни полици и досиета на изчезнали френски граждани. Според Наръчника на Консулството на Франция, част от неговите задължения беше „да помага на граждани на Франция в Ню Йорк в случай на кражба, сериозно заболяване или арест, както и при проблеми, свързани с актове за раждане, документи за осиновяване и загубени или откраднати лични документи; да планира визитите на официални лица от Франция, както и на колеги дипломати, а също и да оказва помощ при други политически проблеми и природни бедствия“. Тежкото положение в Европа ни осигуряваше доста работа във всички тези категории, особено ако причислим Хитлер към природните бедствия.
	— Имам няколко казуса, с които трябва да се заема, Роже…
	Той плъзна към мен картонена папка по полираната заседателна маса.
	— Проблемът не е само, че няма кой да държи реч. Будувах до малките часове, за да поправя речта на Боне. Наложи се да намеря начин да избегна споменаването на факта, че Рузвелт е позволил на Франция да купи американски самолети.
	— Франция би трябвало да може да купи каквито самолети си поиска.
	— Ние тук събираме пари, Керълайн. Не е подходящо точно сега да дразним изолационистите. Особено богатите.
	— Те, така или иначе, не подкрепят Франция.
	— Не ни трябват повече негативни коментари в пресата. „Америка не е ли твърде близка с Франция?“; „Това няма ли да тласне Германия и Русия една към друга?“. Тези въпроси ги чувам постоянно. Репортерите не ме оставят дори да си довърша десерта. А и не можем да споменаваме семейство Рокфелер… не ми се иска Младши пак да се обажда. Но предполагам, че това няма да ми се размине, след като Боне отказа да участва.
	— Ами то си е истинско бедствие.
	— Може да се наложи да отменим вечерята.
	Роже прокара дългите си пръсти през косата си и те оставиха дълбоки бразди в гъстия брилянтин.
	— И да връщаме четирийсет хиляди долара? А какво ще стане с Френския фамилен фонд? И бездруго отдавна карам на изпарения. А и вече сме платили за пет килограма салата „Уолдорф“…
	— Те на това салата ли му викат? — Роже се разрови из визитните си картички, повечето бяха нечетливи и изпонадраскани. — _C’est pathétique…_ Жалка работа! Накълцани ябълки и целина. Пък и с подгизнали орехи! Не какво да е, орехи…
	Затършувах из визитника си да търся светски особи, които биха ни свършили работа. С майка познавахме Джулия Марлоу, известната актриса, но точно по това време тя беше на турне в Европа.
	— Какво ще кажеш за Пиер Пету? Хората на майка ми са работили с него.
	— Архитектът?
	— На цялото Световно изложение. Онзи двуметров робот е негов.
	— Скука — каза, докато пляскаше по дланта си със сребърния нож за писма.
	Прехвърлих на „А“.
	— А капитан Леюд?
	— На _Normandie_ ли? Ти сериозно ли питаш? Та на него му плащат да е безинтересен.
	— Не можеш с лека ръка да отхвърляш всяко предложение, Роже. Пол Родиер как ти звучи? Според Бети всички говорят за него.
	Роже сви устни, което винаги беше добър знак.
	— Актьорът ли? Гледах представлението му. Добър е. Висок, привлекателен, ако харесваш такива. Това, разбира се, е от бързия метаболизъм.
	— Поне можем да сме сигурни, че умее да заучава сценарии.
	— Малко е непредвидим. А и е женен, така че да не ти минават през ума разни неща.
	— Приключих с мъжете, Роже — отвърнах.
	Вече бях на трийсет и седем и се бях примирила с мисълта, че ще остана сама.
	— Не съм сигурен, че Родиер ще се съгласи. Виж кого можеш да намериш, но се погрижи да се придържа към сценария. И нито дума за Рузвелт…
	— Нито за семейство Рокфелер — довърших.
	Докато разрешавах проблемите на хората, се обадих на няколко знаменитости, които биха се съгласили да поемат такъв ангажимент в последния момент, и в крайна сметка ми остана само една възможност: Пол Родиер. Той беше в Ню Йорк, участваше в мюзикъл в „Броудхърст“*, „Улиците на Париж“ — вихрения дебют на Кармен Миранда на Бродуей.
	[* Театър на Бродуей, основан през 1917 г.]
	Позвъних на агенция „Уилям Морис“, оттам ми казаха, че ще проверят и ще ми се обадят. Десет минути по-късно агентът на господин Родиер ми съобщи, че тази вечер в театъра нямало да има представление и макар клиентът му да нямал вечерно облекло, бил поласкан от поканата да изнесе реч на предстоящата галавечеря. Щял да ме очаква в „Уолдорф“ да обсъдим подробностите. Нашето жилище в източния край на Петдесета улица, беше на две крачки от „Уолдорф“, та забързах първо да мина оттам и да си облека черната рокля „Шанел“ на майка.
	Когато двутонният бронзов часовник отбеляза половината час с прелестния звън на уестминстърските камбани, заварих господин Родиер на една маса в бара „Пийкок Али“, който беше точно до фоайето на хотела. Гостите на галавечерята вече се стичаха към голямата бална зала на горния етаж в най-изящните си тоалети.
	— _Monsieur_ Родиер, нали? — попитах аз.
	Роже се оказа прав поне за това, че е привлекателен. Първото нещо, което грабва вниманието при среща с Пол Родиер, щом отмине първоначалната тръпка от физическата му красота, е неустоимата му усмивка.
	— Нямам думи да изразя колко съм ви благодарна, че приехте този ангажимент в последния момент, _Monsieur_?
	Той се разгъна от стола си и демонстрира телосложение, което би било по-полезно в отбор по гребане на регатата „Чарлс“*, отколкото на бродуейска сцена. Понечи да ме целуне по бузата, но аз протегнах ръка и се здрависахме. Приятно ми беше да срещна мъж с моята височина.
	[* Регата „Head of the Charles“, която се провежда ежегодно в предпоследната неделя на октомври на река Чарлс, на границата между Бостън и Кеймбридж (Масачузетс).]
	— Удоволствието е изцяло мое — отвърна той.
	Единственият проблем беше облеклото му: зелен панталон и кадифено спортно сако с цвят на патладжан, кафяви велурени обувки и — най-лошото — черна риза. Само свещениците и фашистите носеха черни ризи. Е, и гангстерите, разбира се.
	— Може би искате да се преоблечете? — Едва се сдържах да не пригладя косата му, толкова дълга, че можеше да я хване на опашка. — Или да се избръснете?
	Според агента му мосю Родиер беше гост на хотела, така че самобръсначката му беше само няколко етажа по-горе.
	— Така ще съм облечен — каза и сви рамене.
	Типичен актьор. Трябваше да го предвидя. Потокът от гости на път за балната зала растеше, жените бяха зашеметяващи във фините си рокли, а мъжете — до един — с фракове и обувки от лак или телешка кожа.
	— Това е първата ми галавечеря, единственият шанс на Консулството да набере средства. Облеклото е строго официално.
	Дали старият смокинг на татко ще му стане? По дължина ще е добре, но в раменете може да му е доста тесен.
	— Винаги ли сте толкова… как да кажа… изпълнена с енергия, _Miss_ Феридей?
	— Ами тук, в Ню Йорк, индивидуалността невинаги се цени. — Подадох му свитъка с листове. — Не се съмнявам, че нямате търпение да видите сценария.
	Той ми го върна.
	— Не, _merci_.
	Пъхнах го обратно в ръцете му:
	— Но как? Генералният консул лично го написа.
	— Кажете ми пак за какво правя всичко това?
	— За целогодишна помощ на френски граждани, принудени да напуснат родината, а също и за набиране на средства за Френския фамилен фонд, който ръководя. Помагаме на сираци във Франция, чиито родители са загубени по различни причини. При тази нестабилност в Европа ние сме доста надежден източник на дрехи и храна. Освен това членове на семейство Рокфелер също са гости на събитието.
	Той прелисти речта.
	— Биха могли просто да напишат чек и да си спестят всичко това.
	— Те са сред най-отзивчивите ни дарители, но моля ви, не ги споменавайте. Нито президента Рузвелт. Нито самолетите, които Съединените щати са продали на Франция. Някои от гостите ни тази вечер обожават Франция, разбира се, но предпочитат да не се забъркват във война за момента. Роже иска да се избегнат всякакви конфликти.
	— Пируетите около наболели въпроси винаги изглеждат изкуствено. И публиката го усеща.
	— Може ли просто да се придържате към сценария, _Monsieur_?
	— Тревогите могат да причинят проблеми със сърцето, _Miss_ Феридей.
	Извадих иглата от букетчето момини сълзи.
	— Заповядайте, това е букетче за почетния гост.
	— _Muguet!_ — възкликна господин Родиер. — Къде намерихте момини сълзи по това време на годината?
	— В Ню Йорк всичко може да се намери. Нашият цветар ги отглежда от семенца.
	Опрях ръка на ревера му и забих иглата по-надълбоко във френското кадифе. Откъде идваше този прекрасен аромат, от него или от цветята? Защо американците не миришат така — на тубероза или на дървесен мускус и…
	— Знаете, че момините сълзи са отровни, нали? — каза господин Родиер.
	— Тогава не ги яжте. Поне първо приключете с речта. Но ако разярените тълпи скочат срещу вас, може.
	Той се разсмя и толкова ме изненада, че отстъпих крачка назад. Такъв искрен смях се среща рядко в изисканото общество, особено по отношение на моите шеги.
	Придружих господин Родиер зад кулисите и застанах до сцената, вцепенена от страхопочитание — беше поне два пъти по-голяма от всяка сцена, на която съм стъпвала като актриса на Бродуей. Надзърнахме иззад завесата към балната зала и морето от маси, осветени от пламъчетата на свещите, сякаш греещи цветя плаваха сред мрака. Огромният кристален полилей „Уотърфорд“ и шестте му по-малки сателита също светеха, макар и с приглушено сияние.
	— Тази сцена е огромна — казах. — Ще я овладеете ли?
	Господин Родиер се обърна към мен.
	— С това си изкарвам хляба, _Miss_ Феридей.
	От страх, че може съвсем да го раздразня, оставих господин Родиер със сценария зад кулисите, като през цялото време се борех с натрапчивата си непримиримост към кафявите му велурени обувки. Забързах към залата, за да проверя дали Пия е разпределила гостите по масите според скицата, която й бях дала, а тя беше по-подробна и по-опасна от летателните планове на Луфтвафе. Видях, че просто беше метнала по няколко картички с имена по шестте маси на Рокфелер, та се наложи да ги подредя и чак тогава заех мястото си до сцената, между вратата на кухнята и почетната маса. Навсякъде из огромната зала се издигаха триетажни подиуми с червени драперии по стъпалата, на всеки имаше отделна маса. Всички хиляда и седемстотин места щяха да се заемат и ако не минеше добре, би имало твърде много недоволни.
	Гостите се събираха и заемаха местата си — океан от бели вратовръзки и старинни диаманти, а за дамските тоалети сигурно бяха опразнени всички модни магазини по парижката улица „Фобур Сент Оноре“. Дори само с корсетите в тази зала и „Бергдорф“, и „Гудман“ можеха да изпълнят тримесечните си планове за продажби.
	Зад мен се строиха в редица журналисти и измъкнаха моливите си иззад ушите. Оберкелнерът се изпъчи до мен и зачака кимване, за да започне да сервира. В залата влезе Елза Максуел — клюкарка от класа и професионална организаторка на пищни тържества, при това ненадмината в саморекламата. Дали ще благоволи да махне ръкавиците, за да напише някой унищожителен отзив за галавечерята в своята колонка във вестника, или само ще запази в спомените си целия този ужас?
	Повечето гости вече бяха седнали по местата си, когато госпожа Корнелиус Вандербилт, която Роже наричаше „Нейна милост“, пристигна; на гърдите й искреше четириредова огърлица от диаманти „Картие“. Изчаках момента, когато задните части на госпожа Вандербилт докосват възглавничката на стола й, а яката от бяла лисица — цяла, с глава и крака — увисва на облегалката, и кимнах на оберкелнера да започне със сервирането. Залата притъмня, а Роже се възкачи на осветения от прожектора подиум, съпровождан от сърдечни аплодисменти. Не помня да съм имала такава сценична треска дори когато бях актриса.
	— _Madammes et Messieurs_, министър Боне предава искрените си извинения за това, че няма да може да присъства тази вечер.
	В залата се надигна жужене, гостите не знаеха как да реагират на такова разочарование. Дали да не поискат парите им да се върнат по пощата? Дали да не се обадят във Вашингтон? Роже вдигна ръка, за да привлече вниманието им:
	— Но ние поканихме друг французин да ви приветства тази вечер. Въпреки че не е представител на официалната власт, той е човекът, претворил едни от най-завладяващите образи на Бродуей.
	Гостите зашушукаха помежду си. Няма нищо по-хубаво от една изненада. Стига, разбира се, да е приятна.
	— Позволете ми да приветствам _Monsieur_ Пол Родиер.
	Господин Родиер мина покрай подиума и се отправи към централната сцена. Какви ги върши? Прожекторът се защура по сцената, докато го намери. Роже се върна до почетната маса и седна на мястото си до госпожа Вандербилт. Аз стоях наблизо, но все пак извън обсега на ръцете му, в случай че му се прииска да ме удуши.
	— За мен е огромно удоволствие да присъствам на тази галавечеря — каза господин Родиер, когато прожекторът най-сетне го откри. — Ужасно съжалявам, че _Monsieur_ Боне е възпрепятстван да произнесе речта си.
	Дори и _sans_* микрофон, гласът на господин Родиер изпълваше залата. Той направо грееше под светлината на прожектора.
	[* Без (фр.).]
	— Аз не съм достоен заместник на толкова високопоставен гост. Надявам се отсъствието му да не се дължи на проблем със самолета му. Но и така да е, сигурен съм, че президентът Рузвелт с готовност ще му изпрати нов.
	Нервен смях се понесе из залата. Нямаше нужда да поглеждам към журналистите — сигурна бях, че усърдно дращят в тефтерите. Роже, който беше виртуоз в разговорите tête-à-tête, успяваше и да разговаря любезно с госпожа Вандербилт, и същевременно да ме обстрелва с пронизващи погледи.
	— Истината е, че не бих могъл да ви говоря за политика — продължи господин Родиер.
	— Слава на бога — провикна се някой от задните маси.
	Сред тълпата отново избухна смях, този път по-силен.
	— Но мога да ви говоря за тази Америка, която аз познавам, мястото, което всеки ден ме изненадва. Мястото, където хора с открити сърца приемат радушно не само френската култура: театъра, книгите, филмите и модата, но и французите, независимо от нашите недостатъци.
	— По дяволите! — изсъска репортерът до мен; моливът му се беше счупил.
	Подадох му моя.
	— Всеки ден виждам хора, които помагат на другите. Американци, вдъхновени от госпожа Рузвелт, която протяга ръка към отсрещния бряг на Атлантическия океан, за да помогне на френските деца. Американци като госпожица Феридей, които работят неуморно всеки ден, за да помагат на френски семейства тук, в Америка, и правят всичко по силите си, за да обличат сираците във Франция.
	Роже и госпожа Вандербилт погледнаха към мен. Прожекторът също проследи погледите към мястото ми до стената и познатата светлина ме заслепи. Нейна милост изръкопляска и тълпата се присъедини. Помахах към публиката, а осветителят прояви милосърдие, бързо върна прожектора на сцената и ме остави в прегръдките на хладна тъмнина. Всъщност сцената на Бродуей не ми липсваше, но ми беше приятно отново да усетя по кожата си топлината от прожектора.
	— Това е Америка, която не се страхува да продава самолети на хората, които се биха рамо до рамо с нея из окопите на Голямата война. Америка, която не се страхува да помогне да не допуснем Хитлер да се разхожда по улиците на Париж. Америка, която няма да се поколебае отново да застане до нас, ако този ужасен момент настъпи…
	Не откъсвах очи от сцената, само на няколко пъти хвърлях по някой бърз поглед към публиката. Всички бяха запленени и със сигурност изобщо не ги интересуваха обувките му. Трийсетте минути излетяха като миг и накрая, затаила дъх, гледах финалния поклон на господин Родиер. Аплодисментите започнаха плахо, но скоро се надигнаха и заляха цялата зала, като че пороен дъжд плющеше по покрива под напора на силна буря. Самата Елза Максуел взе хотелска салфетка, за да подсуши насълзените си очи, и когато публиката стана на крака и запя Марсилезата с пълно гърло, вече се радвах, че на господин Боне няма да му се наложи да излезе на сцената след това изпълнение. Дори и хората от персонала пригласяха с ръка на сърцето.
	Когато осветиха залата, Роже, видимо доволен, поздрави тълпата от доброжелатели, които се въртяха край основната маса. Щом емоциите започнаха да се уталожват след официалната част, Роже се оттегли към зала „Рейнбоу“, следван от шумна групичка от най-изявените ни дарители, а сред тях бяха и няколко танцьорки от „Рокетс“ — единствените жени в Ню Йорк, сред които изглеждах ниска.
	На излизане от залата господин Родиер докосна рамото ми.
	— Знам едно място край брега на Хъдсън, където има превъзходно вино.
	— Трябва да се прибирам — отвърнах, макар че не бях хапвала нищо. Мисълта за топъл хляб и охлюви с масло ме изкуши, но не беше прието сама жена да се появи с женен мъж на публично място. — Не тази вечер, _Monsieur_, но благодаря за поканата.
	След няколко минути можех да съм си у дома, в усойното си жилище, с остатъците от салатата „Уолдорф“.
	— Нима ще ме оставите да вечерям сам след този наш триумф? — попита господин Родиер.
	Защо пък да не отида? Познатите ми вечеряха само в определени ресторанти, които можеше да се изброят на пръстите на едната ръка, и всички бяха в радиус на не повече от четири пресечки от „Уолдорф“, Хъдсън беше твърде далече. Просто вечеря, какво толкова?
	Взехме такси до „Льо Грение“, чудесно бистро в Уест Сайд. Френски презокеански кораби плаваха нагоре по река Хъдсън и стигаха до Петдесет и първа улица, затова в района бяха изникнали като гъби след дъжд няколко чудесни малки ресторантчета, които скоро се оказаха сред най-добрите в града. „Льо Грение“ се криеше в сянката на лайнера _Normandie_, на таванския етаж на бивша пристанищна сграда. Щом слязохме от таксито, корабът изпъчи огромното си туловище над нас с осветената си палуба и четирите реда светещи фенестрини. На носа един заварчик разпръскваше яркооранжеви искри като фойерверки на фона на нощното небе, а няколко моряци насочваха прожектор надолу по корпуса към бояджиите на скелето. Почувствах се съвсем малка до този кораб, изправена пред високия черен нос и трите комина, всеки от които се извисяваше над най-високите сгради край пристанището. На това място водите на океана се сливаха със сладката вода на реката и из въздуха на късното лято се носеше дъх на сол.
	Ресторантът беше пълен, по масите бяха насядали доста прилично изглеждащи клиенти, основно от средната класа, сред които беше и репортерът от галавечерята, както и пасажери от презокеанските кораби, явно доволни, че са на _terra firma_*. Избрахме едно сепаре, оградено от полиран с шеллак параван, направено сякаш да наподобява корабна каюта, където всеки сантиметър е ценен. Оберкелнерът на „Льо Грение“, господин Бернар, се заусуква около Пол Родиер, три пъти му повтори, че го е гледал в „Улиците на Париж“, и му разясни в подробности особеностите на своята театрална кариера в аматьорския театър на Хоубоукън.
	[* Обичаен латински израз от мореплаването: твърда земя.]
	Господин Бернар се обърна към мен.
	— А вас, _Mademoiselle_, не съм ли ви виждал на сцената с мис Хелън Хейнс?
	— Нима сте актриса? — усмихна се Родиер.
	Тази усмивка никак не беше безопасна в толкова ограничен периметър. Не трябваше нито за миг да си губя ума, защото французите и без това бяха ахилесовата ми пета. Всъщност, ако Ахил беше французин, вероятно бих го носила на ръце из целия свят, ако трябва, за да излекувам пронизаното му сухожилие.
	Господин Бернар продължи:
	— Според мен отзивите бяха несправедливи…
	— Ще поръчаме — казах аз.
	— В една рецензия бяха използвали думите „леко скована“, доколкото помня…
	— Ескарго*, ако обичате, и моля ви, не прекалявайте със сметаната…
	[* Типично френско ястие от охлюви, които се сервират с черупките и овкусено масло.]
	— А какво пишеше в „Таймс“ за „Дванайсета нощ“? „Мис Феридей се справя добре в ролята на Оливия“! Доста хапливо според мен…
	— И без чесън. Не ги варете много, за да не станат жилави.
	— Ще желае ли дамата охлювите сами да допълзят до масата?
	Господин Бернар надраска поръчката ни и се отправи към кухнята.
	Господин Родиер разучаваше менюто с шампанизираните вина и особено много се задълбочаваше в описанията.
	— Актриса, значи. Хм. Не бих се досетил.
	Небрежният му външен вид имаше особена притегателна сила, като английски двор, който плаче за плевене.
	— В Консулството ми е по-добре. Майка познава Роже от години и когато той ми предложи да му помагам, не можах да устоя.
	Господин Бернар донесе кошничка с хляб и се засуети около масата, взираше се в господин Родиер, сякаш за да го запечата в съзнанието си.
	— Надявам се, че не съм ви отнел от приятеля ви за вечеря — каза Пол.
	Той посегна към хляба, аз също и ръката ми леко докосна неговата — топла и мека. Бързо я отдръпнах и я скрих в скута си.
	— Твърде заета съм за това. Знаете как е в Ню Йорк, да се организират събития и всякакви други ангажименти… Наистина е изтощително.
	— Не съм ви виждал в „Сарди“*.
	[* Ресторант, открит през 1927 г. в района, където са повечето театри в Манхатън, известен най-вече с многобройните карикатури на звезди от театралната сцена и киното, които украсяват стените на салона.]
	Той разчупи едно хлебче и към лампата се вдигна топла пара.
	— О, работя много.
	— Защо имам чувството, че не работите заради парите.
	— Тази длъжност е доброволческа, ако това питате, но такъв въпрос не е много учтив, _Monsieur_.
	— Дали бихме могли да оставим настрана това _Monsieur_? Кара ме да се чувствам древен.
	— Да си говорим на „ти“ ли предпочитате? Та ние едва се запознахме.
	— Хиляда деветстотин трийсет и девета е.
	— Манхатън е като слънчева система, която се подчинява на свои собствени закони. Дори това, че сама жена вечеря с женен мъж, би могло да изкара планетите от орбитите им.
	— Тук никой няма да ни види — каза Пол и посочи на господин Бернар шампанското, което беше избрал от менюто.
	— Кажете го на госпожица Ивлин Шимърхорн в сепарето в дъното.
	— Това, предполагам, вече е сринало репутацията ви — каза той с особена нежност, която много рядко се среща у болезнено красивите мъже.
	Черната риза като че ли не му стоеше чак толкова зле.
	— Ивлин няма да се разприказва. Чака дете, а моментът никак не е подходящ, милата.
	— Деца. Объркват всичко, не мислите ли? В живота на един актьор няма място за подобни усложнения.
	Поредният себичен актьор.
	— И как тогава баща ви осигурява мястото ви в тази слънчева система?
	Едва се бяхме запознали, а Пол вече започна да прекалява с въпросите.
	— „Осигуряваше“ е по-точно. Занимаваше се с търговия на галантерийни стоки.
	— Къде?
	Господин Бернар постави на масата сребриста кофичка с дръжки като обеци на циганка, изумруденото гърло на бутилка шампанско, килната на една страна, се подаваше над ръба.
	— Беше партньор на Джеймс Харпър Пуър*.
	[* На английски фамилното име Пуър (Poor) означава „беден“.]
	— От братята Пуър ли? Бил съм в дома му в Ийст Хамптън. Не е точно беден. Често ли посещавате Франция?
	— В Париж ходим всяка година. Майка ми наследи жилище… на булевард „Шаву Лагард“.
	Господин Бернар отвори шампанското, чу се приятен звук, не изгърмяване, по-скоро глух пукот. Той наля малко от златистата течност в чашата ми и балончетата се надигнаха чак до ръба, за малко да прелеят, но се укротиха и застинаха точно където трябва. Професионално наливане.
	— Съпругата ми, Рина, държи малко магазинче наблизо, _Les Jolies Choses_*. Виждали ли сте го?
	[* Хубавите неща (фр.).]
	Отпих малка глътка от шампанското и мехурчетата погъделичкаха устните ми.
	Пол измъкна нейна снимка от портфейла си. Рина беше доста по-млада, отколкото си представях, черната й коса беше подстригана на черта. Усмихваше се, очите й бяха широко отворени, като че току-що беше споделила някоя малка, закачлива тайна. Рина беше истинско съкровище и вероятно моята пълна противоположност. Представях си магазина на Рина като едно от онези кътчета, изпълнени с шик и уют, в които всяка жена може да се съвземе, и то по типичния за французойките маниер: без излишна прецизност, с точно толкова неточности, колкото е необходимо.
	— Не, не го знам — казах аз. Подадох му снимката. — Но тя е прелестна.
	Допих шампанското си. Пол сви рамене.
	— Е, твърде млада е за мен, разбира се, но… — Погледна снимката и задържа погледа си върху нея, като че я виждаше за пръв път, леко наклонил глава, и чак след това я пъхна обратно в портфейла си. — Не се виждаме много често.
	При тези думи леко трепнах, но бързо се усмирих, защото разумът ми прошепна нещо, което ме върна на земята: да, той беше свободен тук, но властният ми характер вероятно щеше да задуши всяко романтично пламъче.
	От радиото в кухнята кънтеше дрезгавият глас на Едит Пиаф.
	Пол извади бутилката от кофичката и наля още шампанско в чашата ми. То се разпени и немирните мехурчета изскочиха над ръба на чашата. Погледнах го. Разбира се, и двамата знаехме какво значи това. Обичаят. Всеки, който е прекарал поне малко време във Франция, го научава. Дали нарочно беше прелял чашата?
	Без да му мисли много, Пол натопи пръст в излятото около чашата ми шампанско, протегна се към мен и мацна хладната течност зад лявото ми ухо. Едва не отскочих от допира на пръстите му, а той зачака да отметна косата си на една страна и мацна малко и зад дясното ми ухо, този път не бързаше толкова да отдръпне ръката си, после мацна и на себе си — зад двете уши, доволно усмихнат.
	Защо така изведнъж ме заля топлина?
	— Рина идва ли понякога? — попитах аз.
	На ръката ми имаше някакво петънце, сигурно от чай, потърках мястото, за да го изтрия, но се оказа петно от състаряване на кожата. Прекрасно.
	— Не е идвала още. Изобщо не се интересува от театър. Дори „Улиците на Париж“ не е гледала още, но не се знае дали аз ще мога да остана тук. Хитлер държи на тръни всички в родината ми.
	Някъде из кухнята двама мъже се караха. Къде се бавеше нашето ескарго? Да не би да са изпратили готвача в Перпинян да избира охлювите?
	— Франция поне си има линията „Мажино“ — казах аз.
	— Линията „Мажино“ ли? Моля ви. Бетонна стена с няколко наблюдателници. Тя е просто хвърлена ръкавица към Хитлер.
	— Но нали е почти четиристотин километра?
	— Нищо не може да спре Хитлер, ако иска нещо.
	В кухнята се беше разпалила вече истинска свада. Нищо чудно, че поръчката ни се бавеше. Готвачът, без съмнение, капризен гений, се беше развилнял за нещо.
	Господин Бернар изскочи от кухнята. Вратата с кръгъл прозорец зад гърба му се разлюля и след няколко маха напред и назад се затвори. Той стигна до средата на салона. Плакал ли беше?
	— _Excuzes-moi_, дами и господа.
	Някой почука по чашата си с лъжица и всички в салона притихнаха.
	— Току-що чух от достоверен източник… — Господин Бернар си пое дълбоко въздух, гръдният му кош се наду като мех за камина. — От институция с несъмнена репутация знаем, че…
	Сломен от това, което трябваше да оповести, той замълча за момент, после продължи:
	— Адолф Хитлер е окупирал Полша.
	— Господи! — промълви Пол.
	Впихме погледи един в друг, докато целият салон закипя от превъзбудени разговори, които се преплетоха в обща глъчка от ужасяващи предположения. Репортерът от галавечерята се изправи, хвърли няколко смачкани банкноти на масата, грабна бомбето си и изхвърча навън.
	Сред глъчката, предизвикана от новината, която беше съобщил, едва-едва се чуха последните думи на господин Бернар:
	— Бог да ни е на помощ.


>>	2
>>	Каша

	_1939 година_
	Всъщност идеята да се качим на скалите до Еленова поляна, за да видим бежанците, беше на Петрик Бакоски. Казвам го само за да няма недоразумения в бъдеще. Майка така и не ми повярва за това.
	Хитлер беше обявил война на Полша на 1 септември, но войските му не бързаха да стигнат до Люблин. Това ме радваше, защото не исках нищо да се променя. Люблин си беше чудесен град. По радиото бяхме чули няколко обръщения от Берлин за новите правила, бяха пуснали няколко бомби в покрайнините, но всичко друго си беше постарому. Германците бяха съсредоточени във Варшава и тъй като настаняваха войските си там, към нас, в Люблин, заприиждаха хиляди бежанци. Цели семейства, които бяха тръгнали на югоизток и изминали над сто и петдесет километра, нощуваха в картофените ниви в землището на града.
	Преди войната в Люблин не се случваше нищо вълнуващо, затова красотата на един прелестен изгрев можеше да ни впечатли повече, отколкото някой филм в киното. Стигнахме до върха на скалата точно преди изгрев на 8 септември и в полята под нас видяхме хиляди хора, още сънени в мрака. Бяхме трима: аз и двамата ми най-добри приятели — Надя Ватроба и Петрик Бакоски, а аз лежах между тях двамата. Наблюдавахме спящите хора долу от една сплескана копа сено, където бяха пренощували майка сърна с малките й, но бяха станали рано. По това си приличаха с Хитлер.
	Когато зората изведнъж разкъса тъмния хоризонт, дъхът ми заседна в гърлото — същото това внезапно удивление, от което въздух не можеш да си поемеш, когато видиш нещо болезнено красиво, новородено например или прясна сметана върху овесената каша, или профила на Петрик, огрян от първите слънчеви лъчи. Профилът му, деветдесет и осем процента съвършен, потънал в меката светлина на утрото, беше особено красив, като релефния образ на монета от десет злоти. В този момент Петрик приличаше на всички момчета, като се събудят, преди да са се измили: косата му с цвят на прясно масло беше сплескана от страната, на която е спал.
	Профилът на Надя също беше почти съвършен, както и се очаква за момиче с такива нежни черти като нея. Единственият дефект, който не й позволяваше да стигне стоте процента, беше синкавата подутина на челото, която й остана за спомен от инцидента в училище: вече беше по-малка от гъше яйце, но не беше изчезнала. Носеше онзи кашмирен пуловер с цвят на неузрял пъпеш, в който ми позволяваше да заровя ръце винаги щом поискам.
	Не можех да разбера как такова нещастие може да създаде толкова прекрасна сцена. Бежанците си бяха издигнали невероятно сложно устроен палатков град само с чаршафи и одеяла. Докато се издигаше над хоризонта, слънцето — като рентгенов лъч — освети една от конструкциите от пъстри чаршафи и в нея видяхме сенките на хора, които се стягат да посрещнат деня.
	Една майка с градски дрехи отгърна чаршафената врата и изпълзя навън, хванала за ръката детенце по пижама с валенки на краката. Заеха се да ровят пръстта с пръчки: търсеха картофи.
	Зад тях Люблин се простираше като приказен град със своите стари къщи в пастелни цветове, с червени керемидени покриви, които сякаш някой великан беше раздрусал в чашката си за зарове и разпилял по полите на хълмовете. По-нататък, на запад, се виждаха някогашното ни малко летище и няколкото фабрики, но нацистите вече ги бяха бомбардирали. Първо тях удариха, но поне из града все още не маршируваха немски войници.
	— Мислите ли, че англичаните ще ни помогнат? — попита Надя. — Или французите?
	Петрик огледа хоризонта.
	— Възможно е — каза той. Откъсна снопче трева и го разпръсна из въздуха. — Денят е добър за полети. Няма да е зле да побързат.
	Цяла редица петнисти крави, водени от няколко забрадени млекарки, се понесоха в колона към пасището, където сега бяха палатките, звънчетата им подрънкваха. Една от кравите вдигна опашка и разпръсна зад себе си няколко купчинки, които другите заобикаляха. Всяка от жените носеше на рамо по един дълбок сребрист гюм за мляко.
	Присвих очи да видя нашето училище, Католическа девическа гимназия „Санта Моника“, с разветия над камбанарията портокалово оранжев флаг. Там подовете бяха така добре излъскани, че вътре обувахме платнени чехли. Учеше се сериозно. Всеки ден имаше меса, а и учителите бяха строги. Не че някой от тях помогна на Надя, когато наистина имаше нужда от помощ, освен пани Микелска — любимата на всички ни учителка по математика.
	— Вижте — каза Надя, — жените са извели кравите, но не и овцете.
	По това време винаги са извеждали овцете.
	Надя непрекъснато забелязваше разни неща. Макар да беше само два месеца по-голяма от мен, вече на седемнайсет, тя изглеждаше някак по-зряла. Петрик погледна през мен към Надя, сякаш я виждаше за пръв път. Всички момчета я харесваха — с нейното съвършено циганско колело, с безупречната кожа на лицето й, с тен като на Морийн О’Съливан и дебелата руса плитка. Аз може би не бях толкова красива, а и никак не ме биваше в гимнастиката, но бях на първо място в конкурса за най-хубави крака, а и ме избраха за най-добра танцьорка сред гимназистите при неофициалното гласуване, но така или иначе, бях най-добра в нашето училище.
	— Много си наблюдателна, Надя — каза Петрик.
	Надя му се усмихна.
	— Не чак толкова. Дали да не слезем долу да им помогнем да си изровят картофи? Теб много те бива с лопатата, Петрик.
	Тя наистина ли флиртуваше с него? Та това е хладнокръвно нарушение на моето правило „Приятелките са на първо място!“. Нали Петрик извади точно моя венец в Нощта на свети Йоан, а и ми подари сребърна верижка с кръстче? Традициите нищо ли не значат вече?
	А може би Петрик започваше да се влюбва в нея. Нищо чудно. По-рано същия месец херцерките* продаваха талончета за танци с местните момчета на благотворителното тържество и Луиза, по-малката сестра на Петрик, ми беше казала, че Надя е откупила всичките му десет танца. А после се вдигна онази ужасна пушилка пред портите на училището. Ние с Надя тъкмо си тръгвахме, когато хулиганите от улицата започнаха да хвърлят камъни по Надя и да я обиждат, защото дядо й бил евреин. Петрик незабавно й се притече на помощ.
	[* Момичета, членуващи в полското скаутско движение „Херцери“, създадено по модела на английското скаутско движение. Учредено е в Люблин през 1918 г. и функционира под протекцията на полския държавен глава.]
	Не ме изненада това, че хвърлят камъни по евреите, случваше се от време на време, но се изненадах, че замеряха точно Надя. Дотогава не знаех, че има еврейска кръв. И двете учехме в католическо училище, а и тя беше наизустила повече молитви от мен. Но всички разбраха, когато учителят по немски, _Herr_ Шпек, ни накара да направим родословно дърво и го обяви пред целия клас.
	Опитах се да дръпна Надя настрана, когато момчетата мятаха камъните, но тя стоеше като закована на едно място. Пани Микелска, бременна с първото си дете, изскочи навън, прегърна Надя и се скара на момчетиите, заплаши ги, че ще извика полиция, ако не престанат. Пани Микелска беше любимата учителка на всички момичета, нашата Северна звезда, всички искахме да бъдем като нея — красиви, умни, с чувство за хумор. Тя защитаваше ученичките си като майка лъвица малките си и ни награждаваше с карамелени бонбони винаги когато контролните ни работи по математика бяха без грешки — аз винаги получавах бонбон.
	Петрик, който беше дошъл да ни посрещне след училище, размаха някаква лопата из въздуха и изгони момчетата с камъните, но не се размина без поражения: от предния му зъб се отчупи едно парченце, това, разбира се, изобщо не развали усмивката му, напротив, тя стана дори още по-омайваща.
	Някакъв странен звук ме откъсна от спомените ми, като че навсякъде край нас бяха засвирили хиляди щурци. Шумът се усилваше все повече и повече, докато земята затрепери от вибрациите.
	Самолети!
	Огромните им туловища се спуснаха над нас, толкова ниско, че тревата се слегна, а сребристите им търбуси изблъскаха светлината на утрото. По три в редица, завиха рязко надясно, а зад тях остана гъста диря с дъх на машинно масло, отправиха се към града, а сивите им сенки се плъзнаха по нивата. Преброих общо дванайсет.
	— Като самолетите в „Кинг Конг“ — казах аз.
	— Онези бяха биплани, Каша. „Къртис Хелдайвър“. А това са германски пикиращи бомбардировачи.
	— Може да са полски.
	— Не са полски. Познава се по белите кръстове от долната страна на крилата.
	— Дали носят бомби? — попита Надя не толкова от страх, колкото от любопитство.
	Тя никога не се боеше.
	— Нали вече разрушиха летището, какво има още да бомбардират? — чудеше се Петрик. — Ние нямаме складове за боеприпаси.
	Самолетите закръжаха над града и извиха наляво, един зад друг. Първият се гмурна с ужасяващ пронизителен врясък и пусна бомба точно в средата на града, където главната улица „Краковское пшедмешче“ се виеше край най-красивите сгради.
	Петрик се изправи.
	— Исусе Христе, не!
	Гръмовен тътен разтърси земята, а над мястото, където беше паднала бомбата, се извиха черни и сиви пушеци. Самолетите направиха втори кръг над града и този път пуснаха бомбите си близо до сградата на общината. Сестра ми, Зузана, отскоро лекар, понякога дежуреше там като доброволец в клиниката. Ами майка ми? „Моля те, Господи, вземи ме направо на небето, ако се случи нещо с майка“, казах си аз. А татко — дали беше в Пощенската станция?
	Самолетите се извиха пак над града и се насочиха към нас. Когато приближиха, се проснахме по очи на земята, Петрик покри мен и Надя с тялото си толкова плътно, че усещах по гърба си сърцето му как тупти под ризата.
	Два от самолетите се върнаха и пак закръжаха над града, като че бяха забравили нещо.
	— Трябва да… — опита се да каже Петрик, но преди да успеем да помръднем, самолетите се снишиха над полето съвсем доземи.
	След миг вече чувахме гърмежа на картечниците им. Стреляха по млекарките. Някои от куршумите се забиваха в земята и вдигаха облаци от прахоляк, но други уцелваха жените, поваляха ги на земята, а млякото от гюмовете им се изливаше в тревата. Една крава се срина с пронизително мучене на земята, а другите куршуми от откоса надупчиха с метален звън гюмовете.
	Бежанците в нивата захвърлиха картофите и се разбягаха, но куршумите застигнаха няколко от тях. Залегнах по очи, когато последните два самолета прелетяха отново над нас и се изтеглиха, а след тях останаха проснати по земята тела на мъже, жени и крави. Кравите, които все още можеха да се движат, се щураха и подскачаха като побеснели.
	Спуснах се бегом надолу по хълма, Петрик и Надя след мен, тичахме към дома през гората, по пътеките, застлани с борови иглички. Дали родителите ми не са ранени? А Зузана? Имаха само две линейки, сигурно е била на работа цяла нощ.
	В картофената нива забавихме ход, невъзможно беше да не спреш поглед. Минах близо край една жена на възрастта на Зузана, толкова близо, че между нас нямаше да се събере и един от онези гюмове. Жената лежеше напряко на плитките бразди, картофи се бяха пръснали край нея, лявата ръка беше върху гърдите й, а по рамото й се стичаше кръв. Лицето й също беше цялото изпръскано. До нея беше коленичило момиче.
	— Сестро — говореше момичето и стискаше ръката й, — сестро, трябва да станеш.
	— Притисни раната с две ръце — казах, но момичето само ме гледаше безпомощно.
	Приближи се жена в медицинска престилка и коленичи до тях. Извади жълтеникав гумен маркуч от черната си докторска чанта.
	Надя ме дръпна настрана:
	— Хайде, самолетите може да дойдат пак.
	Хората в града търчаха във всички посоки, плачеха, крещяха си, евакуираха се, някои на велосипеди, други на коне, в камиони, с каруци, пеш.
	Като наближихме улицата, на която живеех, Петрик хвана Надя за ръка.
	— Ти си съвсем близо до къщи, Каша, ще изпратя Надя.
	— Ами аз? — извиках след тях, но те вече се бяха отдалечили доста по паважа към къщата на майката на Надя.
	Петрик бе направил своя избор.
	Запътих се към тунела, който минаваше под древната Краковска порта — висока кула, с връх като камбана, любимата ми забележителност в Люблин, която някога е била единственият вход на града. Бомбите я бяха пропукали от едната страна, но все още стоеше изправена.
	Срещнах учителката си по математика пани Микелска и съпруга й, които ми бяха съседи, минаха покрай мен с велосипедите си — бяха тръгнали в обратната посока. Пани Микелска, макар да беше в много напреднала бременност, се обърна към мен в движение и извика:
	— Майка ти е ужасно притеснена, Каша, търси те навсякъде.
	— Къде отивате? — викнах след тях.
	— При сестра ми — провикна се пан Микелски.
	— Прибирай се при майка си! Бързай! — извика пани Микелска през рамо.
	Отдалечиха се и се сляха с тълпата, а аз продължих към дома.
	_Моля те, Господи, нека майка да е невредима._
	Щом стигнах до нашата пресечка, усетих как всяка клетка в тялото ми потръпва от облекчение, че нашата висока, тясна розова къща е цяла и гордо изправена. Къщата отсреща обаче не бе имала такъв късмет. Беше срината до купчина цимент, тухли и парчета гипс, а железните кревати се търкаляха разкривени по улицата. Докато се катерех по останките, за да стигна до къщи, видях, че вятърът беше измъкнал едно от пердетата на майка и си играеше с нежната материя. Чак тогава осъзнах, че всичките ни прозорци са изпочупени от бомбите — стъклата, черната хартия за затъмняване, нищо не беше останало от тях.
	Не се наложи да вадя ключа за жилището ни иззад хлабавата тухла, вратата зееше широко отворена. Заварих майка и Зузана в кухнята, край масата за рисуване на майка, събираха разпилените по пода четки, а из стаята се носеше острата миризма на разлян терпентин. Псина*, нашата кокошка, пристъпваше край тях. Слава на небесата, Псина не беше пострадала, за нас тя беше част от семейството, гледахме я като куче, не като домашна птица.
	[* Кученце (полски).]
	— Къде се губиш? — каза майка, лицето й беше по-бяло от картонения лист за рисуване в ръката й.
	— Горе на Еленовата поляна — отвърнах. — Петрик предло…
	Зузана се изправи, беше събрала натрошени стъкла в една купа, бялата й лекарска престилка сивееше от полепналия прах. Тази бяла престилка й беше отнела цели шест години. Куфарът й лежеше до вратата. Сигурно си е стягала багажа да замине на стаж в педиатричната болница, когато са паднали бомбите.
	— Как можа да постъпиш толкова глупаво?
	— Къде е татко? — попитах аз, докато двете чистеха косата ми от парчетата цимент.
	— Излезе… — поде майка.
	Зузана я сграбчи за раменете.
	— Кажи й, майко.
	— Излезе да те търси — а в очите й напираше такъв порой от сълзи, че можеше да я удави.
	— Сигурно е в Пощенската станция — каза Зузана, — ще отида да го намеря.
	— Не отивай — опитах се да я спра, — ами ако самолетите се върнат?
	Страх, зловещ като змия от усукани електрически искри, прониза сърцето ми. Онези нещастни жени, покрили нивата с телата си…
	— Тръгвам — каза Зузана. — Ще се върна.
	— Нека дойда с теб — казах. — Мога да помогна в клиниката.
	— Защо все правиш такива глупости? Татко го няма заради теб. — Зузана нахлузи пуловера си и тръгна към вратата. — Няма да има полза от теб в клиниката. И без това само навиваш бинтове. Остани тук.
	— Не отивай — опита и майка, но Зузана изхвърча навън, винаги твърда и силна, като татко.
	Майка отиде до прозореца да обере натрошените стъкла, но се отказа, защото ръцете й трепереха неудържимо, и пак дойде до мен. Приглади косата ми, целуна челото ми, прегърна ме силно и започна да повтаря безброй пъти: Ja cię Kocham, като развалена плоча.
	Обичам те.


	Майка и аз спахме на нейното легло тази нощ, и двете нащрек, чакахме татко и Зузана да се върнат. Псина, която съвсем не се държеше като птица, спеше в краката ни, с глава, затъкната под пухкавото й крило. Разбуди се с кудкудякане, когато доста преди зазоряване татко си дойде. Той застана на вратата на спалнята, вълненото му палто беше набито с прахоляк. Лицето на татко винаги е било тъжно, като на ловджийско куче. Дори и на снимките му като бебе най-силно впечатление правеха печално увисналите му бузи. Но в онази нощ сенките от лампата в кухнята придаваха на лицето му истинска скръб.
	Майка седна в леглото.
	— Аде! — Отметна одеялото и се втурна към него, от кухненската лампа силуетите им изглеждаха призрачно тъмни. — Къде е Зузана?
	— Не съм я виждал — каза татко. — Като не можах да намеря Каша, отидох в Пощенската станция да изнеса документите си навън и да ги изгоря. Всичката информация, която германците ще искат да получат. Имена и адреси. Списъци за армията. Окупирали са Пощенската станция във Варшава. Прекъснали са телеграфните жици, значи сега е наш ред.
	— Какво е станало със служителите? — попита майка.
	Татко погледна към мен и не отговори.
	— Смятаме, че в най-добрия случай германските войници ще нахлуят в града до седмица. По всичко личи, че ще дойдат първо тук.
	— Тук?
	Майка загърна плътно яката на пеньоара си.
	— Да ме търсят. Може да им трябвам. — Татко се усмихна, но очите му бяха все така мрачни. — Ще искат да използват Пощенската станция за свои цели.
	Никой не познаваше Пощенската станция по-добре от татко. Беше началник, откакто се помня. Дали знаеше някакви тайни? Татко беше патриот. По-скоро би умрял, отколкото да им издаде нещо.
	— Как изобщо знаят къде живеем?
	Татко я изгледа, като че беше наивно дете.
	— Месеци наред са планирали това, Халина. Ако ме отведат, се надявам, че ще съм им достатъчно нужен, та да ме оставят жив. Почакай два дни. Ако не получиш вест от мен, с децата заминете на юг.
	— Англичаните ще ни помогнат — започна майка, — французите…
	— Никой няма _да дойде_ да ни помогне, мила. Кметът се евакуира заедно с полицията и пожарната. Засега е важно да скрием каквото можем.
	Татко извади кутията с бижута на майка от чекмеджето и я метна на леглото.
	— Първо измий и подсуши каквито имаме тенекиени кутии. Трябва да заровим всичко ценно…
	— Но ние нищо лошо не сме направили, Аде. Германците са културни хора. Хитлер просто нещо ги е омагьосал.
	Майката на майка е била чиста германка, а баща й — наполовина поляк. Дори и събудена от сън, майка беше красива. Нежна, но не крехка, със светлоруса коса.
	Татко я хвана за ръката.
	— Твоите културни хора искат да не остане и следа от нас, за да могат да се нанесат. Не разбираш ли?
	Татко тръгна да обикаля жилището ни и да събира най-ценните вещи в метална кутия с капак на панти: дипломата на майка за медицинска сестра, свидетелството им за брак, малък рубинен пръстен от семейството на майка и плик със семейни снимки.
	— Извади и чувала с просото. И него ще заровим.
	Майка извади платнения чувал изпод мивката.
	— Сигурно ще претърсват всяка къща за полски войници, които се укриват — каза татко, а гласът му съвсем се губеше. — По радиото казаха новите правила. Полша вече не съществува като държава. Забранено е да се говори на полски. Всички училища се затварят. Ще има вечерен час. За да си навън по това време, ти трябва розов пропуск, освен това е забранено да държим вкъщи каквито и да е оръжия или туристически обувки, или повече храна от дажбата. Укриването на такива неща се наказва с… — Татко отново погледна към мен и млъкна. — Вероятно просто ще вземат каквото искат.
	Татко извади стария си сребрист пистолет от чекмеджето на скрина. Майка отстъпи назад.
	— Зарови и това, Аде — каза, очите й бяха широко отворени.
	— Може да ни потрябва — отвърна татко.
	Майка отказваше да се съгласи.
	— Пистолетът нищо хубаво не може да донесе.
	Татко се поколеба, после сложи пистолета в кутията.
	— Каша, трябва да заровиш херцерската си униформа. Нацистите преследват херцери, в Гданск са разстреляли цял отряд.
	Побиха ме тръпки. Знаех, че не бива да споря с татко, затова сложих в тенекиени кутии всичките си ценни вещи: вълнения шал, който Петрик носеше преди и който още миришеше на него, новия сукман от червено рипсено кадифе, който майка ми беше ушила, херцерската ми униформа — ризата и връзката, и една снимка, на която с Надя бяхме яхнали една крава. Майка уви сноп четки за рисуване със самуров косъм, които имаше от майка си, и ги сложи в една от кутиите. Татко запечатваше капаците на кутиите с разтопен восък.
	През тази нощ само звездите осветяваха градината на къщата ни — малко голо парче земя, оградено с няколко дъски, които се крепяха само на треволяците наоколо. Татко натискаше с крак острието на стара ръждясала лопата и я забиваше в засъхналата пръст. Лопатата се врязваше в твърдата земя като в тесто и скоро татко изкопа доста голяма, дълбока дупка, като за гроб на новородено.
	Бяхме почти готови, но въпреки че нищо не се виждаше в тъмнината, бях сигурна, че майка още не беше свалила годежния си пръстен, той беше подарък от майка й за годежа, защото татко е бил твърде беден и не е можел да й купи. Този пръстен беше като прелестно цвете — с голям диамант по средата, ограден с венчелистчета от малки сини сапфири. Пръстенът проблясваше като нервна светулка, докато ръката на майка се движеше в тъмното. „Диамантът е обработен като през осемнайсети век, когато са рязали диамантите така, че да блещукат дори от пламъче на свещ“, казваше майка, когато някой се възхищаваше на изящното бижу. Блещукаше и още как, трепкаше като живо.
	— Ами пръстенът ти? — попита татко.
	Светулката хвръкна и се скри зад гърба й.
	— Него не — отсече майка.
	Когато със Зузана бяхме малки и пресичахме улицата, винаги се карахме коя от нас ще се хване за ръката, на която майка носеше пръстена. За красивата ръка.
	— Не заровихме ли достатъчно неща? — намесих се аз. — Ще ни хванат.
	Само щяхме да привлечем внимание, ако още малко останем да се караме на двора.
	— Твоя воля, Халина — каза татко.
	Започна да хвърля пръст с лопатата, да покрие съкровищата ни. Аз бутах земята в дупката с ръце, за да стане по-бързо. Татко заравни изкопа с крака. Накрая тръгна към сградата, като броеше крачките, за да запомним къде сме заровили семейните ценности.
	Дванайсет крачки от вратата.


	Зузана най-сетне се прибра и заразправя ужасяващи истории от болницата, как лекарите и сестрите работили цяла нощ, за да спасят ранените. Говорело се, че все още има много хора, заринати живи сред развалините. Заживяхме в страх от момента, когато германците ще потропат на вратата ни, постоянно слушахме радиото в кухнята — чакахме добри новини, а чувахме все лоши. Полша се защитавала, претърпяла огромни загуби, но в крайна сметка не можела да се мери с модерно въоръжените германски пехотни дивизии и въздушни сили.
	На 17 септември, в неделя, ме събуди гласът на майка. Тя разказваше на татко какво е чула по радиото. Руснаците също нападнали Полша, но от изток. Няма ли да престанат да ни нападат от всички страни?
	Заварих родителите си в кухнята, гледаха през прозореца към улицата. Беше хладно есенно утро, през пердетата на майка се промъкваше лек бриз. Приближих се до прозореца и видях как мъже евреи, облечени в черни дрехи, разчистваха улицата пред къщата ни от отломките.
	Майка ме приюти в прегръдката си, стояхме до прозореца и гледахме парада на германските войски, който се проточи по улицата веднага щом разчистиха пътя — войниците с всичкия им багаж, като че се нанасяха в някакво общежитие. Първо дойдоха камионите, после пешаците и накрая още войници, високи мъже, надменно изпъчили гърди в огромните си танкове. Поне Зузана не видя тази тъжна гледка, още от рано сутринта беше отишла в болницата.
	Майка стопли вода за чая на татко, докато той гледаше процесията. Аз правех всичко възможно да не вдигаме никакъв шум. Ако си стояхме тихо вкъщи, вероятно нямаше да ни закачат, нали? Реших да преброя птиците, избродирани по пердетата на майка, за да се успокоя. Една чучулига. Две лястовички. Една сврака. Свраката не беше ли предвестник на неизбежна смърт? Ръмженето на камионите се усили.
	Поех глътка въздух, за да потуша паниката, която назряваше в гърдите ми. Какво ли ни чакаше от сега нататък?
	— _Вън! Вън!_ — крещеше някакъв мъж.
	Ужасяващо скърцане на остри грайфери по паважа. Много бяха.
	— Не стой толкова близко до прозореца, Каша — каза татко и самият той се отдръпна.
	Гласът му прозвуча толкова неестествено, че веднага пролича колко е уплашен.
	— Трябва ли да се укриваме? — прошепна майка.
	Завъртя пръстена и стисна ръката си в юмрук, за да скрие бляскавите камъни в дланта си.
	Татко се запъти към вратата, а аз се опитах да се помоля.
	Дълго чувахме крясъците и заповедите, но после камионите се оттеглиха.
	— Мисля, че си тръгнаха — прошепнах на майка.
	Подскочих уплашена, когато на вратата се почука, после мъжки глас извика:
	— _Отвори!_
	Майка замръзна на място, а татко отвори вратата.
	— Адалберт Кузмерик, нали? — попита грубо есесовецът и закрачи из къщата ни, надут и видимо доволен от себе си.
	Мъжът беше поне една глава по-висок от татко, толкова висок, че шапката му почти опря касата на вратата, като влезе. И той, и подчиненият му бяха облечени в униформи на _Sonderdienst_*, с черни ботуши и шапка със страховита емблема — череп с две кухи очни ями. Като мина покрай мен, усетих аромата на ментова дъвка. А и изглеждаше добре охранен, толкова беше вирнал брадичката си, че виждах късчето хартия на адамовата му ябълка и кръвта, избила по него — беше се порязал при бръсненето. Дори и кръвта им беше в нацистко червено.
	[* Специални части (нем.) — паравоенни формирования, създадени към Генералното губернаторство в окупирана Полша по времето на Втората световна война.]
	— Да — отвърна татко с възможно най-спокойния си тон.
	— Началникът на Пощенската станция, нали?
	Татко кимна.
	Други двама го сграбчиха за ръцете и го изведоха от къщата толкова бързо, че не успя дори да се обърне да ни погледне. Тръгнах след тях, но високият прегради пътя ми с палката си.
	Майка прибяга до прозореца, в очите й се четеше див страх.
	— Къде го водите?
	Изведнъж съвсем изстинах. Все по-трудно дишах.
	Друг есесовец, кльощав и по-нисък от първия, нахълта в къщата с брезентова пазарска чанта през рамо.
	— Съпругът ви къде държи служебните си документи? — попита високият.
	— Не са тук — отвърна майка. — Бихте ли ми казали къде го отведоха?
	Майка стоеше безпомощна, притиснала с длани шията си, а ниският обикаляше къщата, отваряше чекмеджетата и пъхаше всички намерени хартии в чантата си.
	— Имате ли радиоприемник на къси вълни? — попита строго високият.
	Майка поклати глава.
	— Не.
	Стомахът ми се свиваше, като гледах как ниският отваря всички шкафове и тъпче в торбата малкото храна, която имахме.
	— Всички провизии са собственост на Райха — продължи високият. — Ще получите купони.
	Консервата грах, двата картофа и нещастната малка зелка — всичко отиде в торбата на кльощавия. Той сграбчи и малката хартиена кесийка с последното кафе на майка.
	Тя посегна към него.
	— О, моля ви, не вземайте кафето. Само това ни остана.
	Високият се обърна и за един дълъг миг огледа майка от глава до пети.
	— Остави го — заповяда той и кльощавият хвърли пакетчето на шкафа.
	Двамата мъже крачеха из трите ни малки стаи, вадеха чекмеджетата от скриновете и изсипваха чорапи и бельо на пода.
	— Оръжия имате ли? — попита високият, докато другият претърсваше шкафовете. — Или друга храна?
	— Не — отвърна майка.
	Никога досега не бях я виждала да лъже.
	— Сигурно сте чули, че укриването на вещи и провизии, които принадлежат на Райха, се наказва със смърт.
	— Разбирам — каза майка. — Бих искала да посетя съпруга си…
	Тръгнахме след двамата мъже, които се отправиха към задния ни двор. Когато високите германци излязоха навън, градината ни, оградена от всички страни, ми се стори съвсем мъничка. На пръв поглед там нямаше нищо подозрително, освен пръстта, с която бяхме заринали ценностите си предната седмица, мястото все още изглеждаше твърде заравнено. Съвсем очевидно беше, че там има нещо заровено. Броях крачките на офицера, който ходеше из двора. Пет… шест… седем… Дали виждаха как ми треперят коленете?
	Нашата кокошка Псина приближи до мястото, където бяхме копали, и заровичка наоколо да търси буболечки. Господи, и лопатата беше още там, опряна на стената на къщата, по острието й още имаше засъхнала пръст. Дали ще ни затворят в замъка, или ще ни разстрелят още тук и ще оставят телата ни, та татко да ги намери, като се върне?
	— За глупак ли ме вземате? — попита високият и продължи към петното заравнена пръст.
	Осем… девет…
	Дъхът ми секна.
	— Разбира се, че не — отвърна майка.
	— Дай лопатата — каза високият на подчинения си. — Наистина ли си мислехте, че това ще ви се размине?
	— Не, моля ви — каза майка. Стисна медальона с Богородица, който носеше на синджирче на врата си. — Аз всъщност съм от Оснабрюк. Знаете ли го?
	Високият хвана лопатата.
	— Разбира се, че го знам. Кой не е ходил там на коледния базар? Регистрирана ли сте като фолксдойче?
	„Фолксдойче“ немците наричаха етническите германци, които живеят в други държави. Нацистите принуждаваха полски граждани с немска кръв като майка да се регистрират като фолксдойче. Регистрираните получаваха повече храна, по-добра работа, както и вещи, конфискувани от евреите и други поляци, които не са етнически германци. Майка никога не би приела статут на фолксдойче, защото това означаваше, че е на страната на Германия, но пък това беше опасно за нея, защото така се опълчваше срещу Райха.
	— Не, но съм почти германка. Баща ми беше само наполовина поляк.
	Псина продължаваше да чопли пръстта покрай загладеното петно, беше си намерила нещо там.
	— Ако бяхте германка, не бихте нарушавали правилата, нали? Нито щяхте да укривате собственост на Райха.
	Майка докосна ръката му.
	— Трудно ни е да се справим с всичко това. Не разбирате ли? Представете си вашето семейство в тази ситуация.
	— Моето семейство би предало всичко дължимо на Райха.
	Есесовецът, хванал лопатата, продължи към петното заравнена пръст.
	Десет… единайсет…
	— Ужасно съжалявам — каза майка, като вървеше по петите му.
	Мъжът не й обърна внимание, направи още една крачка.
	Дванайсет.
	Колко ли щеше да копае, докато удари някоя от кутиите?
	— Молим ви, дайте ни още една възможност — каза майка, — тези правила са съвсем нови за нас.
	Офицерът се обърна, облегна се на лопатата и огледа внимателно майка. Усмихна се така, че се видяха белите му равни, подредени зъби.
	Той се приведе към нея и каза тихо:
	— Вероятно знаете правилата за вечерния час.
	— Да — каза майка.
	Между веждите й се появи малка бръчица. Размърда ходила, сякаш обувките й стягаха.
	— Е, това правило може да нарушите — каза той, пое медальона й с палеца и показалеца си и леко го разтърка.
	През цялото време не откъсваше очи от нея.
	— За нарушаването на вечерния час трябва розов пропуск — каза майка.
	— Имам няколко в джоба си.
	Той пусна медальона и сложи ръка на гърдите си.
	— Не ви разбирам — побърза да отговори майка.
	— Мисля, че разбирате.
	— Нима ми казвате, че ще си затворите очите за това, ако ви посетя?
	— Ако това сте чули…
	— Германците, които познавам, са културни хора. Не мога да си представя, че бихте поискали такова нещо от майка на две деца.
	Есесовецът наведе глава на една страна, прехапа устна и отново вдигна лопатата.
	— Съжалявам, ако съм ви обидил.
	— Чакайте — каза майка.
	Мъжът вдигна лопатата високо над главата си.
	— Господи, не! — извика майка.
	Тя посегна да хване ръката му, но беше твърде късно. Лопатата вече беше във въздуха, нищо не можеше да я спре.


>>	3
>>	Херта

	_1939 година_
	В полунощ двамата с татко тръгнахме от приземно ни жилище и изминахме пеш няколкото преки, които ни деляха от онзи по-добър квартал на Дюселдорф с белите каменни градски къщи, със слугите, които премитаха улиците и поддържа мушкатата в сандъчетата по прозорците. Беше почти краят на септември, но въздухът все още беше топъл, „фюрерово време“, така му викаха, защото позволяваше на Хитлер успешно да провежда кампаниите си. В Полша поне със сигурност беше помогнало.
	Изкачих стълбите до двукрилата врата с боядисан в бяло филигран от ковано желязо пред матираните стъкла. Натиснах бутончето на сребристия звънец. Дали Кац изобщо си беше вкъщи? Някъде зад матираното стъкло се мержелееше светлинка, но газовите фенери от двете страни на вратата не бяха запалени. Татко чакаше, стаен в тъмнината на улицата, обгърнал корема си с ръце.
	Аз бях на двайсет и пет в онзи година, когато симптомите на татко се изостриха дотолкова, че му се наложи да търси Кац, своя любим стар лечител на болни, евреин. Не ни беше позволено да наричаме евреите „лекари“. Названието „лечител на болни“ беше за предпочитане. Освен това беше забранено арийци да посещават твърде често доктори, които не са арийци, но татко много-много не спазваше правилата.
	Звънецът отекна някъде из глъбините на къщата. Преди не бях и стъпвала в къща на евреи, а и не горях от желание, но татко настоя да го придружа. Желанието ми беше само да прекарам колкото е възможно по-малко време там.
	Зад матираното стъкло се появи по-ярка светлина и към мен се приближи тъмна фигура. Дясното крило се открехна и в светлата ивица се показа един мой бивш състудент от медицинския факултет — един от многото младежи евреи, които вече не бяха желани в университета. Беше напълно облечен, само още запасваше ризата в панталона си.
	— Какво искате толкова късно през нощта? — попита той.
	Кац заслиза по стълбите зад него, стъпваше съвсем безшумно по дебелия килим, а пешовете на тъмносиния му халат се разпериха зад него. Поколеба се, приведе се като старица, очите му се ококориха. Гестапо ли очакваше?
	Татко успя да изкачи стъпалата и застана до мен.
	— Прощавайте, _Herr Doktor_ — каза той, подпрян с една ръка на касата на вратата. — Извинявам се, че ви притеснявам толкова късно, но болките са нетърпими.
	Щом разпозна татко, Кац се усмихна и ни въведе в къщата. На разминаване бившият ми състудент ме изгледа с присвити очи.
	Кац ни заведе в облицования си в дърво кабинет, три пъти по-голям от цялото ни жилище, с лавици за книги по стените и вита стълба, която се издигаше до второ ниво, оформено като тераса с парапет, над нея — още лавици. Кац натисна едно копче на стената и огромният полилей с хиляди кристални висулки, оживя.
	Кац сложи баща ми да седне на едно кресло, което изглеждаше по-скоро като трон на кралска особа. Погладих с връхчетата на пръстите си облегалката на креслото — гладка и хладна червена дамаска с втъкани златни нишки.
	— Изобщо не ме притеснявате, четях — каза Кац. — Чантата ми, моля, и чаша вода за _Herr_ Оберхойзер — нареди той през рамо на бившия студент.
	Младежът стисна устни и излезе от стаята.
	— Болките откога са така силни — попита Кац.
	Не познавам много евреи, но съм чела много сведения за тях в учебниците и в „Дер Щюрмер“*. Алчни и манипулативни. Владеят пазара на труда за медици и прависти. Но Кац сякаш наистина се радваше да види татко, въпреки че се бяхме натрапили в толкова късен час. Този човек обичаше работата си.
	[* Вестник Der Sturmer — орган на нацистката антисемитска пропаганда, издаван от 1923 г. почти до края на Втората световна война.]
	— След вечерята — каза татко и отново притисна корема си.
	Почти бях завършила медицинското си образование и можех да се погрижа за татко, но той настояваше Кац да го прегледа.
	Докато той се занимаваше с татко, аз изучавах помещението. Камината от черно-бял мрамор, рояла. Книгите по полиците изглеждаха почистени от прахта и излъскани, несъмнено всяка от тях струваше повече, отколкото аз изкарвах на година с рязане на пържоли в месарницата на _Onkel_ Хайнц, където работех на половин ден. Сто на сто имаше някое томче на Фройд, четено и препрочитано, докато се разпадне. На различни места из стаята имаше няколко лампи, които обливаха всичко в светлина и които никой не гасеше, дори и когато не се ползват. Само ако можеше мама да зърне отнякъде това прахосничество.
	Кац попипа врата на татко от двете страни и обърна ръката му, за да му измери пулса, и тогава лампите осветиха една едра буква „К“ — монограм от сребристи нишки на ръкава на домашния му халат.
	— Причината може би е работата във фабриката на „Хорсшафт“. На ваше място бих напуснал веднага.
	Татко потръпна, кожата му прежълтя.
	— От тази работа зависи оцеляването ни.
	— Е, поне да ви преместят в проветриво помещение.
	Бившият студент по медицина се върна с кристална чаша с вода и я остави на масата до нас. Толкова ли не можеше да превъзмогне себе си и да му я подаде? Какво знае той! Татко е на негова страна. Ако не беше толкова болен, сигурно щеше да укрие цял трамвай такива като него във вътрешната ни спалня.
	Кац разтръска едно шишенце, та в шепата на татко да падне хапче, а после се усмихна и каза:
	— Безплатно е.
	Това ли беше номерът — да те примамят, а после да вземат по-скъпо? В нашите учебници се описваха различните стратегии, които евреите използваха, за да ощетят трудолюбивите германци. Бяха на път да превземат света на медицината. Моите преподаватели казваха, че са свидливи и пазят в тайна резултатите от научните си изследвания, а ги оповестяват само сред своите.
	Докато татко пиеше лекарството, аз огледах книгите в библиотеката: „Клинична хирургия“, „Етапи на ембрионалното развитие на хората и гръбначните“. Безкрайни рафтове с томове, подвързани в зелена кожа, сред които имаше заглавия като „Атлас на очните болести“ и „Атлас на сифилиса и венерическите болести“.
	— Обичате ли да четете? — попита Кац.
	— Херта скоро ще завърши Медицинската академия — обясни татко, — по съкратената програма. Интересува се от хирургия.
	В няколкото курса по хирургия, които ми беше позволено да запиша, се справях блестящо, но като жена при националсоциализма нямаше да ми позволят да специализирам хирургия.
	— Ах, хирургът — усмихна се Кац, — кралят на лекарите, или поне така си мислят хирурзите — измъкна една от зелените книги на лавицата. — Това е „Атлас по обща хирургия“. Чела ли си го?
	Нищо не казвах, а той побутваше книгата към мен. Явно някои евреи не се скъпят.
	— Като изучиш всичко в него, ще ми го върнеш, а аз ще ти дам друг.
	Изобщо не докоснах атласа. Какво ще кажат хората? Аз… да вземам книга от евреин!
	— Много сте щедър, _Herr Doktor_ — вметна татко.
	— Настоявам — каза Кац, все още протегнал ръка с книгата.
	Тежка изглеждаше, с мека кожена подвързия, щампована със златни букви. Дали бих могла да взема такова нещо назаем? Е, да, имах си учебници. Грозни, употребявани, с бележки, писани от други студенти в полетата, и трохи, затъкнати при шевовете. А тази книга беше като произведение на изкуството. Сигурно би ми било приятно да ме видят как я нося, как я мятам небрежно на чина си. Мама вероятно ще се вбеси, загдето татко ми е позволил да я взема, но дори и само заради това си струваше.
	Взех книгата от Кац и се обърнах.
	— Тя не намира думи — каза татко. — Но чете бързо. Скоро ще я върне.


	Книгата наистина беше полезна, в известен смисъл по-подробна от учебниците, по които учехме в университета. За по-малко от седмица изчетох всичко от „Възпаление и зарастване на тъканите“ до „Рак на лимфната система“. От текстовете и цветните илюстрации научих и повече за състоянието на татко. Епителиома. Саркома. Лечение с радий.
	Когато свърших и последната глава от книгата на Кац, „Ампутация и протезиране“, и упражних двата нови хирургически възела, показани там, отидох до къщата на евреина да я върна, с надеждата да получа друга.
	Когато стигнах, входната врата беше широко отворена, а войниците от СС изнасяха на тротоара кашони с книги, черната лекарска чанта на Кац и бяла ракитена детска количка — колелата й се въртяха във въздуха. Някой вътре дрънкаше на пианото на Кац мелодия от германска народна песен.
	Притиснах книгата до гърдите си и тръгнах обратно към къщи. Кац нямаше да се върне да си я иска. Всички знаехме за тези арести. В повечето случаи ги правеха нощем. Тъжно беше да гледаш как изземат нечии вещи по такъв начин, но евреите бяха предупредени. Знаеха какви са изискванията на фюрера. Това беше неприятно, но не и ново, а и беше добро за Германия.
	След не повече от седмица тайничко щях да видя как едно семейство с петима синове и клетка за птици се нанася в същата къща.


	Майка ми се радваше, че работи в месарницата на брат си Хайнц, оттатък моста в „Оберкасел“, един от по-богатите квартали, а намери и на мен работа там. Магазинът беше малък, но Хайнц беше запълнил всеки сантиметър с месо. В предната част на магазина, над витрината, окачваше шунки и ребра, като че бяха чорапи на въже за пране, а в нея слагаше цели прасета с разпорени, широко отворени търбуси. Лъщящите им вътрешности остъргваше и прибираше.
	Първия път ми призля от тази гледка, но нали учех медицина, а и се интересувах от хирургия, та след време започнах да намирам красота на съвсем необичайни места. Ребрата в разтворен гръден кош, изящни и светли като слонова кост. Отрязаната глава на теле, отпусната, като че е заспало, а миглите му чернеят на фона на мократа козина.
	— Нищо от животното не изхвърлям — често казваше Хайнц. — Всичко използвам, освен квиченето.
	По цял ден вареше всякакви свински части и органи, докато стъклата се замъглят и помещението се изпълни с онази особена миризма на нещо сладникаво, но и разложено, каквато само месарниците имат.
	Тъй като все повече евреи напускаха града, ние останахме един от малкото добри магазини за месо и търговията се разрастваше с часове. Един следобед Хайнц реши да зарадва клиентите си с една новина, която сподели само с тези, които опашката почти беше притиснала към основния щанд.
	— Дами, непременно отидете на площада. Разпродават всичко от складовете. Чух, че _Frau_ Брант е намерила палто от самур с копринена подплата. Побързайте.
	Никой не каза на глас, че продават вещи, конфискувани от евреите, но всички знаехме.
	— Ужасно е, че отнемат така собствеността на хората — каза _Tante_ Илза, съпругата на Хайнц, която правеше всичко възможно да не се задържа много в магазина. Но когато все пак идваше, винаги ми носеше бурканче от своя ягодов мармалад, за който веднъж я бях похвалила. Илза се беше загърнала плътно в палтото си, нищо че навън беше доста топло, и се задържа само две минути. — Грях е да се ровиш във вещите на хората, като че са мъртви.
	_Tante_ Илза плащаше голяма част от разходите за моето следване. Приличаше на добронамерена богомолка — висока, слаба, нежна, главата й бе някак твърде малка за тялото, а и беше наследила сериозно състояние от майка си и го харчеше с размах, независимо колко мърмореше _Onkel_ Хайнц.
	Хайнц се усмихна, малките му свински очички потънаха между гънките на тлъстото му лице и каза:
	— О, не се тревожи, Илза, те може би вече наистина са мъртви.
	Клиентите сведоха очи, но аз знаех, че всъщност е прав. Ако Илза не внимаваше, и нейните скъпоценни вещи щяха скоро да се окажат на площада, редом с тези на евреите. Златното кръстче на шията нямаше да я предпази. Дали Илза знаеше какво прави Хайнц в хладилното помещение? Сигурно усещаше инстинктивно, както телетата усещат кога е денят на заколението и още от сутринта стават неспокойни.
	— Ти отрони сълза, когато затвори магазинът на евреина Кристел, Илза. Собствената ми жена дружи с евреите и купува от конкуренцията. Това се казва лоялност, _nicht_*?
	[* Буквално „не“, а в случая „нали“.]
	— При него има от онези по-дребните кокошки, които много обичам.
	— Имаше, Илза, имаше. Такива неща изобщо не са в интерес на бизнеса ми. Скоро ще видим името ти в _Pranger-Liste_.
	Стиснах зъби, за да не се обадя, но аз вече бях видяла името на _Tante_ Илза в _Pranger-Liste_ — списъка на позора, с имената на германките, които пазаруват в еврейски магазини, разлепяха го из града и зачеркваха имената с дебела черна ивица по диагонал на листа.
	— Жената на Кристел няма да я видиш тук, нали? — продължи Хайнц. — Слава на Бога. А вече няма да видиш и _Frau_ Цатес. Иска зелка, но плаща само за половинка. Кой купува половин зелка? Ако я разрежа, кой ще купи другата половина? Никой.
	— А защо да купува цяла, като й трябва само половинка? — попита Илза.
	— _Mein Gott!_* Нарочно го прави. Толкова ли не разбираш?
	[* Господи! (нем.).]
	— Махни си палеца от кантара, Хайнц. Иначе скоро никакви клиенти няма да имаш.
	Ние с мама оставихме Илза и Хайнц да се заяждат и се отправихме към площада, където беше разпродажбата. Мама рядко имаше време за пазаруване, защото всяка сутрин ставаше в пет и трийсет, за да кърпи чужди дрехи, преди да тръгне да чисти къщи или да помага в магазина. Благодарение на икономическото чудо на фюрера тя вече работеше по-малко часове следобед, но в края на деня пак беше уморена. Докато пресичахме улицата, тя хвана ръката ми и усетих колко беше загрубяла кожата й. Сърце не ми даваше да погледна поразените й от дерматита ръце, кожата, която беше зачервена и се лющеше от чистенето на тоалетни и чинии. Всичкият ланолинов крем на света не можеше да ги излекува.
	На площада се бяха събрали хора и гледаха как войниците от Вермахта разделят вещите — домакинските принадлежности хвърляха на големи купчини, а по-фините стоки излагаха по маси. Усетих, че пулсът ми се усилва, когато приближих до купищата вещи, разпределени според употребата и пола. Обувки и чанти. Щайги с евтини бижута. Палта и рокли. Не всички бяха стилни, но ако се поразрови малко човек, можеше да намери стоки на най-добрите марки почти за без пари. Това повиши настроението на мама и тя започна да избира вещи за нас и да ги трупа на купчинка.
	— Я виж, „Шанел“ — показах й червена шапка.
	— Без шапки — отвърна тя. — Да не искаш да хванеш въшки? А и защо ти е да покриваш косата си, тя е най-ценният ти актив.
	Този комплимент ме зарадва и аз захвърлих шапката обратно на купчината. Въпреки че косата ми, дълга до рамото, не беше сламеноруса, повечето хора биха казали, че на подходяща светлина е меденозлатиста, което беше добре, защото всяко германско момиче искаше да има руса коса, а употребата на перхидрол не се препоръчваше.
	Подминахме могила, издигната от платна и картини в рамки. Най-отгоре лежеше картина с двама мъже, които се прегръщаха. Платното беше нанизано на копието на някаква скулптура отдолу.
	— Господи, еврейското им изкуство — каза възмутено мама. — Не могат ли просто да закачат календар на стената като всички нас?
	На връщане от аптеката татко ни видя и дойде при нас. В този ден браздите по лицето му изглеждаха още по-дълбоки. Тежка нощ на дивана.
	Взех един албум от масата до мен и разлистих страниците — черно-бели снимки на някой, който е прекарал ваканцията си край морето.
	— Това е възмутително — каза татко. — И вие двете твърдите, че сте християнки.
	Не одобряваше, разбира се. Защо ли изобщо се спря да говори с нас? Метнах албума на нашата купчинка.
	— Антон, може ли малко по-спокойно? — каза мама.
	Изпод куп платна в рамки измъкнах една картина, част от композиция от две платна изобразяващи пасящи крави. Добра изработка, дори шедьовър вероятно. Традиционно германско изкуство. Точно такова, каквото Министерството на пропагандата смяташе за подходящо, каквото всяка културна жена би трябвало да притежава.
	— Какво ще кажеш, _Mutti_?
	Мама посочи с пръст кравите и се засмя:
	— Охо, това си ти, _Kleine Kub_!
	Това беше нежното обръщение на майка ми към мен — _Kleine Kub_. Кравичка. Като дете имала кафява крава и аз съм й напомняла за нея. Отдавна се бях примирила, че не съм толкова изтънчена и руса като майка си, но от това прозвище още ми горчеше.
	— Не наричай Херта така — каза татко. — Никое момиче не заслужава да го наричат „крава“.
	Подкрепата на татко ме зарадва, макар че той беше един нарушител, слушаше чужди радиостанции и четеше всеки чужд вестник, до който успяваше да се добере. Взех двете картини и ги поставих на нашата купчинка.
	— Къде ли са собствениците на всички тези неща? — попитах, макар че в общи линии се досещах.
	— В KZ*, предполагам — отвърна мама. — Сами са си виновни. Можеха да се свият малко. Да заминат за Англия. Не работят, това е проблемът.
	[* Konzentrationslager — концентрационен лагер.]
	— Евреите си имат професии — намеси се татко.
	— Да бе, как не, само че какви професии имат? Адвокати, нали? Та това всъщност не е работа. Те притежават фабриките, но работят ли? Не. По-скоро бих работила на десет места, отколкото за тях.
	Мама извади от една купчина домашен халат и го вдигна високо.
	— Това ще ти стане ли, Антон?
	Дори и да не бяхме видели сребристото „К“ на ръкава, и двамата с татко знаехме кой е бил предишният собственик.
	— Не, благодаря — каза той, а мама остави халата и отмина, но продължи да рови из купчините.
	— Сигурен ли си, татко? — Взех халата и го побутнах към него. — Хубав е.
	Татко отстъпи крачка назад.
	— Какво се е случило с теб, Херта? Къде е моето момиченце, което първо се втурваше да помага на хората в нужда. Кац беше човек, от когото можеше да научиш много.
	— Все същата съм си.
	Ясно беше, че не ме подкрепя, че дори не ме харесва особено, но трябваше ли да го обявява на всеослушание.
	— Кац беше способен да проявява съчувствие. Лекар, лишен от любов, е просто един механик.
	— Разбира се, че проявявам съчувствие. Знаеш ли какво е да си способен да промениш човешки живот само с тези две ръце?
	— Ти никога няма да станеш хирург, докато Хитлер определя правилата. Не разбираш ли? Как може да сте толкова твърдоглави и ти, и цялото ви поколение?
	Колкото и да ми беше неприятно, трябваше да призная, че е прав за това с хирургията. Бях една от малкото жени в университета и беше цяло щастие, че ми позволиха да специализирам дерматология, а за хирургия и дума не можеше да става, пък и бях взела изпит само по обща хирургия.
	— Всички трябва да се жертваме, но Германия се променя благодарение на моето поколение. При тази бедност, която ни остави вашето…
	— Хитлер е пагубен за всички нас, той просто взема каквото си поиска…
	— Тихо, татко — казах. За него беше много опасно да говори такива неща пред хората. Дори си позволяваше да разказва анекдоти за лидерите на Партията. — Хитлер е нашата надежда. За нула време ще разчисти всички боклуци. Прав е да взема каквото му трябва. Германия не може да процъфтява, ако не разполага с територия, на която да се развива. Никой няма просто така да ни даде земите, които сме загубили.
	Много родители се бяха научили да внимават и да не влизат в конфронтация с децата си от страх да не ги издадат, но не и моят баща.
	— Той убива Германия, за да задоволи собствената си суета.
	— Тази война ще свърши до няколко седмици. Ще видиш — казах.
	Той махна отчаяно с ръка и се обърна да си върви.
	— Прибери се направо вкъщи и си почини преди следобедното кафе, татко.
	Запъти се към къщи и на косъм се размина с един трамвай. Трябваше да поспи. Ракът вилнееше из тялото му. Дали Кац щеше да успее да му осигури още няколко години живот? Тези мисли бяха загуба на време. Върнах се при купчините и се заех да търся учебници по медицина.
	Мама се приближи с бързи стъпки към мен.
	— Намерих сапун с аромат на рози и… един тостер.
	— Не се ли тревожиш за татко, _Mutti_? Някой ще го докладва. Предчувствам го.
	Въпреки че и двамата ми родители бяха чистокръвни германци и неопетненото им родословие можеше да се проследи до 1750 година, баща ми не можеше да прикрива, че изобщо не споделя идеите на Партията. Той все още поставяше традиционния трикольор на прозореца до новия червен партиен флаг на мама, а тя все го местеше на страничния прозорец. Никой не го забелязваше сред морето от знамена със свастики, развени от всяка къща, но беше въпрос на време някой да го издаде.
	— _Ja, feind birt mitt, Herta_* — каза мама и ме придърпа към себе си. — Не се тревожи за това, _Kleine Kub_, съсредоточи се върху работата си.
	[* Врагът слухти (нем.) — погрешно изписано в текста на английски.]
	— Позволяват ми само дерматология…
	Мама стисна ръката ми.
	— Престани. Скоро ще работиш с най-добрите и най-умните. Ще можеш да постигнеш всичко, което искаш.
	— Някой трябва да държи татко изкъсо.
	Мама се извърна настрана.
	— Какво ли ще кажат хората, ако имаме такива неща в дома си? — държеше тостера и клатеше глава.
	Платихме за избраните вещи: тостера, албума, картините и една яка от норка — която дори още имаше глава със стъклени очи. За такъв луксозен аксесоар мама беше готова дори да хване въшки. Войниците хвърлиха в чувала и една медицинска диплома в рамка, която мама каза, че ще използва за сертификата си за чиста арийска кръв, както и едни платнени спортни обувки за мен. Всичко това само за десет марки. Рядко имахме хляб за тостера, а и мама не можеше да си позволи да ходи по места, където да носи яка от норка, но си струваше — дори само заради усмивката на лицето й.


	А аз се радвах, че имам гуменки за бригадата идната седмица: бях назначена като надзирател на девойките в младежкия лагер „Разцъфтяла младост“, разположен сред борова гора на половин ден път с влак на север от Дюселдорф. Лагерът беше под ръководството на секция „Вяра и красота“ към Съюза на германските девойки, БДМ* — подразделението на Младежкото движение на Националсоциалистическата германска работническа партия. В секцията „Вяра и красота“ членуваха по-големи момичета, за да се научат да бъдат добри домакини и майки. Целта на тази бригада беше да въведе по-малките в организацията и моето задължение като ръководител на звено беше да се грижа за момичетата в моето спално помещение, което никак не беше лесна работа.
	[* Инициалите на български са от първите букви на германското наименование (Bund Deutscher Mädel) и това съкращение ще се използва занапред в текста.]
	Ръководителите на звена получаваха задачи за деня и мен изпратиха в бараката за изкуство и занаяти, а това беше абсолютно нелепо разпределение, защото аз считах рисуването на аматьорски акварели и тъкането на ширити за абсолютна загуба на време. А това, в което действително бях добра, далеч не беше в областта на изкуствата. С моето медицинско образование трябваше да ме сложат да ръководя работата в лазарета, но е дълг на всеки да служи там, където е необходим. Добре че поне сградата на помещението за изкуства беше с гледка към езерото, което отразяваше жълтите и червените багри на дърветата край него.
	Един следобед там при мен дойде Пипи, другото момиче, назначено в помещението по изкуства и занаяти. Познавах Пипи, откакто заедно влязохме в БДМ, и независимо че беше няколко години по-млада от мен, бяхме добри приятелки, за малко дори щяхме да станем „най-добри приятелки“, а явно беше важно всяко момиче да си има най-добра приятелка. С Пипи бяхме постигнали всичко в БДМ заедно: едновременно ни награждаваха с всички емблеми и нашивки. Редувахме се да носим флага по време на събранията. По време на бригадата се хранехме заедно и дори заедно разчиствахме работните маси в помещението за изкуства и занаяти.
	— Да побързаме — казах аз. — Ще вали.
	Пипи събираше ножиците от масите и ги пускаше в металните кутии за инструменти, поставени в различните части на помещението. Но ужасно се бавеше.
	Посочи ми с кимване нещо, което виждаше през прозореца.
	— Виж кой ни чака.
	В края на гората две момчета — едното русо, другото тъмнокосо — стояха край една гребна лодка, извлачена на брега и оставила дълбока диря. Разпознах ги — звеневи от съседния лагер за момчета, облечени в униформите на лагера: кафяви ризи и къси панталони. Бяха от гребците. При това бяха хубави момчета. В германските младежки лагери не се допускаха участници с ниски нива на расовата чистота, така че всички бяха привлекателни, гарантирано чисти арийци. Не се налагаше да измерваме главите и носовете си с дебеломери и кранимери. Всички бяхме представили свидетелства за чиста генетична история.
	Момчетата се суетяха около ключовете за греблата и от време на време поглеждаха към занаятчийската барака.
	— Нали знаеш какво искат тези момчета, Пипи?
	Пипи огледа лицето си в огледалото над мивката. До него имаше окачен плакат с надпис: „Помни! Ти си германец! Пази кръвта си чиста!“.
	— Е, и какво? Просто искам да опитам. Забавно е.
	— Забавно ли? Не можем и една щафета да завършим, без някоя двойка да се скрие в гората.
	Е, какво вълнуващо има в едно щафетно бягане, ако никой не спечели.
	В „Разцъфтяла младост“ насърчаваха персонала да си затваря очите, ако се случи двама арийци да се съберат в двойка. Ако в резултат на това имаше бременност, изпращаха майката в луксозен санаториум и всички приветстваха раждането на здраво дете, независимо дали майката е омъжена. Това, дето всичко се въртеше около децата, беше разбираемо, няма съмнение, в крайна сметка за бъдещето на Германия трябваше да населим територията на страната. Но тъй като моето внимание беше изцяло съсредоточено върху желанието ми да стана лекар, не можех да си позволя бременност. Измъкнах ножицата от една метална кутия и я скрих в джоба на шортите си.
	Пипи ококори очи.
	— Ти правила ли си го? — попита тя небрежно.
	— Болезнено е, пък и… каквото и да говорят, ако забременееш, те изключват от БДМ и те изпращат във Верингероде, на края на света.
	Пипи извади няколко пощенски картички от джоба на панталона си. Изгледи от луксозната сграда на дома за майки с деца _Lebensborn_*. На едната се виждаше медицинска сестра, застанала до бебешка люлка с драпирани дантели на тераса, оградена с дървета, под флага на СС.
	[* Система от лагери, създадена от Schutzstaffel (SS, на български предавано като СС), в които се раждат незаконни деца на родители арийци.]
	— Казват, че било като на почивка — каза Пипи, — получаваш най-доброто. Месо. Истинско масло…
	— Може и така да е, но бащата няма никаква роля. Щом детето се роди, го вземат и го дават за отглеждане от непознати.
	— Херта, способна си всичко да полееш със студена вода. — Пипи размаха картичките пред лицето си като ветрило.
	Момчетата довършиха каквото правеха там с подпорите на греблата и застанаха с ръце в джобовете. Опитах се да се позабавя и да изчакам да си тръгнат, но все пак беше време да се прибираме.
	С Пипи тръгнахме една до друга към нашето спално помещение. Обърнахме се и видяхме, че момчетата вървят след нас и все повече ускоряват крачка, Пипи прехапа устна, за да скрие усмивката си.
	— По-бързо — казах аз и задърпах Пипи за ръката.
	Момчетата набраха скорост и ние с Пипи побягнахме към гората. Аз зарязах пътеката и се втурнах през гората, сред ниски храсти и бодливи шипки, докато Пипи, която иначе беше ненадмината в спринта, сериозно изостана. Докато бягах, върхът на ножицата се забиваше в крака ми. Защо ли това ме караше да се чувствам така странно жива?
	Заобиколих едно изоставено спално помещение, докато стигна далечния му край, до брега на един бързей, и приклекнах на обраслия с мъх бряг. Докато си възстановя дишането, оставих ножицата до мен и огледах раната на бедрото си. Беше повърхностна, но кървеше изненадващо обилно. Дори и през шума на водата чух, когато момчетата настигнаха Пипи.
	— Колко бързо бягате — каза тя през смях.
	Тримата се изкачиха тромаво по стълбите и влязоха в спалното, а аз се опитах да потуша ревността, която се надигаше в мен. Какво ли е да целунеш такова красиво момче? Дали трябваше да доложа на началника си, ако Пипи поддадеше. Чух гласа на Пипи:
	— О, колко добре се целуваш!
	Дочувах скърцането на пружини, смеха на Пипи, който ставаше все по-неудържим, а после и стоновете на едното момче. А другият къде беше? Гледаше ли?
	Пипи оказа срамно незначителна съпротива, до мен достигаше вече тежкото им шумно дишане. Как можа?
	— Не може да си останеш с дрехите — каза едното момче.
	— Тук е много мръсно — отвърна Пипи.
	Стараех се да не мърдам, защото всяко движение щеше да издаде местоположението ми. На Пипи отначало явно й харесваше, но по-късно се разколеба.
	— Недей, моля те — каза. — Трябва да се прибирам…
	— Не е честно, стигнахме чак дотук…
	— Боли ме — извика тя. — Херта!
	Приятелите си помагат, но аз я бях предупредила. Защо не ме послуша? Проявяваше слабост, нямаше никаква дисциплина.
	— Помощ! — извика Пипи. — Помогнете ми…
	Би било опасно за мен, ако се отзова на молбата й, но не можех да я изоставя в такава ситуация. Грабнах хладната тежка ножица и се запромъквах по изгнилите стъпала на бараката. Вече беше почти тъмно.
	Мрежестата врата беше свалена и захвърлена настрана, така че и отвън се виждаше всичко. Беше пълно с ръждясали железни кревати, обърнати настрани, а Пипи лежеше на единственото хоризонтално легло. Разпадаше се, а дюшекът му беше лекьосан и разкъсан. Едно от момчетата лежеше върху нея, оголените му задни части бяха толкова бледи, че синееха в сумрака, бяха гладки и мускулести, стягаха се при напъните, които караха Пипи да вика. Второто момче, тъмнокосото, стоеше до главата й и притискаше раменете й с ръце. Влязох и тръгнах към тях, като внимавах да прескачам дупките по пода, където дъските липсваха.
	— Престани — казах.
	Лицето на тъмнокосото момче се озари, като ме видя, сигурно се надяваше, че и той ще има възможност. Размахах сребристата ножица, която в полумрака изглеждаше тъмносивкава.
	— Тя не се шегува — каза тъмнокосото момче и пусна раменете на Пипи.
	Русият се хвърляше още по-ожесточено, страхуваше се, че Пипи ще успее да се измъкне.
	Приближих още малко.
	— Махни се от нея — казах.
	— Да вървим — подкани го тъмнокосото момче.
	Русият се отдръпна от Пипи, бързо взе шортите си от пода и двамата се изнизаха от помещението, колкото може по-далече от ножицата ми. А Пипи само лежеше на дюшека и плачеше. Развързах кърпата от врата си и я поставих на леглото.
	— С това може да се почистиш.
	Обърнах се и излязох да проверя дали момчетата са си отишли. Бяха получили каквото искаха и нямаше да се върнат, а аз тръгнах към потока. Хванах в едната ръка ножицата, а с другата опънах дългата си коса на опашка и я отрязах. Почувствах облекчение, всички мускули в тялото ми се отпуснаха, продължих да режа, опипвах косата си, та да не се изплъзне някой кичур, накрая косата ми беше останала на дължина около четири-пет сантиметра навсякъде. Хвърлих отрязаната си коса в бързея и я проследих надолу по течението, носеше се по повърхността, промъкваше се покрай камъните и накрая потъна в тъмнината.
	Помогнах на Пипи да стигне до нашето спално помещение. През много сълзи ми благодари и призна, че е трябвало да ме послуша. Обеща да ми пише, когато се прибере у дома в Кьолн.
	Родителите й дойдоха на следващия ден да я приберат и не бяха особено щастливи, ако можеше да се съди по грубото им държание. Гледах я как се отдалечава, а тя махаше през задното стъкло на колата — единствената ми приятелка си замина.
	През останалите дни от престоя си държах ножицата подръка, но в крайна сметка остриганата ми саморъчно коса постигна целта — момчетата ме оставиха на мира. Когато лагерът приключи, половината момичета от моето спално се върнаха по домовете си, изпълнени с надежда да са забременели, а аз напуснах лагера доволна, че нито една от яйцеклетките ми не е оплодена.


>>	4
>>	Керълайн

	_1939 година_
	Откакто Хитлер нападна Полша, във всяко от консулствата в Ню Йорк умереното безпокойство се беше превърнало в същинска паника, а нашият офис беше направо деветият кръг на ада. А на всичко отгоре от Вашингтон бяха наложили допълнителни ограничения за визите и влизането в Съединените щати от Европа стана почти невъзможно. Франция също затегна визовия режим. В началото на ноември вече имаше хора, които отчаяно искаха да са сред първите на опашката и въпреки студа, нощуваха под открито небе в спални чували точно под моя прозорец. Щом отворехме сутрин, опашката от френски граждани, които искаха да се върнат у дома, не се събираше в приемната и се проточваше чак в коридора.
	В един сив и мрачен ден в края на ноември най-близката ми приятелка, Бети Мърчант, реши, че трябва непременно да намине да направи дарение. Разбрах, че е тя, защото още с влизането си нареди на Пия да й донесе горещ чай, който, естествено, нямаше да получи. Бети се промъкна между чакащите до моя кабинет. Облечена беше в тъмносиния си костюм тип букле на „Скиапарели“ и шапка, украсена с тъмносини и яркочервени пера, а под мишница стискаше вестник. В едната си ръка държеше стар сватбен подарък от някаква двойка в Ню Джърси — дърво на парите, около метър високо, направено като елхичка от шейсет стодоларови банкноти, нагънати като малки ветрила, на дървена поставка. В другата едва крепеше кула от кутии за обувки, напъхани една в друга.
	Бети постави дървото на бюрото ми.
	— Донесох това за твоите френски дечица. Трябва да стигне за малко кондензирано мляко.
	Радвах се да видя Бети, но вече доста изоставах със задачите, а купчината с досиетата растеше ли, растеше. Според правилата във Франция, Консулството беше затворено по обед, от дванайсет и трийсет до три, и аз използвах това време да похапна риба тон от консерва на бюрото си и да си възвърна силите за следобедната масирана атака.
	— Благодаря ти, Бети, много се радвам да те видя, но…
	— И кутии за обувки, както ти бях обещала. Донесох само френските, та дечицата да се почувстват като у дома си.
	Благодарение на манията на Бети по отношение на обувките, винаги имах в какво да опаковам помощите, които пращах в чужбина, а и нямаше опасност потокът от кутии скоро да пресъхне.
	Бети затвори вратата на кабинета ми.
	— Затварям заради госпожица Наострени уши.
	— Пия ли?
	— Ами да. Тя слухти за всяка подробност. И не се съмнявам, че си умира да разбере къде ще ходим на обяд.
	— Уви, зарината съм с работа, а и не съм гладна.
	— И не би хапнала дори и хапка, така ли? Да знаеш, мартинито е най-доброто лекарство при липса на апетит.
	— Как да изляза за обяд, като толкова хора ме чакат? Току-що имах една двойка от Лион, които не са се чували с дъщеря си от юни насам. И двамата ридаеха.
	— Не мога да повярвам, Керълайн. Не ти плащат, а дори не можеш да излезеш на обяд.
	— Тези хора имат нужда от мен.
	— Тогава какво ще кажеш за онова момче, Къди, пиколото, дали мога поне него да заведа в „21“? Има нещо особено в мъжете в униформа.
	Бети отвори огледалцето си и огледа внимателно лицето си за несъвършенства. И тъй като не намери нито едно, сви рамене разочарована. Често сравняваха Бети с Рита Хейуърт заради природните й дадености: пищната грива и извивките, които веднъж накараха един позастарял господин да стане от инвалидната количка за пръв път от години и да тръгне след нея. Не че винаги надминаваше всички по красота, но не беше лесно човек да отдели очи от нея, както се гледа преобърнат влак или танцуваща мечка.
	— Трябва да си починеш, Керълайн. Искаш ли да ми партнираш за партия бридж?
	— Не мога, Бети. Тук е истинска лудница. Откакто Хитлер се развилия, половин Франция е тръгнала да се изнася, а другата половина отчаяно се опитва да се върне. Имам да опаковам шейсет пакета с помощи. Но ако искаш да помогнеш, заповядай.
	— Е, аз обичам французите… ти явно също. Вчера видях новата ти любов, отиваше към театъра.
	Навън прехвърчаха няколко снежинки. Дали вече валеше сняг у дома, в Кънектикът?
	— Той не е новата ми любов. — Това беше самата истина, уви, въпреки че с Пол доста често се виждахме през тази есен и сега, в началото на зимата. Той се отбиваше в Консулството преди репетиции и обядвахме заедно с по някой сандвич на крак в градината на покрива на Френската сграда дори при лошо време.
	— За него явно намираш време. Майка ми каза, че ви видяла да отскачате до „Сарди“. „Тет-а-тет, по обед, с висок европеец.“ Цитирам. Целият град говори за това, Керълайн, явно сега той е най-добрият ти приятел. — Бети метна сгънатия вестник на бюрото. — В „Поуст“ има кратка статия за вас двамата. Знаеше ли, че според класацията на списание „Физикал Кълчър“* той е най-красивият мъж?
	[* Спортно списание.]
	Не се изненадах от това, но може да се каже, че се почувствах поласкана. Кой изобщо гласува за такива неща?
	— Това беше просто един обяд — казах. — Сериозно ти казвам, обсъждахме неговото представление…
	Бети се надвеси над бюрото ми.
	— Заслужаваш любовник, Керълайн, но няма нужда да биеш камбаната, мила. Непременно ли трябва да е актьор? При това толкова… как да кажа… публична личност? Знам, че все още ближеш рани заради Дейвид. Ако знаех, че брат ми е такъв…
	— Това приключи, Бети.
	— Бих могла да те покрия, но дори и едно петно да лепнат на репутацията ти, после много трудно ще я излъскаш. Ивлин Шимърхорн е огромна. Не може да излезе от къщи.
	— Би ли оставила Ивлин на мира. Не ме интересува какво мислят хората.
	— Ще започне да те интересува, когато вече не те канят на събиранията. Защо не ми позволиш да ти намеря нещо? Честно казано, Дейвид може да ми е брат, но не е идеален, Господ вижда. По-добре си без него, но недей да се забъркваш с някакъв французин само за да му отмъстиш. Всеки мъж пази в съзнанието си един силует, как да кажа, на жената, с която в крайна сметка ще свие гнездо. Просто трябва да намерим някой подходящ, според чиито представи си подходяща.
	— Бети, сигурно има и по-хубави неща, за които да мислиш.
	Бети винаги ме е подкрепяла, още от първия ни ден в „Чапин“, училището, което по онова време беше смесено, когато едно момче в часа по френски ме нарече „le girafon“ и тя заби тока на детското си ботушче в крака му.
	— Ако зависеше от мен, бих се радвала ти и Пол да се окажете чисто голи на покрива на „Крайслер Билдинг“, но се опитвам да те предпазя.
	С облекчение посрещнах заявлението на Бети, че трябвало да тръгва. Изпратих я до приемната, където тя отнесе дървото и го тръшна на бюрото на Пия.
	— Надявам се, не очакваш да отида да го депозирам — каза Пия и се отпусна на облегалката на стола си с голоаз в ръка.
	— Не искаш ли всички по Пето авеню да се обръщат след теб? Между другото, Пия, скъпа, не носиш ли сутиен?
	— Нямам нужда от поддръжка*.
	[* Френската дума soutien — „сутиен“, означава „поддръжка“.]
	Бети хвърли един долар на бюрото на Пия.
	— Вземи и си купи един, по-евтини са на щандовете за детски дрехи.
	Бети тъкмо излизаше от приемната, когато Пол изскочи от асансьора с кесия със сандвичи в ръката и задържа вратата отворена, докато тя влезе. Бети само ми хвърли един от онези нейни погледи „така си и знаех“ и продължи.
	Пол беше дошъл при Роже да уреди някои проблеми с визата си, а аз успях да се вмъкна с него на срещата им. Исках да се застъпя за Пол, а това със сигурност щеше да убеди Роже да му помогне да остане. Роже беше наредил да монтират в кабинета му падащо легло и сега то все още не беше прибрано, а чаршафите бяха събрани на топка. Явно не е спал добре.
	— Трябва да измъкна Рина от Франция — каза Пол.
	Роже извади електрическа самобръсначка от чекмеджето и я постави на бюрото си.
	— Можем да опитаме. Напоследък визата за Съединените щати е наболяла тема. Нали видяхте опашката. Дори френски граждани с виза за Щатите не могат да напуснат Франция. Няма достатъчно кораби.
	— Бащата на Рина е евреин — каза Пол. — Това ще усложни ли нещата?
	Аз отидох до леглото и разстлах чаршафите.
	— Още след двайсет и четвърта, когато от Вашингтон промениха квотите за имиграционните визи, всичко се усложни — каза Роже.
	— Тя ще се съгласи и на туристическа виза.
	Роже затвори с трясък чекмеджето на бюрото си.
	— Керълайн, би ли се махнала от това легло? Всеки на опашката отвън би се съгласил на туристическа виза, Пол. Ще са й нужни двама поръчители.
	— Аз мога да бъда единият — казах, докато разбухвах възглавницата на Роже.
	Я! Червило… нима? Алено като на кабаретна танцьорка.
	— Благодаря, Керълайн — каза Пол и се усмихна.
	— Керълайн, не трябваше ли да помагаш на Пия в приемната? — попита Роже.
	Затъкнах одеялото под дюшека.
	— Рина има ли резервация за пътуването? — попита Роже.
	— Да, но тъй като не получи виза, срокът изтече. Ще резервираме нов билет веднага щом получи виза.
	Роже включи самобръсначката си и се зае да почиства бузите си от прораснали косми. Ако не се грижеше за брадата си, тя щеше да погълне цялото му лице.
	— Нищо не мога да обещая. Всеки момент може да наложат допълнителни ограничения.
	— Накъде повече? — попитах аз.
	— Това не го решавам аз — отвърна Роже.
	Вдигнах леглото и го прибрах в шкафа.
	— Не можем ли да ускорим нещата? Това ми се струва несправедливо. Пол е виден гражданин на Франция, посланик на френската култура по света…
	— Завися от милостта на Държавния департамент, Керълайн. С каса шампанско стигаш най-много до тук.
	— Бих могъл да се върна за малко във Франция — каза Пол.
	— Ако заминете сега, ще останете там завинаги — отвърна Роже.
	Приближих се до стола на Роже.
	— Дали да не почакаме до пролетта?
	— През пролетта положението ще е коренно различно. На ваше място, Пол, ако, разбира се, го мислите сериозно, аз бих тръгнал още сега.
	Пол се изправи в стола си.
	— Сериозен съм, разбира се.
	„Дали?“ Бях му дала формулярите за повторно влизане, а той ги беше загубил. Два пъти. Е, не че исках да заминава.
	— В такъв случай трябва да подадете документи — каза Роже.
	— Бих могла да попълня формуляра вместо теб — обадих се аз.
	Пол се протегна и стисна ръката ми.
	Роже не се сдържа:
	— Сигурно нямате търпение да видите съпругата си?
	— Разбира се — отвърна той.
	Роже се изправи.
	— Изцяло от вас зависи, но ако сте в хотелската си стая в „Уолдорф“, когато на Хитлер му хрумне да прегази Франция, няма да можете да се върнете там.
	Срещата беше приключила. Пол също се изправи.
	— Керълайн, би ли останала за минутка? — попита Роже.
	Пол тръгна към вратата.
	— Ще се видим горе — каза той и тръгна към градината на покрива.
	Роже затвори вратата на кабинета си.
	— Надявам се, че знаеш в какво се забъркваш.
	— Вече съм гарант на десет кандидати…
	— Знаеш за какво говоря. С Пол.
	— Това не е нищо — казах.
	_Запази спокойствие…_ Роже ставаше доста свадлив, когато беше уморен.
	— ПОЛ отдавна да е заминал, ако не беше ти. Не съм сляп да не виждам какво става?
	— Това е несправедливо, Роже.
	— Така ли? Той има семейство, Керълайн. Не е ли странно, че никак не бърза да се върне?
	Роже взе папката на Пол и запрелиства документите.
	— Новият му спектакъл…
	— Е по-важен от съпругата му, така ли?
	— Мисля, че са… как да се изразя… отчуждени.
	— Ето, видя ли! — Роже хвърли папката на бюрото си. — Според Пия прекарвате доста време в градината на покрива.
	— Не е нужно да драматизираш, Роже — заотстъпвах към вратата.
	Явно изобщо не подозираше, че с Пол бяхме обходили цял Манхатън безброй пъти… Че бяхме яли чап суй и оризови хлебчета в ресторанта на улица „Макдугал“ в Гринич Вилидж… Че бяхме обходили японската градина в Проспект Парк.
	— Виж, Керълайн, знам, че вероятно си самотна…
	— Няма нужда да обиждаш. Просто се опитвам да помогна. Не е честно той и Рина да трябва да страдат така. Виж колко много прави Пол за Франция.
	— О, моля те, искаш да измъкна Рина, за да остане той. А после какво? Дори и двама да са малко, трима винаги са много и познай кой ще се окаже излишен. Като френски гражданин, той трябва да изпълни дълга си и да се прибере в родината си.
	— Нали трябва да постъпваме по съвест, Роже.
	— Точно _ние_ не сме длъжни да постъпваме по какъвто и да е начин. Внимавай какво си пожелаваш, Керълайн.
	Побързах да се измъкна в кабинета си, за малко не настъпих едно паднало на земята топче за петанк. „Дали Пол ме чака още?“
	Думите на Роже дълго кънтяха из въздуха. Може пък и да съм била пленена от чара на Пол. Надявах се Бети да е права за силуета в главата на мъжете. Дали Пол таи в съзнанието си моя? Е, в живота има и по-лоши неща.


	В Консулството бяхме ужасно заети, но майка настояваше да участвам като доброволка в организацията на следобедната танцова забава, която бяха организирали с нейните приятелки — нейната _thé dansant_, в „Плаза“. За човек, който не е присъствал на такава забава, това е реликва от една отминала епоха, неофициално следобедно тържество, на което се сервират леки сандвичи, а танците са препоръчителни.
	Имаше хиляди места, на които бих предпочела да бъда в този момент, но тържеството на майка ми беше за събиране на средства за руските белогвардейци — онези бивши руски аристократи, сега изгнаници, които са подкрепяли царя по време на Гражданската война в Русия. Майка ми беше посветила много години от живота си на тази кауза, затова се чувствах длъжна да помогна.
	Беше резервирала Голямата бална зала на хотел „Плаза“, в стил неорококо, една от най-прекрасните зали в Ню Йорк, с огледални стени и кристални полилеи, и беше ангажирала оркестър от шестима музиканти с балалайки, които да осигуряват музиката. Шестимата бивши дворцови музиканти с бели папийонки стояха изпънати като струни в единия край на залата. Те държаха на коленете си триструнните триъгълни инструменти и чакаха майка да им даде знак. На тези някогашни музиканти от световна класа им се налагаше да свирят по чаени балове, но въпреки това изглеждаха доволни, че изобщо са ги ангажирали. Помощничките на майка в организацията, членките на комитета, които тя беше домъкнала, както и аз и няколко мои приятелки от Младежката лига, се суетяхме из залата, за да я подготвим, облечени в традиционни руски носии. Майка беше успяла да надвие дори неохотата на Пия и да я включи в нашите редици. Не бях казала на никого, освен на помощничките в организацията, че при тези събирания работя на доброволни начала, защото и без това беше невероятно унижение да се покажа пред хора в руска носия. Като актриса, с удоволствие обличах всевъзможни костюми, но това прехвърляше всякакви граници, защото носията се състоеше от сарафан — издължаващ сукман с трапецовидна кройка и с яркочервени и зелени бродирани кантове — и бяла блуза с буфан ръкави, украсени с бродирани цветя. Освен това майка настояваше всички да нахлупим на главите си онези особено притеснителни кокошници — твърде високи диадеми, бродирани със сребристи и златисти конци, с пришити по ръба полускъпоценни камъни и висулки от речни перли. Като че ли и без това не бях достатъчно висока, та с това нещо на главата си изглеждах като Емпайър Стейт Билдинг, е, наистина малко по-ниска, но украсена с трепкащи перли.
	Майка постави на централната маса празна руска емайлирана купа с позлата за даренията и се опря на бродирания ми ръкав. Лъхна ме омайният й парфюм, който нейният приятел принц Матшабели — бивш грузински благородник националист в изгнание — беше направил специално за нея с любимите й аромати: люляк, сандалово дърво и розови нотки. Той и неговата съпруга принцеса Норина, актриса, изпращаха на майка ми всеки от парфюмите си и в крайна сметка на тоалетката й се беше разпрострял цял град от различно високи тумбести кристални бутилки с капачки с форма на корона.
	— Малко хора ще дойдат — каза майка, — предчувствам го.
	Въпреки че не ми се искаше да й го казвам, слабото присъствие беше неизбежно, защото все повече американци ставаха изолационисти. Резултатите от изборите показваха, че страната ни, която имаше неизлечими рани заради многобройните жертви от Първата световна война и пораженията от Голямата депресия, отказваше да бъде въвлечена в нов конфликт. На нюйоркчани не им беше до благотворителни танцови забави в полза на когото и да е извън нашите четирийсет и осем щата.
	— С тази война в Европа твоите руски белогвардейци вече са на заден план, майко.
	Тя се усмихна.
	— Да, като се замисли човек, има толкова много нещастни прокудени европейци.
	Когато станеше въпрос за благотворителни каузи, погледът на майка блясваше от онова лакомо пламъче, което обикновено се вижда в очите на повечето хора, щом зърнат пълен поднос със сладкиши.
	Готвачът ни Серж, с плисирана готварска шапка и престилка, цялата оплескана с брашно, тръгна към нас откъм другия край на залата. В ръцете си беше гушнал като бебе една голяма купа с творог — традиционно селско ястие с извара и боровинков сироп. Рожденото име на Серж беше Владимир Сергеевич Евтушенко и беше потомък на някакъв аристократичен руски род, но обясненията на майка за произхода му винаги бяха доста мъгляви. Серж, който живееше с нас, беше нещо като значително по-малък брат, със силен акцент, който на всеки час измисляше нови ястия, които да фламбира за майка и мен.
	Появяването на Серж примами Пия да се приближи до нас с кристална чаша пунш в ръка — приличаше на крокодил, който се спуска по реката.
	— Това изглежда много вкусно, Серж.
	Серж се изчерви и избърса ръцете си в престилката. Този висок слаб младеж с пясъчноруса коса би могъл да омае което си поиска от момичетата в Ню Йорк, но по рождение страдаше от парализираща срамежливост, заради която не излизаше от кухнята, доволен, че може по цял ден да шари крема брюле с горелката.
	— Може би не биваше да наемаш Голямата бална зала, майко — казах аз. Вероятността да изпълним повече от четиристотин квадратни метра с гуляйджии беше нищожна. Откраднах си парченце от триъгълните тестени хачапури* на майка. — Но нали пусна обява в „Таймс“, все ще дойдат някои хора.
	[* Грузинско национално тестено изделие.]
	Оркестърът на майка свиреше разгорещена версия на една известна руска народна песен — „Старата липа“, напълно несъвместима със стъпките на който и да е модерен танц.
	Майка ме хвана за ръката и ме издърпа настрана.
	— Продаваме руски чай и цигари, но стой далече от тях. Пия ми каза, че често ги пушите с твоя френски приятел.
	— Той не ми е…
	— Социалният ти живот си е твоя работа, но трябва да имаме печалба.
	— Знам, че не одобряваш Пол, но ние сме просто приятели.
	— Аз не съм ти енорийски свещеник, Керълайн, но и двете знаем какви са актьорите. Особено женените актьори, далече от дома. Но ти си жена на трийсет и пет…
	— Трийсет и седем.
	— Не ти е нужно моето одобрение. Но ако питаш мен, има един-двама в оркестъра, от които може да излязат подходящи ухажори — Майка килна глава към музикантите. — Някога са били каймакът на руската аристокрация.
	— Но, майко, там няма и един, който да е под шейсет.
	— Който много придиря, нищо не намира.
	Майка се отдалечи към купата за дарения, опитваше се да насърчи присъстващите, а аз се заех с довършителните работи по залата. Бях се покачила на една стълба и намествах прожектора да осветява оркестъра с ясното съзнание, че така бях още по-лесно забележима, когато Пол се появи на вратата на залата. Тръгна право към стълбата.
	— Роже ми каза, че мога да те намеря тук.
	Голямата зала идеално подхождаше на Пол — светлокремавите й стени със златисти акценти изящно контрастираха със смуглата му красота. Усетих как ме заля онова особено чувство, _la douleur_ — една от многото френски думи, за които едва ли има достатъчно точен превод, но значи нещо като „болезнен копнеж по нещо, което няма начин да притежаваш“.
	— Прекрасно — казах и слязох от стълбата, перлите ми се полюшваха при всяко движение.
	Не можеше ли поне усмивката си да сдържи?
	— Тъкмо отивах към театъра, но ми трябва подписът ти за документите за виза на Рина. Ако моментът е неподходящ…
	— Не, не, разбира се.
	Майка приближи към нас и оркестърът ускори темпото.
	— Майко, нека да ти представя Пол Родиер.
	— Изключително ми е приятно — каза майка. — Играете в „Улиците на Париж“, доколкото чух.
	Пол дари майка с една от брилянтните си усмивки.
	— Аз съм само един от многобройната трупа.
	Майка сякаш беше имунизирана срещу чара му. За неопитното око изглеждаше, че се държи изключително учтиво, но след всички тези години, в които съм я наблюдавала по време на светски сбирки, не можех да не доловя онази тънка жилка злъч.
	— Ако ме извините, ще отида да видя какво става с хачапурите. Някой явно постоянно ги изяжда.
	Пол се обърна лице в лице с майка.
	— Хачапури ли? Те са ми любимите.
	— Опасявам се, че са само за гостите с платени покани — отвърна майка. — Не че са кой знае колко днес.
	Пол се поклони леко към майка, толкова официално се държеше с нея.
	— Ако ме извините, дами, трябва да тръгвам — усмихна ми се и излезе точно така неочаквано, както и се беше появил.
	Защо толкова скоро?
	— Чудесно изпълнение, майко, успя да изпъдиш единствения ни гост.
	— Колко са чувствителни понякога французите!
	— Не можеш да очакваш хората да се задържат много тук. Повечето нюйоркчани по-скоро биха умрели, отколкото да ядат творог, а и нямаше да е зле да предлагаме все пак някакъв алкохол.
	— Следващия път ще сервираме наденички с фасул. Ако зависеше от теб, щяхме да седим в някоя колежанска столова около дълга маса с галон царевично уиски по средата.
	Реших да се съсредоточа върху окачването на зелените коледни гирлянди на майка над входната врата с помощта на намусената Пия. Докато се мъчех с тях, наум си припомнях дългия списък от задачи, с които вече закъснявах. Докладите за Роже. Пакетите с помощи. Защо майка толкова непримиримо се съпротивляваше? Време беше да свикне, че живее в двайсети век. Усетих, че някой ме наблюдава, обърнах се и какво да видя! Един от по-застарелите музиканти ми намигаше.
	След около час майка се примири и призна поражението си. Единствените ни потенциални клиенти бяха гости на хотела, двойка от Чикаго, които влязоха погрешка и се изпариха моментално, сякаш бяха попаднали в нудистка колония.
	— Е, това се казва провал — каза майка.
	Смъкнах една гирлянда.
	— Нали ти…
	Дори не успях да довърша изречението, защото в преддверието се надигна такава глъчка, че изобщо не можехме да се чуем. Вратите се разтвориха широко и в залата нахлу многолюдна тълпа, при това разнородна: имаше представители от всички социални слоеве, до един с тежък сценичен грим и костюми от двайсетте във Франция. Жените с жилетки под кръста и прически на вълни. Някои дори носеха рокли с паднала талия и къси коси на черта като на Луис Брукс. Прелестни създания в сатенени рокли за чай, с пришити мъниста и пайети, с късо подстригани коси, пригладени и бляскави като на Джоузефин Бейкър. Мъжете бяха в костюми с елек и с бомбета. Орда музиканти с черни смокинги поддържаха тила с цигулки и саксофони в ръце. Майка ръкомахаше на музикантите да се присъединят към оркестъра и изглеждаше така, сякаш щеше да хвръкне от щастие.
	— Моля за внимание, предлагаме хачапури. Чаровната Пия ще се погрижи за палтата ви.
	След като се извървя цялата грандиозна процесия, влезе и Пол.
	— Боже мой, откъде се взеха всички тези хора? — каза Пол и се промъкна покрай две жени с шапки клоше, смъкнати чак до очите им, които носеха комплект барабани.
	Бях ги разпознала, разбира се.
	— Мисля, че много добре знаеш, Пол. Как успя да убедиш цялата трупа да дойде до тук?
	— Артисти, знаеш какви са. Вече се бяха облекли за празненство. Оказа се, че Кармен е с мигрена, и днес няма да има следобедно представление. Свободни сме до бисовете в шест.
	Музикантите от оркестъра на „Улиците на Париж“ добре се сработиха с руските приятели на майка с балалайките и избраха _Love is here to stay_ за мост между нациите. Щом танцьорите разпознаха песента, веднага се втурнаха на дансинга, жените танцуваха суинг и фокстрот с жени, а мъжете — с мъже.
	Майка забърза към нас, като се опитваше в движение да пооправи онова чудо на главата си.
	— Какви приятни младежи! Знаех си, че в крайна сметка ще успеем да привлечем достатъчно гости.
	— Майко, заслугата за това е изцяло на Пол. Това е трупата от неговото представление. Цялата.
	Майка се стъписа за момент, примигна, после каза:
	— Е, господин Родиер, ние, от Американския централен комитет в помощ на руските белогвардейци, сме ви дълбоко признателни.
	— Дали е възможно благодарностите да включват и един танц. Никога не съм танцувал на Гершуин, изпълнен на балалайка.
	— Е, не можем да ви лишим от този шанс — отвърна майка.
	Щом се разчу, че известният Пол Родиер присъства на нашия _thé dansant_, целият хотел се изсипа в Голямата бална зала. Наложи се Серж да допълва три пъти купата с творог. Скоро успях да се отърва от кокошника и всички се веселяха от сърце, включително и майкините приятели музиканти, които тайничко си доливаха руска водка, за да придадат някакъв характер на студения чай.
	Докато дойде време Пол да се оттегли, джобовете му бяха издути от руските цигари, които майка буташе в ръцете му, а купата за дарения за Американския централен комитет в помощ на руските белогвардейци преливаше.
	Между танците майка се спря при мен, за да си поеме дъх.
	— Имаш благословията ми да се обградиш с колкото искаш приятели французи, мила. Липсват ми хората от театъра. А на теб, скъпо дете? Каква свежа струйка живец в ежедневието!
	Пол ми помаха за довиждане на излизане, беше свършил добра работа и сега трябваше да отведе трупата в театъра за бисовете. Неговата добронамереност не би могла да срещне по-признателно същество от майка. Не беше танцувала така, откакто почина татко. Как можех да не му бъда неизмеримо благодарна?
	Бети беше права. Той наистина беше най-добрият ми приятел.


>>	5
>>	Каша

	_1939 година_
	Есесовецът замахна и заби лопатата в Псина, а майка пищеше.
	От Псина се изтръгна само един зловещ крясък и тя падна безжизнена, вече се чуваше само дращенето на крачетата й по твърдата пръст — все още не спираха да се движат, като че можеше да избяга. Няколко карамелени пера, изхвърчали във въздуха, се люшкаха бавно надолу.
	— Така правехме навремето у дома — каза есесовецът.
	Хвърли лопатата, хвана пречупения врат на Псина и я метна към кльощавия войник. Аз се опитвах да не гледам крачетата й, които още драпаха из въздуха.
	— Ще си затворя очите за това — каза офицерът на майка. Избърса ръцете си с кърпата. — Но помнете: укриването на храна от Райха е сериозно нарушение. Радвайте се, че се разминавате само с предупреждение.
	— Разбира се — каза майка, с една ръка притиснала гърлото си.
	— Псина — изстенах аз.
	В очите ми напираха горещи сълзи.
	— Чуваш ли? — попита кльощавият, който държеше Псина с главата надолу и се опитваше да се пази от ноктите й. — „Псина“ на полски е „кученце“. Наричат кокошката „куче“. Тъпи поляци.
	Мъжете отнесоха Псина и тръгнаха обратно през къщата, като оставяха кални следи по пода.
	Цялата треперех.
	— Майко, ти им позволи да я убият.
	— Да не би да предпочиташ да умреш заради една кокошка? — отвърна майка, но и нейните очи се бяха напълнили със сълзи.
	Прибягахме до кухнята да видим как онези мъже си заминават с камиона. Слава на Бога, че сестра ми не беше тук и не видя всичко това.
	Зузана се прибра на следващия ден. Цялата нощ беше прекарала в болницата. Арестували нейния научен ръководител и директор на болницата доктор Скала, известен с постиженията си по корекцията на заешка уста*, а на нея наредили да напусне отделението и заявили, че поляците са негодни да заемат висши длъжности. Никога не я бях виждала толкова потресена, бясна, разярена за това, че са я принудили да изостави пациентите си, повечето от които деца. Едва по-късно разбрахме, че още от 1936 година нацистите са започнали да изготвят списъци на поляци, за които подозирали, че са с противогермански убеждения, и дори бележели обществени сгради, болници включително, с огромни черни кръстове, които пилотите на техните бомбардировачи да могат да виждат от въздуха. Нищо чудно, че без каквито и да е трудности прибираха онези, които си искаха.
	[* Вродена малформация, изразяваща се в незатворено небце и/или горна устна.]
	Татко също се върна след три дни разпити в щаба на Гестапо. Не го били, но го карали да отваря Пощенската станция отрано и да стои до късно. Ние се радвахме, че е жив, но той ни разказа колко мъчително му е било да гледа как нацистите разпечатват писмата и пратките на обикновени полски граждани и просто си вземат каквото решат. След края на работното време посипвали пода с дървесни стърготини, за да са сигурни, че нито той, нито подчинените му влизат нощем в станцията, когато няма техни пазачи.
	Не след дълго ни се струваше, че и последният нацист в Германия е пристигнал тук. Съседите ни германци излизаха по улиците да посрещат пристигащите с поздрави и цветя, а ние се спотайвахме вътре. Руските войски все още оставаха на изток от нас. Бяха стигнали в настъплението си само до река Буг.
	След всичко това бяхме заприличали на мухи, залепнали на мед — уж бяхме живи, но не живеехме. Имахме причини да се радваме, че нацистите отново назначиха Зузана, макар и в персонала на линейките. Останалите й колеги — и мъжете, и жените — привикаха в болницата, а след това ги отведоха. Издадоха й документ с нейна снимка и всичко необходимо, подпечатан с поне дузина черни нацистки орли. Този документ й даваше право да се движи свободно навън по всяко време, дори и след вечерния час. Бяхме благодарни за всяка сутрин, когато се будехме в собствените си легла. Толкова много от приятелите ни поляци изчезваха нощем, без каквито и да е обяснения.
	Един ден седях в леглото си, увита в юрган, и се опитвах да се стопля, когато реших да направя един от онези тестове в някакъв стар брой на списание „Фотоплей“ — любимото ми занимание, когато си бях у дома. Един от учениците в нелегалния курс* по икономика на Петрик му беше платил с американски списания и аз запаметявах всяка дума в тях. В теста се казваше, че когато си влюбен, усещаш нежно щракване, както когато се затваря пудриера, а аз усещах такова щракване всеки път когато видех Петрик. Интересите ни съвпадаха напълно (а според теста това много рядко се случвало).
	[* По време на окупацията на Полша, когато училищата и университетите са били затворени, някои занятия са се водели тайно.]
	Същия ден Петрик се отби у нас. Толкова се радвах да го видя. Изобщо нямаше значение за какво говорим. Просто всячески се опитвах да го задържа колкото може по-дълго у дома.
	— Колко можеш да останеш?
	Изрязвах една снимка от списанието: Каръл Ломбард сред цъфнали коледни звезди някъде в Лос Анджелис. Никак не е лесно да запазиш спокойствие, когато пудриерата щракне.
	Петрик влезе и седна до мен на леглото. Пружините проскърцаха под тежестта му.
	— Немного. Дойдох да те помоля за една услуга. Става въпрос за Надя. — Изглеждаше уморен и не се беше бръснал от няколко дни. — Наложи се да замине за известно време.
	Изведнъж изстинах.
	— Какво се е случило?
	— Не мога да ти кажа.
	— Но…
	— И ти изобщо не си в безопасност. Но довери ми се, има хора, които работят по въпроса, и скоро положението ще се промени.
	Вече се досещах, че той работи за Съпротивата. Макар че не приказваше много, вероятно е бил сред първите, които са се включили в нея след нападението на нацистите. Вече бях забелязвала тайните му среднощни срещи и целодневните му отсъствия без каквото и да е обяснение. За разлика от повечето момчета от съпротивителното движение, той не носеше онези огромни черни ботуши, които да го превърнат в още по-лесна плячка за германците, но явно беше нагазил надълбоко.
	Надявах се СС да не са толкова наблюдателни. Повечето бойкотирахме, доколкото беше възможно, нарежданията на германците и саботирахме каквото можехме, но Националната армия, _Armia Krajotva_, или АК, беше сериозно нещо. Макар в началото още да не се наричаше официално АК, тя представляваше полското задгранично правителство в Лондон. Нашето правителство в емиграция отправяше предупреждения чрез Би Би Си и полското радио „Свит“, както и чрез седемнайсетте вестника, излизащи в Люблин.
	— Ако искаш да помогнеш, можеш да ми направиш голяма услуга, Каша.
	— Каквото кажеш.
	— Когато Надя и майка й заминаха, се наложи да оставят Фелка. Нацистите правят ужасни неща с котките и кучетата на евреите. Можеш ли да я вземеш?
	— Къде е Надя? Мога ли да я видя?
	Вече не ме интересуваше дали тя и Петрик са влюбени. Исках само и двамата да са в безопасност.
	— Мога да ти кажа само, че нацистите за малко не ги арестуваха. Успяха да избягат навреме.
	— За това, че са евреи ли? Та тя е католичка.
	— Да, но дядо й е евреин и това я поставя в опасна ситуация. Надя трябва за известно време да се укрива. Тя е добре. Но в момента Фелка не е. — Той хвана ръката ми. — Ще помогнеш ли? Ще я донесеш ли тук?
	— Разбира се.
	— Освен това майката на Надя е оставила нещо в нощното си шкафче и то трябва да се прибере на сигурно място. Жълт плик, втъкнат между страниците на телефонния им указател.
	— Не знам, Петрик, майката на Надя винаги заключва всичко.
	— Задната врата е отключена. Трябва да вземеш телефонния указател заедно с плика вътре. Чувствам се ужасно, че те забърквам, защото си ми много скъпа, но няма кого друг да пратя.
	Това в очите му да не би да са сълзи?
	— Разбира се, знаеш, че ще помогна.
	Много съм му скъпа ли? Взе ръката ми, обърна я и целуна дланта ми. Имах чувството, че всеки момент ще се разтопя и ще изтека през пролуките между дъските чак до мазето. За миг забравих за всички ужасни неща, които се случваха около мен.
	— Занеси телефонния указател с плика на улица „Липова“ номер дванайсет точно след като часовникът удари десет. Позвъни на звънеца. Ще те питат: „Кой е?“. Ти кажи: „Ивона“.
	— Това кодовото ми име ли е?
	„Ивона“ означаваше „тис“. Искаше ми се кодовото ми име да е малко по-приятно, като например „Гражина“, „красива“, а не някакво дърво.
	— Да, това е кодовото ти име. Виола ще натисне копчето отвътре и ще можеш да влезеш. Само й дай телефонния указател и й кажи, че е за Конрад Жегота*. После си тръгни, както си дошла, и мини напряко през Людови парк, преди да тръгнеш към къщи.
	[* „Конрад Жегота“, или „Комитет Конрад Жегота“ е кодовото име на нелегална организация към „Армия Крайова“, която осигурява помощ, включително и военна, за евреите.]
	По-късно, когато си припомнях отново и отново сцената, не бях съвсем сигурна дали беше казал „много си ми скъпа“. А може би все пак тестът в списание „Фотоплей“ беше верен.


	На другата сутрин тръгнах към дома на Надя — много хубаво жилище на втория етаж на двуетажна къща, на пет минути пеш от нашата. Исках да изпълня първата мисия от Петрик добре. Спрях по пътя при каменната стена до тяхната къща, където си оставяхме тайни бележки и любимите ни книги. Измъкнах специалния ни квадратен камък с изгладени ръбове от хилядите пъти, когато сме го вадили и вкарвали обратно. Последната книга, която й бях оставила — „Сатаната от седми клас“ на Корнел Макушински, любимата ни, толкова пъти си я бяхме разменяли — все още стоеше там. Дали щеше да може да дойде да си я вземе? Оставих книгата и пъхнах камъка на мястото му. Продължих, без изобщо да почувствам каквато и да е нервност, е, поне докато стигнах до сградата. В момента, когато видях оранжевата врата, коленете ми се разтрепериха. _Вдишай дълбоко! Издишай издълбоко!_
	Заобиколих къщата и отидох до малкия заграден заден двор, погледнах през процепите между дъските и видях Фелка, сгушена на топка на задните стъпала. Ребрата й ясно се брояха, дори през гъстата козина. Дворът на Надя беше по-малък дори от нашия, празен, само един болнав розов храст и една ръждясала детска количка се мъдреха в единия край.
	Поизмъчих се, докато прескоча оградата, а след това пристъпих бавно към Фелка. Дали чакаше Надя? Погалих я по гърба, щом усети докосването ми, тя се опита да размаха опашка, но нямаше сили да помръдне. Беше топла, но дишаше плитко на пресекулки. Горката, умираше от глад.
	Прескочих Фелка, бутнах задната врата. Тя се отвори и се промъкнах до кухнята им.
	Ако се съди по вида на еврейския ябълков сладкиш на масата, беше минала поне седмица от заминаването на Надя и майка й. Млякото в чашите им се беше пресякло, а мухите бяха нападнали сливите. Минах през кухнята до стаята на Надя. Леглото й беше оправено, както винаги.
	Промъквах се от стая в стая до спалнята на майка й. Там почти нямаше следи от заминаване — нито прибързано, нито планирано. Железният креват, боядисан в бяло, покрит с пухен юрган, заемаше почти цялата площ на стаята, а в единия му край имаше сгънато плетено одеяло. На пухения юрган все още се виждаше вдлъбнатина от куфара, а на нощното шкафче беше оставена „Отнесени от вихъра“ на полски. На стената имаше два гоблена със селски пейзажи, малко разпятие и един календар. Картината на календара изобразяваше красива жена, застанала пред локомотив с букет жълти цветя в ръка, отгоре имаше надпис: „ГЕРМАНИЯ ТЕ ЧАКА“, виждаше се и името на туристическата агенция на пани Ватроба: „ВАТРОБА — ТУРИСТИЧЕСКА АГЕНЦИЯ. ПОЗВОЛЕТЕ НИ ДА ВИ ЗАВЕДЕМ“.
	Отворих чекмеджето на нощното шкафче, видях указателя и го разлистих, за да намеря дебелия плик. Беше запечатан, на него с разкрачен почерк пишеше „Жегота“, а през хартията се забелязваха шарките на банкноти. Взех указателя, грабнах одеялото от леглото и се върнах по същия път през кухнята, на минаване задигнах един лъскав яйчен хляб, заплетен на плитка. Беше твърд като камък, но всяка троха беше ценна. Излязох обратно на двора и с мъка напъхах Фелка в детската количка. Почти не гъкна, милата. Сложих указателя до нея, покрих всичко с одеялото и забутах количката към улица „Липова“, минавах по малките улички, за да не срещам нацистките патрули. Когато наближих, ускорих ход и количката заподскача по паважа.
	— Я, какво имаме тук?
	Есесовец с кафява риза изскочи от една тясна пресечка и здравата ме стресна. Зад гърба му видях една съученичка от гимназията, но тя бързо се скри в сенките. За малко да падна по очи върху количката, така ми бяха омекнали краката.
	— Прибирам се у дома — отвърнах на немски.
	Слава богу, знаех немски, а всички разговори на полски бяха забранени.
	— Аха, германка, значи?
	Той надигна одеялото с палката си.
	— Не, полякиня съм.
	Войникът изобщо не ми обърна внимание и се зае да провери по-обстойно количката.
	— Какво е това? Умряло куче ли возиш?
	Почти не го чувах, сърцето ми биеше ужасно силно в ушите ми.
	— Не, само е болна. Надявам се да не е заразно.
	Войникът пусна одеялото.
	— Продължавай! Прибирай това болно куче у дома си.
	Той се шмугна отново в уличката.
	Докато стигна до щабквартирата на улица „Липова“, вече бях плувнала в пот. Улицата беше оживена. Скрих указателя под мишница, оставих покритата с одеялото Фелка в количката и се качих по стълбите, а краката ми трепереха като желето в специалното рибно ястие на майка. Най-сетне съвсем официално бях шпионка. Само на шестнайсет, а вече враг на нацистите. Каква сила се криеше в тази дума! Поизпъчих се и натиснах копчето на звънеца. Какво беше кодовото име на човека, който трябваше да приеме пратката?
	Виола.
	— Кой е? — чу се глас отвътре.
	— Ивона — отвърнах.
	Хвърлих един поглед назад по улицата: коли и каруци, теглени от коне, отиваха нанякъде, хора крачеха по тротоара. _Побързай_, Виола! Всеки миг някой есесовец можеше да ме спипа с телефонния указател пред очите на целия град.
	Чу се бръмчене, аз влязох и затворих вратата след себе си.
	Познах момичето с кодово име Виола — Янина Грабовска от бившия ми девически херцерски отряд. Беше разперила пръстите на ръцете си, а ноктите й бяха прясно лакирани с яркочервен лак.
	— Извинявай, че не отворих вратата веднага.
	Извадих указателя.
	— Виола, това е за Конрад Жегота.
	Янина беше добро момиче, с боядисана в яркочервено коса и телосложение на селска мома, но във всеки случай едва ли бих избрала точно нея, когато рискувам живота си. Не беше спечелила нито една сериозна херцерска нашивка — нито за първа помощ, нито за ориентиране, имаше отличие за изкуство, но всички знаеха, че го е получила за гримиране.
	Янина стисна книгата между дланите си.
	— Благодаря, _Ивона_.
	Щабквартирата се помещаваше в преправено жилище с високи прозорци към улицата, покрити само с прозрачни бели пердета. Нямаше много мебели, само едно метално бюро, две кресла и прашна маса с разпръснати по нея стари полски модни списания. Някой беше оставил на масата аквариум с една златна рибка. Рибката застина на място, само перките й се мятаха, и ме загледа със зинала уста — едно голямо изненадано „О“. Дори и тя знаеше, че това не е никаква щабквартира.
	Янина пусна указателя отвисоко и той се стовари върху бюрото. На лицето й се прокрадна усмивка, докато накрая се разсмя с глас.
	— Нали не очакваш физиономията ми да е като от камък, Каша, така де, _Ивона_. Толкова е смешно.
	Името, което й беше дал Петрик, беше Виола, като цветето виолетка. Изобщо не й подхождаше, защото тя беше доста едра, а китките й бяха дебели като крака на маса.
	— Говори тихо, не се знае кой е наоколо и ни наблюдава.
	Лампите на тавана бяха твърде ярки. Дали бяхме осветени като с прожектор, та всеки нацист да може да ни види?
	— Единствените нацисти, които са се навъртали наоколо, бяха онези, които следваха Ана Садовска, когато пренасяше гранати, скрити в сутиена й. По целия път флиртували с нея, някои момичета получават интересни задачи. — Янина пристъпи към мен. — Ще останеш ли за една игра на карти?
	Как така карти?
	— В тази книга има пари. Не е ли по-добре да я скриеш? Да не искаш да ни разстрелят?
	— Хайде де, остани, ще ти оправя косата.
	— Трябва да се прибера вкъщи, преди да се мръкне.
	Янина застана с ръце на кръста.
	— А френски кок?
	Янина работеше почасово в най-добрия фризьорски салон в Люблин.
	— Петрик ми каза да тръгна веднага.
	— Вие гаджета ли сте?
	— Трябва да тръгвам…
	— Всички казват, че много те харесва…
	Забързах към вратата.
	— Не давай ухо на слухове.
	Янина взе едно от списанията и седна на бюрото.
	— Значи не те интересуват никакви слухове, така ли? — Аз се обърнах. — Дори и слухове за… да речем… Надя Ватроба?
	Пристъпих към бюрото.
	— Какво знаеш?
	Янина вирна брадичка.
	— А, значи вече се съгласяваш да останеш?
	— Тя е най-добрата ми приятелка.
	— Нима?
	Янина прелистваше страниците.
	— Ще престанеш ли? Кучето й е отвън до стълбите, много е болно…
	Тя затвори с плясък списанието.
	— _Фелка ли?_ Не може да бъде.
	Всички познаваха Надината Фелка.
	— Да, Фелка, затова ми кажи, веднага.
	— Е, знам съвсем малко…
	— Янина, ако не ми кажеш…
	— Добре, добре… знам само, че Петрик… добре де, предполагам, че Петрик е отвел нея и майка й в някакво безопасно жилище.
	— Някъде наблизо ли?
	— В Люблин, да. Но не знам нищо повече.
	— Наистина ли _нищо_ повече не знаеш?
	— Само чух, че някъде точно под носовете на нацистите.
	Зави ми се свят, благодарих на Янина и излязох навън, слязох по стъпалата и се втурнах към къщи през парка, както ми беше казал Петрик. Надя наистина беше в безопасност! Мускулите по цялото ми тяло се отпуснаха, докато бутах количката колкото можех по-бързо, за да я заведа у дома и да я нахраня. Надя беше с майка си и все още в Люблин. Много неща можех да направя за нея, например да се грижа за Фелка и да продължа да работя за Съпротивата.
	В края на краищата моята първа мисия беше минала успешно, нищо че Янина не я приемаше на сериозно. Дали вече бях част от Съпротивата? Та аз бях пренесла _пари_! На другия ден щях да се закълна и да направя службата си официална. По средата на пътя към дома небесата се разтвориха и изсипаха порой, който измокри до кости и Фелка, и мен.
	„Веднъж ти провървя — казваха прогизналите ми обувки на всяка крачка. — Но не мисли, че все ще ти върви.“


>>	6
>>	Херта

	_1939-1940 година_
	Качих се на влака към дома, щастлива, че си тръгвам от „Разцъфтяла младост“, и мислех само как да си намеря работа като лекар. Бях облякла униформата си на БДМ, но не след дълго съжалих. Сигурно щеше да ми подейства освежаващо, ако имах възможност да погледам как гъстите гори прелитат пред прозореца и да си направя наум списък на клиниките, които бих могла да посетя. Но дори за миг не ме оставиха насаме с мислите ми, защото всеки от пътниците се спираше да засвидетелства възхищението си от униформата ми.
	— Може ли да пипна орела ви, _Fräulein_? Моля! — попита малко момченце.
	Беше се изправило до седалката ми — хубава стойка, ръцете изпънати и прибрани до тялото, поклащаше се леко заради люлеенето на влака. Майка му стоеше зад него, опряла два пръста до устните си, с широко отворени очи, като че стоеше пред фюрера. Донякъде наистина беше бреме да представляваш БДМ, но и нямаше как да не ме ласкае, защото много ни уважаваха. Бяхме млади, а имахме такава сила.
	— Може.
	Очите ми се насълзиха, когато пръстите му, леки като крила на пеперуда, погладиха златните нишки.
	Няма нищо по-затрогващо от чисто и неопетнено германско дете.
	Естествено беше видът ми да предизвиква вълнение, тъй като повечето германци не бяха виждали униформа на БДМ с пълен комплект отличия. Докато в „Хитлерюгенд“, където членуваха само момчета, даваха нашивки и значки за всяко нещо, дори за засаждане на цветя, отличията на БДМ не бяха много и доста трудно беше да ги заслужиш. На синьото си сако на отговорник носех нашивката на Червения кръст, сребристия орден за високи постижения в медицинските грижи и значките за първа помощ и спортни успехи.
	Но най-много погледи привличаше златният орел до сърцето ми — отличителният знак за най-висшата ръководна длъжност — с величествено разперени позлатени крила. Мама се беше разплакала от гордост, когато за пръв път се върнах с него у дома. Гордееше се повече с тази нашивка, отколкото с медицинската ми диплома, получена по ускорената процедура заради войната.
	Веднага щом се прибрах, се опитах да започна работа като лекар, но независимо че бях втора по успех в курса, в клиниките не искаха да назначават жена лекар. Явно партийната реторика за жената и нейното място в дома като съпруга и майка беше намерила благодатна почва и повечето пациенти искаха да ги лекува лекар мъж. И тъй като в университета като жена студентка трябваше да се запиша в курса по ръкоделие, се хванах на работа като шивачка, за да си допълвам доходите.
	След дълго търсене намерих почасова работа в Кожната клиника на Дюселдорф, където плащаха малка сума за всеки пациент. Работата беше скучна, на ден най-много да пукна по някой цирей. Дали щях да забравя и малкото хирургични техники, които бях усвоила в университета? Един хирург трябва постоянно да оперира, за да поддържа професионалното си ниво.
	Дотогава икономиката ни значително се беше подобрила и това допълнително намаляваше броя на пациентите, които търсеха медицинска помощ за кожни заболявания. Дори дерматитът по ръцете, който някога беше основният поминък на дерматолозите, вече не представляваше проблем за повечето германски домакини. Черната домакинска работа се вършеше от полякини, които Райхът докарваше от Изток.
	В резултат на това доходите ми скоро спаднаха до ръба на мизерията. От сериозно състоянието на татко беше станало критично и се наложи мама да остане вкъщи да го гледа. Едва успявах да издържам трима ни. Не след дълго се оказах единственият гладуващ лекар в Дюселдорф, затова продължавах да работя за чичо Хайнц в месарницата.
	След тишината в горите на „Разцъфтяла младост“ и мъртвилото в клиниката, глъчката на всичките _Hausfrauen_*, в чистички изгладени къщни рокли, които идваха за дневната дажба месо, ми разнообразяваше монотонното ежедневие, въпреки че самите те приличаха на стадо благовъзпитан добитък пред щанда за телешко. Там можех да избягам от проблемите си и просто да късам огромни листове хартия от ролката и да упражнявам хирургически възли с канапа, когато пакетирах покупките.
	[* Домакини (нем.).]
	Както обикновено, отидох на работа в неделя, когато магазинът беше затворен за клиенти. В този ден Хайнц ме караше да работя сама, за да не може никой да види какво правех за него.
	Той имаше специален проект.
	— Побързай — каза той.
	Притисна се към масивния дървен тезгях, който и той, и баща му преди него дълги години бяха използвали ежедневно, та на повърхността имаше вдлъбнатина от дългогодишните удари на сатъра. Дори и под касапската престилка, втвърдена от засъхнала телешка кръв, се виждаше издутината му. Как се оставих да ме забърка в това? Как ли? Като години наред прекалено много се страхувах да проговоря.
	Хайнц ме наблюдаваше, аз застанах до работната маса и избрах най-жилавото агнешко черво. За него това чакане беше и най-хубавата, и най-лошата част. Обърнах червото наопаки, накиснах го в избелващ разтвор и махнах лигавицата внимателно, за да не засегна перитонеума и мускулната обвивка. Чичо Хайнц ме припираше, но аз предпочитах да работя внимателно, защото всяко малко разкъсване или дори пробождане можеше да предизвика истинско бедствие.
	— Бързам колкото мога — отвърнах.
	Предпочитах да позабавя малко нещата, защото, щом приключех с това, щеше да започне най-страшната част и целият кошмар щеше да се повтори отново.
	Лоши мисли ме спохождаха, докато работех. Защо не съм си сега у дома да търся работа? Моя беше вината, че съм затворена тук в капана на Хайнц, и се страхувах, че може да разгласи тайната ни. Трябваше да го издам още преди години, но леля Илза никога нямаше да плати обучението ми, ако знаеше. Как ли щеше да реагира мама? Никога не бих й казала, разбира се. А татко? Колкото и да беше болен, щеше да убие чичо Хайнц, ако знаеше. Това беше цената, която плащах за образованието си. Чичо Хайнц казваше, че аз съм си виновна, че щом млада жена остава сама с него там, друго не може да очаква.
	Хайнц се намести до мен и надигна полата ми. Усетих познатото приплъзване на загрубелите му пръсти по бедрото си.
	— Какво толкова се туткаш? — попита Хайнц.
	В дъха му усетих онова сладникаво вино, което толкова харесваше.
	Избутах ръката му.
	— Има неща, които отнемат време.
	Хайнц не беше точно каймакът на висшата раса. Коефициентът му на интелигентност се клатушкаше между долната граница на „незадоволителен“ и горната за „лека умствена изостаналост“ и всяко обяснение, формулирано с повече от две думи, го стъписваше. Подсуших меката тъкан, премерих и отрязах. Когато започнах да навивам гладкото, прозрачно като копринен чорап сляпо черво, лицето на Хайнц беше вече пламнало.
	Не се наложи да ме подканва да взема тенекиената кофа със свинска мас и да тръгна към хладилното помещение. Неизменността на този ритуал ми носеше някакво странно успокоение. Дръпнах връвчицата на голата крушка, осветих стаичката и се облегнах на хладния дървен рафт зад мен. И въпреки чувала за брашно на лицето ми, знаех какво следва. Сладкият мирис на брашно ме предпазваше от вонята на телешка кръв, пури и избелващ разтвор, която се носеше от него. _Не плачи._ Ревът само още повече го настървяваше и процесът се проточваше по-дълго. Той нахлузи моето ръкоделие, натопи лапата си в маста, намаза ципата и започна.
	Аз преговарях костите на китката.
	„Едно: ладиевидна кост, _scaphoideum_, от гръцки _scaphos_ — лодка.“
	От коремната област на Хайнц висяха мастни пояси, като космата престилка, и се пляскаха в мен при всеки тласък. Дишаше неравномерно и все по-учестено, значи нямаше да продължи дълго.
	„Две: полулунна кост, _lunatum_, с форма на полумесец.“
	Отдавна бях спряла да се надявам внезапно да получи сърдечен удар. След толкова години ядене на мазни пържоли по кръвоносните му съдове би трябвало да има поне два пръста натрупвания на артериална плака, но той все някак успяваше да не пукне.
	„Три: тристенна кост, _triquetrum_. Четири: граховидна кост, _pisiforme_, името произлиза от латинската дума за грах.“
	Хайнц не можеше да се сдържи и започна с обичайните стонове и тъй нататък, дъхът му се стелеше край лицето ми като студена мъгла. Беше се хванал за рафта, ръцете му трепереха, цялата му тежест се крепеше на дебелите касапски китки.
	Изведнъж, без каквото и да е предупреждение, вратата на хладилното се отвори и брашненият чувал се изхлузи от лицето ми. На входа стоеше Илза, с една ръка придържаше вратата, в другата държеше бурканче с мармалад. Сигурно беше чула Хайнц да ръмжи като заклещена свиня.
	— Затвори проклетата врата, жено — каза Хайнц, панталонът му беше свлечен до глезените, а мутрата му бе моравочервена.
	Това изражение на лицето й отвращение ли беше, или просто досада? Остави бурканчето на рафта и излезе.
	Вратата се затвори с трясък след нея и Хайнц се зае да довърши започнатото.


	В един от онези мудни дни в клиниката, седях на бюрото в кабинета си и тъкмо бях приключила с последния пациент — възпълен четиригодишен смукач на пръсти. Бях отпратила майка му с някакъв антисептичен мехлем за обрива. Как ще си изкарвам хляба с това? Много повече ми подхождаше спокойствието на преподавателско място в университета, но и с учителска заплата нямаше да мога да издържам семейството си.
	Прелистих списанието „Медицина“ и попаднах на една обява — търсеха „лекар за лагер за превъзпитаване на жени, на деветдесет километра северно от Берлин, близо до курортния град Фюрстенберг на езерото Швет“. По това време имаше много такива лагери, предимно за тези, които трудно се адаптираха в работна среда, или за дребни престъпници. Привлече ме идеята да сменя обстановката. Курортен град, защо не? Мама ще ми липсва, но не и Хайнц.
	Не знаех нищо друго за лагера, освен че Фриц Фишер, мой бивш състудент от университета, работеше там. Но пък мястото имаше звучно име.
	Равенсбрюк.


>>	7
>>	Керълайн

	_Декември 1939 година_
	През деня преди Бъдни вечер отидохме с Пол до ледената пързалка в Сентръл Парк до Пето авеню. Много обичах кънките. Бях се научила на пързалката „Бърд Понд“, близо до къщата ни в Кънектикът, но рядко се случваше да упражнявам наученото, защото избягвах занимания, които ме правеха още по-висока от нужното. Освен това все не се намираше с кого да се пързалям. Бети по-скоро би гълтала живи пчели, отколкото да се покаже пред хора на кънки. А аз си обещах да се възползвам колкото може повече от престоя на Пол в Ню Йорк.
	Този ден времето беше идеално за кънки — ясно, мразовито и с режещ вятър, от който през нощта ледът беше станал гладък и лъскав като стъкло. Затова от замъка „Белведере“ бяха издигнали флага, който всеки запален кънкьор бленуваше да види — червено кълбо на бяло поле. Портиерите по Пето авеню разнасяха от уста на уста вестта, че ледът е готов, и скоро пързалката вече беше почерняла от народ.
	Когато с Пол пристигнахме, най-напористите кънкьори бяха вече там. Мъжете, които бяха почти професионалисти, изпълняваха разнообразни пируети толкова усърдно, че чак брадите и носовете им бяха нашарени със стружките от леда. Дамите се движеха след тях, по две или по три, облечени в тежки палта, които ги теглеха по леда като издути платна. Пол нямаше много опит, но не след дълго се оказа, че се пързаля доста прилично, и скоро се носехме заедно, хванати под ръка из лабиринта от свързани пързалки. Никога преди не бих се движила сред толкова много хора, но сега устремено завладявах леда и двамата с Пол бързо налучкахме ритъм, при който бяхме в синхрон. Изведнъж ми се прииска да опитам всички нови и непознати неща.
	Носехме се под арките на мостовете под звуците на Бетовеновата „Лунна соната“ и „Валс на кънкьора“ на Валдтойфел, които звучаха превъзходно дори и на дрънчащите тонколони в павилиона.
	На леда се появяваха все повече и повече хора, затова решихме да се оттеглим към павилиона, от който се носеше дъх на горещи кестени. Тъкмо смятахме да поседнем и да свалим кънките, когато чух някой да вика името ми.
	— Керълайн. Ехо, насам!
	Дейвид Стокуел. Дойде до нас и се закова на място с рязък финт и бляскава усмивка, като че позираше за реклама на „Брукс Брадърс“*, разгърди палтото си с едно движение на скрития в ръкавицата юмрук. Как можеше да се държи като че между нас нищо не се беше случило, като че беше съвсем нормално да ме залъгва в продължение на десет години и един ден да му скимне да се ожени за някаква позната?
	[* Марка луксозни облекла.]
	— Я виж ти! Кой е господинът, Керълайн? — попита Дейвид.
	Нотка на ревност ли долавях? Дейвид изглеждаше дребен в сравнение с Пол. Дали си мислеше, че с Пол имаме романтична връзка? Едва ли. Пол спазваше дистанция и издаваше само чисто приятелски сигнали, дори не стоеше много близо до мен. А какво би станало, ако покажеше пред Дейвид, че съм негова? Като се замислих по въпроса, ми се прииска да е истина.
	Пол протегна ръка.
	— Пол Родиер.
	Дейвид стисна ръката му.
	— Дейвид Стокуел. Познаваме се с Керълайн, откакто…
	— Наистина трябва да тръгваме — казах аз.
	— Сали е ей там, завързва си кънките. Много би се разочаровала наистина, ако не те види.
	Бети, разбира се, ме беше предупредила за Сали. Нейната нова снаха беше миньонче, което госпожа Стокуел беше обсипала от главата до петите със сватбен тоалет и аксесоари от висшата мода с обща стойност колкото половин Ню Йорк да се изхранва в продължение на година. Положих всички усилия, за да покажа на Дейвид с поглед, че много спешно трябва да тръгнем.
	Той се обърна към Пол:
	— Работя в Държавния департамент. Правим каквото можем, за да не се замесваме във войната. Чух за вашата реч на галавечерята. Изглежда, че вие с всички сили правите тъкмо обратното.
	— Просто казах истината — отвърна Пол.
	— Това беше най-успешното събитие — намесих се аз.
	Пол дойде до мен и ме хвана под ръка.
	— Да, скъпа, зашеметяващо беше, нали?
	„Скъпа?“
	Дейвид примигна, изненадан.
	Аз се приближих до Пол.
	— От овациите едва не оглушах. Ами даренията? Вече всички подкрепят Франция.
	Сали Стокуел си проправи път през тълпата и дойде при нас. Трудно можех да се направя че не забелязвам колко е дребничка, едва ли беше повече от метър и шейсет. Беше издокарана в пълен костюм за пързаляне: клоширана пола от варена вълна, капитонирано тиролско палто и бели пухкави калцуни върху кънките. Помпонът на шапката, пристегната с връзчици под красивата й брадичка, се мяткаше, докато се носеше към нас.
	— Вие сигурно сте Керълайн — каза.
	Протегна към мен ръка в ръкавица от бяла ангорска вълна. Здрависахме се.
	Сали приличаше повече на Оливия де Хавиланд, отколкото на Бети Дейвис, и беше невъзможно да не ми стане симпатична: нейната обезоръжаваща откровеност караше всички да се чувстват неловко дори и при съвсем неангажиращ разговор.
	— Дейвид ми е разказвал всякакви неща за вас. „Керълайн помага на френски дечица. С Керълайн бяхме партньори в дебютните си главни роли.“
	— Аз бях първият й водещ партньор — добави Дейвид. — Играех Себастиян с нейната Оливия.
	Пол се усмихна.
	— Те имат сцена с целувка, нали? Какви бяха отзивите?
	— Хладни — отговорих аз.
	Сали се приближи още малко.
	— Понякога си мисля, че вие с Дейвид е трябвало да се ожените.
	— Толкова се радвам да ви видя и двамата — казах. — Съжалявам, че така бързо си тръгваме, но се налага.
	— Да, днес целия ден ще прекараме заедно, нали, мила — допълни Пол.
	Малко преиграваше. Така вероятно щеше да долее масло в огъня на клюките, но това вече не ме притесняваше. Беше ми приятно да се чувствам обичана, макар и само по сценарий.
	Сбогувахме се и помахахме на Сали и Дейвид, които се сляха с тълпата от двойки кънкьори. Колко мило беше Пол да се преструва на мой ухажор. Не беше мой и не можех да се перча с него, разбира се, но все пак беше добре, че има в живота ми някой, с когото мога да се фукам, особено пред Дейвид Стокуел, който напълно беше смазал егото ми.
	След като приключихме с кънките, Пол отиде до „Уолдорф“ да се преоблече, а аз украсих кичестия смърч, който скъпата приятелка на майка, госпожа Гарднър, беше донесла от провинцията, и приготвих _Coq au vin_*. Серж беше изпратил за предястие богата зимна зеленчукова супа от Кънектикът, с много пащърнак, месести моркови и превъзходен сладък фенел.
	[* Петел във вино, ястие от френската кухня.]
	Същата вечер снегът, който първо беше засипал Кънектикът, в яростния си устрем стигна и до Манхатън, а майка остана затворена със Серж в къщата ни в провинцията. Пол се появи на вратата със снежинки по косата и раменете. Когато се приведе да ме целуне по бузите, усетих и мразовития допир на лицето му. Беше попрекалил с парфюма _Sumare_, един от любимите аромати на татко. Бях надзърнала в тоалетното шкафче на Пол в „Уолдорф“, когато се отбих да ползвам банята му, и видях шишенцето до синьото бурканче с _Noxzema_*.
	[* Известна марка кремове за почистване и успокояване на кожата.]
	Носеше бутилка бургундско и малък букет трендафили в бяла хартия. Налагаше се да внимавам да не си изгубя ума и да не прекалявам с виното. Зарадвах се, като видях, че се е издокарал с патладжаненото си сако, защото аз бях с рокля и копринени чорапи.
	Той пъхна в ръцете ми тежката студена бутилка.
	— _Joyeux Noël!_* Това е последната бутилка от кашона, който братовчед ми изпрати от неговата реколта. Дано не възразяваш, но оставих в „Уолдорф“ твоя номер, в случай че ме търсят спешно.
	[* Весела Коледа! (фр.).]
	— Не, разбира се. За Рина ли се притесняваш?
	— Постоянно, но това е само в краен случай. Чух се с нея тази сутрин и й казах новините за визата. Според Роже ще има отговор до няколко дни.
	Рина, естествено. Имах чувството, че е тук с нас.
	Пол влезе в дневната.
	— Тук можеш да приземиш самолет. Сами ли сме?
	— В Кънектикът не могат дори пред вратата да излязат.
	— Значи ще трябва само аз да те забавлявам. Това е отговорна задача.
	След като вечеряхме, оставих чиниите в мивката и седнах до Пол на неудобния диван с тапицерия от конска кожа да пийнем от татковия коняк. Този диван беше на майката на майка, която наричахме мама Улси. Вероятно го беше купила, за да не се заседяват твърде дълго ухажорите на майка.
	Тъй като не отоплявахме много жилището, когато огънят намаля до жар, стана доста хладно. Пол сложи брезова цепеница и пламъците полудяха, вдигнаха се чак до горния капак, усетих внезапната топлина дори по лицето си. Изхлузих обувките си и подгънах крака под себе си на дивана.
	— Някой е пил от коняка — казах, като вдигнах бутилката към светлината на пламъците.
	— Това сигурно е „ангелския дял“ — отвърна Пол. — Така наричат в избите изпаренията от дестилата.
	Той побутваше дървата с ръжена, а светлината на пламъците правеше изражението му още по-напрегнато. Защо ли мъжете възприемат огъня толкова сериозно?
	Пол се върна на дивана.
	— Като седя така тук с теб, имам чувството, че всичко ми предстои, като че съм дете.
	— Някъде, в някое от кътчетата на сърцето си, всички сме на двайсет — отвърнах.
	Колко ли пъти майка ми е повтаряла това?
	ПОЛ лисна още малко коняк в чашата си.
	— Бившият ти приятел е чудесен мъж.
	— О, той със сигурност би се съгласил.
	Вдигнах чашата си да ми сипе още.
	Пол се поколеба.
	— „Човекът, ако е разумен, трябва да се напива“ — казах.
	Какво ми ставаше? Да цитирам Байрон! Все едно съм на хиляда години.
	— „Защото най-хубавото от живота е, чисто и просто, опиянение“* — допълни Пол, докато ми наливаше.
	[* Свободен превод на стих от „Дон Жуан“ на Лорд Байрон.]
	Нима познава Байрон?
	— Как така никога не ме разпитваш за Рина? — попита той.
	— Защо да те разпитвам?
	Точно за това пък изобщо не ми се говореше.
	— Е, знам ли? Предположих, че ти е любопитно как така толкова дълго съм далече от нея.
	— Представлението, разбира се, е сериозна причина.
	От светлината на огъня в чашата ми танцуваха кехлибарени отблясъци.
	— Напоследък бракът ни не върви.
	— О, Пол, това клише е толкова изтъркано.
	Защо все говорех на мъжете като възпитателка в пансион? Заслужавах да си остана сама, да ме сложат на леден блок и да отплавам далече, докато срещна края на дните си, като старите ескимоси.
	— Рина е толкова млада. Забавна е, сигурен съм, че щеше да ти хареса, но с нея никога не бихме могли просто да си седим така и да си говорим за живота.
	— Защо, какво обича да прави? — попитах аз.
	Пламъкът изсвистя и отскочи, беше погълнал капка смола.
	— Танци, забави. В много отношения тя е още дете. Оженихме се много скоро след като се запознахме. Отначало беше страхотно и в леглото имахме невероятни моменти, но тя стана неукротима. Чувам, че имала разни привлекателни приятели.
	Невероятни моменти в леглото, значи. Несъмнено божествени. От шева на ръкава ми стърчеше някакво конче и аз го отскубнах.
	— Между другото, в тази страна мъжете не говорят много за приключенията си в леглото.
	— В тази страна мъжете нямат приключения, за които да говорят — отвърна Пол. — Женят се и приключенията им се сбръчкват и повяхват. Рина е чудесно момиче, но според нея сме напълно несъвместими. Повярвай ми, опитвал съм.
	Поигра си още малко с огъня и отново дойде да седне на дивана, този път по-близо до мен. Толкова мъжествен, а каква красива уста.
	— Дали изобщо вече има съвместими двойки? — казах. — Единствено за родителите си мога да кажа със сигурност, че са били в пълна хармония.
	— Как умря баща ти?
	— Никога не съм питала за това. Бях на единайсет, а по това време не говорехме за такива неща.
	— Беше ли добър баща?
	— Събота и неделя се връщаше от града в Кънектикът. Сваляше колосаната яка и костюма, обличаше спортния си екип и ни подаваше топката по цял ден — майка беше направила бейзболно игрище в единия край на двора ни.
	— Често ли боледуваше?
	— Никога. Но най-неочаквано през пролетта на 1914-а го затвориха в спалнята му. Пускаха там само доктор Форбс и майка. Когато решиха да ми стегнат куфара и да ме изпратят при роднини, вече знаех, че нещата вървят ужасно зле. Прислужниците млъкваха веднага щом влезех в стаята, а лицето на майка беше застинало в такова ужасено изражение, каквото не бях виждала никога.
	— Толкова съжалявам, Керълайн!
	Пол хвана ръката ми в топлата си длан, но после я пусна.
	— След пет дни ми позволиха да се върна у дома, но никой не ме гледаше в очите. Както винаги, най-надеждният ми източник на информация беше кухненският асансьор, криех се там и надничах през един процеп. По това време имахме четири прислужнички ирландки, които живееха при нас. Най-възрастната, Джулия Смит, белеше грах на масата и осведомяваше колежките си за важното събитие. Все още помня всяка дума. Джулия каза: „Знаех си, че господин Феридей няма да се даде без борба…“. Мери Моран, кльощавото ново момиче, буташе напред-назад посивелия от мръсотия парцал по черно-белите плочки на пода. Обади се и тя: „Пневмонията е най-противният начин да си отидеш от тоя свят. Като удавяне, само че по-бавно. Беше ли в стаята? Дано не си се докосвала до него…“. После Джулия додаде: „Докато се смееше като обезумял, изведнъж започна да дере гърдите си, да крещи, че било горещо, и да навиква доктор Форбс, че било вече крайно време «да отвори, за бога, проклетия прозорец». После взе да пита за дъщеря си Керълайн, от което на мен сърцето ми се късаше, а госпожа Феридей само повтаряше: «Хенри, скъпи, моля те, не ме оставяй», но той явно беше умрял, защото доктор Форбс отвори вратата, подаде глава навън и ми каза да тичам да доведа погребалния агент“. Лили Клифърд, най-младата от четирите, изписука: „Видях само за миг как госпожа Феридей го прегръщаше и нареждаше: «Не мога да живея без теб, Хенри», толкова тъжно и самотно, че и на мен ми идваше да ревна…“. Същата вечер майка ми съобщи новината. Аз бях втренчила поглед в кутията за пури на татко и се чудех какво ще стане с тях, след като него вече го няма. С майка не говорехме много за смъртта на татко и тя никога не е плакала пред мен или пред когото и да било след онзи ден.
	— Колко ужасно, Керълайн. Та ти си била съвсем малка.
	— Извинявай, провалих празничното настроение.
	— Това е тежко бреме за едно дете.
	— Хайде да говорим за по-весели неща.
	— Ти имаш добро сърце, Керълайн — каза Пол, протегна ръка и затъкна един кичур зад ухото ми.
	Едва не подскочих, допирът на пръстите му ме заля с топлина.
	— Стига толкова смърт и гибел. За какво друго можем да говорим?
	И двамата се загледахме в огъня, омаяни от проскърцването и пукането на дървата. После Пол се обърна към мен.
	— Е, май наистина трябва да ти призная нещо.
	— Добрите католици не правят ли това само пред свещеник?
	Той прокара пръст по ръба на копринения ми чорап.
	— Не е нещо особено, но когато край мен има копринени чорапи, ставам неблагонадежден.
	Дали разбираше каква сила се крие във върха на пръста му?
	— Опасявам се, че един съученик остави незаличим белег в съзнанието ми.
	Поизправих се.
	— Може би е по-добре да не знам.
	— Под леглото му имаше кутии със стари снимки.
	— Великолепни пейзажи, предполагам.
	— Великолепни, да, по-точно портрети, най-вече на жени с копринени чорапи, други почти нямаше. — Пол поклати чашата си и завихри кехлибарено торнадо. — Оттогава изцяло се промених. Има нещо в тези ръбове. Гледах Марлене Дитрих в „Синия ангел“ да пее „Палавата Лола“ и когато филмът свърши, трябваше да изчакам всички в салона да си отидат, за да мога да стана.
	— Но Марлене носеше обикновени черни чорапи в „Синия ангел“.
	— Нека да не говорим за това, все още ми причинява прекомерни вълнения.
	— Ти започна.
	— Сигурно винаги са ме привличали силните жени — каза Пол.
	— Накарай майка да те запознае с Елинор Рузвелт.
	Пол се усмихна и остави чашата с коняк на пода.
	— Невероятна си, Керълайн, наистина. В теб има нещо, което ме предизвиква да си разкрия душата. — Загледа ме за момент, без да продумва. — Но знаеш ли, прилепвам се, може да не успееш да се отървеш от мен.
	— Като морски жълъд ли?
	Той се усмихна и се приведе към мен.
	— Да, каквото и да е това.
	Изправих се и пригладих роклята си. Трябваше да сменим посоката, преди нещата да са станали твърде сложни.
	— Почакай ме тук. Имам нещо за теб. Не е нещо особено.
	— Толкова си потайна, Керълайн. Съвсем като Марлене.
	Отидох до спалнята си. Дали не правех грешка? Дали мъж и жена приятели е редно да си разменят подаръци? Пък и той нищо не ми беше донесъл. Извадих пакета със сребриста хартия, който бях увивала и отвивала безброй пъти, докато опаковката стане достатъчно непретенциозна, и го подадох на Пол.
	— Какво е това? — попита той.
	Тази розовина по бузите му от притеснение ли беше, или от коняка?
	— Нищо особено — казах и седнах до него.
	Той пъхна пръст в сгъвката и разкъса лепенката.
	— Нищо специално, наистина, просто приятелски подарък. С Бети постоянно си разменяме подаръци. Обикновени неща.
	Пол разгъна опаковката и застина със сгънатото кубче с цвят на отлежало кларе на коленете си, явно онемял от изненада.
	— Беше на татко — казах. — Имаше десетки такива. Никога не ги е носил, разбира се. А може би е трябвало…
	Пол вдигна шала: мериносова вълна, подплатен с коприна, задържа го с една ръка, с другата погали нежната тъкан.
	— Не знам какво да кажа… — промълви той.
	Устата ми пресъхна. Дали не бях прекалено пряма, това не беше ли твърде личен подарък?
	— Майка ти дали не би възразила?
	— Ако я бях оставила, сигурно отдавна щеше да махне всички негови дрехи.
	— Сигурно й е трудно да живее сред тях, откакто него вече го няма.
	— Веднъж замалко да даде палтото му от ламска вълна на един премръзнал куриер.
	Той вдигна шала, наведе глава и внимателно го уви около врата си.
	— Това е прекалено красиво, Керълайн — довърши възела и разпери ръце. — Как е?
	Изглеждаше като онези момчета с порозовели бузи, които бързаха да излязат да се пързалят на „Бърд Понд“ в Бетлехем*. Какво ли би било усещането, ако го целуна? Дали и двамата ще съжаляваме? Та нали има съпруга, пък била тя и несъвместима, която скоро ще се събуди във Франция и ще го чака да се обади?
	[* Малък град в Кънектикът, САЩ.]
	Да, разбира се.
	Изправих се, леко ми се виеше свят.
	— Искаш ли да ги видиш? За дрехите на татко питам.
	Поведох Пол по коридора към стаята на татко. Двамата с майка спяха в отделни спални според обичая тогава. От лампата в ъгъла по стените пълзяха бледи сенки. Прислужниците все още чистеха стаята, напролет перяха копринените завеси и от време на време изтупваха кувертюрата с гръцки меандри, като че татко всеки момент ще се прибере, ще извика „Ехо!“ и ще метне пътната си чанта на леглото. В нишата на прозореца се гушеше малък диван, покрит с провиснал кретонов калъф, отдавна изгубил блясъка си. Отворих вратата на гардероба и отвътре лъхна на сироп за кашлица и тютюн. Светнах лампата.
	— О, Керълайн.
	Гардеробът на татко с двата реда закачалки стоеше почти непокътнат, както той го беше оставил: редове от панталони — зеленикавокафяви, кафяви вълнени и бели памучни, окачени сгънати по закачалките; всякакви модели сака — от „Норфолк“ с колан, през смокинги от шевиот и камгар, до едноредни блейзъри. Цели полкове от двуцветни обувки и един чифт кожени домашни пантофи, натъпкани с домакинска хартия, прилежно подредени на пода. Копринените вратовръзки деляха една закачалка с коланите, провесени за месинговите катарами. Черното наметало на майка ми от погребението, свито на топка, стоеше на най-горния рафт. Не че аз съм била в църквата „Сейнт Томас“ тогава, бях само на единайсет. В „Ню Йорк Таймс“ от този ден бяха написали: „… жените Улси седяха на първата пейка, хванати за ръце“. Дръпнах един колан и приплъзнах тюленовата кожа, подплатена с велур, между пръстите си.
	— Бил е много спретнат — каза Пол.
	— Всъщност, не. Майка го поддържаше.
	Пол взе от най-горния рафт едно сиво бомбе, натъпкано с жълта хартия. Обърна го няколко пъти в ръцете си като учен, който изследва рядък метеорит, и го постави на мястото му. Изражението му изведнъж стана сериозно. Защо развалих онова приятно настроение?
	— Татко всъщност беше далтонист — продължих.
	Пол само вдигна поглед към мен. Ех, да можех да спра да дрънкам!
	— И на всичкото отгоре не позволяваше да го облича прислужник. — Пол не се опитваше да ме прекъсне. Просто стоеше и ме гледаше с изражение, което не бих могла да разгадая. Дали не беше съжаление към горката стара мома, която не може да прежали баща си? — Настояваше да се облича сам. Затова майка му купуваше само основни цветове, кафяви или тъмносини. — Загасих лампата в гардероба. — Да беше видял как се докарваше преди това. — Докато затварях вратата, усетих, че очите ми се пълнят със сълзи, но се овладях. — Една сутрин на закуска се появи с жълто сако, лилава вратовръзка, керемиден панталон и червени чорапи. Майка толкова се смя, че замалко не се задави. — Извърнах лице към вратата на гардероба и опрях чело на хладната боя. — Извинявай, Пол, ей сега ще се стегна.
	Пол хвана раменете ми, завъртя ме с лице към него и ме притисна към себе си. Приглади косата ми и устните му намериха бузата ми, задържаха се малко на вдлъбнатината под окото ми и след това обходиха цялото ми лице. Стигна до устата ми по дългия път, но щом впи устни в моите, усетих дъха на _coq au vin_ и френски цигари. Пол разхлаби шала от врата си, дръпна го и отприщи вълна _Sumare_.
	Бор. Кожа. Мускус.
	Запристъпвахме към дивана, а снегът навън биеше по прозореца, като че беше пясък, понесен от ураганен вятър. Сърцето ми прескочи, когато ръката му се спусна по вътрешността на бедрото ми, за да откопчае чорапа. Подпъхна два пръста под копринената тъкан и я смъкна надолу. Аз откопчах горното копче на ризата му. После следващото. Плъзнах ръка под ризата му, погалих кожата му, гладка като вътрешността на рапан.
	— Мисля, че конякът, който си изпила, е малко повече от ангелския дял — прошепна Пол в ухото ми.
	Откопча горното копче на роклята ми. Лицето му изглеждаше още по-красиво, някак по-сериозно на приглушената светлина. Наистина правехме това… Опитах се да не мисля за него и Рина.
	Второто и третото копче отнеха доста време.
	Смъкна роклята от рамото ми и целуна голата ми кожа.
	— Не мога да повярвам, толкова си красива — каза, докато търсеше с устни гърдите ми, без изобщо да бърза. — Може би няма да е зле да се доберем до някое легло.
	Успях само да кимна. Моето балдахиново легло с розовите сатенени чаршафи дали е подходящо? Това легло никога не беше виждало мъж като Пол Родиер.
	Залъкатушихме към моята спалня, а разните части от тоалета ми захвърляме по пътя.
	— Горе ръцете — каза Пол, щом стигнахме до леглото ми.
	Вдигнах ръце, като че се готвех да се гмурна, а той с едно движение свали и роклята, и комбинезона ми, изхлузи сакото си и ме притегли към себе си. Мъчех се да напипам катарамата на колана му с разтреперани пръсти. Целуваше ме, докато измъкна края от токата, а после и целия колан от гайките. Ципът измърка и се смъкна. Той остави панталона си на земята и понесе и двама ни към леглото. Паднахме на мекия сатен, а пружините изохкаха, изненадани от неочакваната тежест.
	— Все още ли си с чорапи? — попитах.
	Той целуна ямката на врата ми.
	— Какъв е този звук? — попита Пол, докато устните му слизаха надолу.
	— Какво? — надигнах се на един лакът. — Има ли някой?
	Той ме стовари отново по гръб и допря устни до ухото ми.
	— Нищо. — Брадичката му, грапава като шкурка, потърка приятно бузата ми. — Не се тревожи.
	Колко прекрасно беше да имам Пол в леглото си, само за себе си. Потънах още по-дълбоко в розовия сатен, когато се отпусна върху мен и вече припряно целуна устните ми.
	Този път и аз чух звука. Някой чукаше. Който и да беше, портиерът как изобщо го е пуснал? Вцепених се, устните на Пол се плъзгаха все по-надолу.
	— Има някой — казах, разтреперана, в тъмнината.


>>	8
>>	Каша

	_1940-1941 година_
	Едно нещо трябва да стане ясно: участието в нелегалната организация беше изключително важно за социалния живот на младите хора. След като германците ни окупираха и обявиха херцерските организации за престъпни, ние продължихме дейността си тайно, но вече под името _Szare Szeregi_, „Сивите отряди“. Отчитахме се пред задграничното правителство в Лондон и почти всички момичета от херцерската организация се включиха. Нашата групичка беше единствената ми връзка с външния свят, защото сестра ми Зузана даваше дълги дежурства в линейките на люблинската „Бърза помощ“ и почти не се прибираше у дома. Освен това така по-лесно понасяхме разочарованието, което ни беше донесла германската окупация.
	В херцерската организация бяхме минали доста сериозни обучения за първа помощ, но в „Сивите отряди“ продължихме да се развиваме в тази посока и посещавахме нелегални медицински курсове. По-големите момичета се бореха рамо до рамо с момчетата или работеха като медицински сестри и шивачки, други ръководеха сиропиталища. Някои дори помагаха в освобождаването на хора от немските затвори, във взривяването на мостове и в кражбите на германски военни планове.
	Ние, по-младите момичета в моя седемчленен отряд, спасявахме полски книги, за да не ги унищожат немските войници, и водехме тайни учебни занятия. Упражнявахме се също да разшифроваме кодирани съобщения и доставяхме фалшиви документи и бележки. Давахме своята дан в саботажа на нацистите, като размествахме уличните знаци и табели, за да се загубват из града. Нощем се заканвахме на честотата на немските радиоточки по улиците и пускахме полския национален химн. Колкото по-сериозни нарушения ни се разминаваха безнаказано, толкова повече ни се услаждаха, като наркотик. Все пак трябваше да внимаваме, защото немците бяха решили да разположат генералния си щаб в Люблин, но това далеч не беше всичко. Из цяла Полша немските шпиони бяха започнали да разпознават бившите членки на херцерската организация и да ги арестуват.
	Освен това „лапанките“ се случваха все по-често. _Lapanka_ беше нещо, което държеше майка ми в постоянен страх: неочакван и безогледен лов на глави, извършван от есесовците. Властите вече не чакаха прикритието на нощта. Прибираха жертвите си — полски граждани, случайни — посред бял ден, на най-неочаквани места. Църкви. Гари. Опашки за дажби. Всеки, който е имал нещастието да го хванат, беше пленяван и отвеждан в някой от затворите. Повечето изпращаха в Германия, където ги караха да работят до смърт. Полските деца с арийски черти също не бяха в безопасност. Започнаха да изчезват на големи групи от градовете в цяла Полша. Веднъж цял влак с такива деца беше отвлечен и изпратен нанякъде. Немците застреляли майките, които тичали след влака. Извън градовете, там, където почти нямаше работници, подпалваха цели села.
	Петрик не говореше за това, но баща му, капитан от Полската армия, беше арестуван и отведен заедно с други негови колеги офицери и Петрик беше останал единственият мъж в къщата. Преди войната всеки, който беше завършил университет, задължително подлежеше на мобилизация като офицер от запаса, затова на немските власти им беше много лесно да елиминират най-образованите, като просто арестуват всички офицери в Полската армия. Добре че Петрик все още не беше зачислен в армията, когато започна войната.
	Молех Петрик да ми възлага по-тежки задачи, като на по-големите момичета, но понеже беше командир на нашата група, той можеше да изтъкне всякакви причини да не го прави.
	— Добре, можеш ли да кажеш, че не се справям с мисиите? — поставих ребром въпроса веднъж, когато Петрик беше у дома. — Нали свърших добра работа, когато трябваше да отида до къщата на Надя?
	Петрик ми помагаше да измия няколкото четки, които майка не беше заровила. Тя ги криеше под една от дъските на пода, за да може да рисува нощем. Те не бяха обикновени четки, а „Колински“ — за акварелни бои, със самуров косъм. Почистването им беше истинска чест, а майка ми се доверяваше за тази задача. Беше наследила тези страдивариуси на четките от своята майка и всяка от тях струваше цяло състояние. Имаха си червен памучен калъф, с отделения за всяка една от тях, и всички бяха направени от козина на руски самури, при това само мъжки, а на тегло струваха три пъти по-скъпо от златото.
	— Нямам задача за теб, Каша — отвърна Петрик, — в момента има затишие.
	Въпреки че имаше ръце, големи дори за момче, Петрик се отнасяше много нежно с четките. Натапяше всяка в сапунената вода и плъзгаше пръст по металната втулка към тънкото снопче самурови косми.
	— Ако още един ден прекарам затворена в тази къща, ще полудея.
	Петрик остави своята четка до моята на кърпата за сушене на чинии.
	— Знаеш правилата, не си достатъчно голяма още. Чети книги.
	— Бива ме и за по-сериозни…
	— Не, Каша.
	— Борбата срещу тях е най-удовлетворяващото занимание, Петрик. Прати ме някъде. Не е нужно да е на много важна мисия.
	— Ако те хванат, това, че си красива и млада, няма да те спаси. Разстрелват хубавиците наред с другите.
	Красива? Аз? Хубавица?
	— Ако не ми дадеш задача, ще отида да работя за свободния печат. Чух, че търсят разносвачи.
	— При мен си на по-сигурно.
	— Прав си.
	Най-после крачка напред!
	Петрик обърна лице към мен, изражението му беше ужасно сериозно.
	— Е, има една задача, сложна е, затова трябва внимателно, ама много внимателно да слушаш.
	— В гетото ли? — попитах аз.
	Той кимна.
	Още тогава ме хвана страх, но не посмях да се издам. Само един уплашен поглед и край с моите задачи.
	— Трябва да отидеш до аптеката на пан Зет. — И млъкна изведнъж. — Не, размислих. Няма да ходиш там.
	— Ама кой би се справил по-добре? Преди с Надя често си купувахме сладолед от господин Зауфани. Той идва в нашата църква.
	Независимо че аптеката му беше в гетото, нямаше забрана християни да купуват от пан Зет. Там пазаруваха всякакви хора, дори и есесовците, понеже аптекарят и собственик, познат на всички като пан Зет, всъщност беше лекар, който успяваше да зарежда всякакви лекарства, нищо че беше война.
	— Можеш ли да отидеш там утре точно в два?
	— Някога да съм закъснявала?
	— Тогава се сменя караулът, така че ще разполагаш точно с пет минути и през това време няма да има никакви пазачи, които да те спрат. Във всеки случай избягвай доколкото можеш черните ризи. Сложили са допълнителни патрули.
	— Ясно — казах и се усмихнах, въпреки че всичката кръв във вените ми се беше смразила.
	Нещо ме сви под лъжичката, вътрешният ми глас се опита да ме предупреди да не бързам да приемам задачата, но аз го пренебрегнах.
	— Влез вътре и тръгни направо към вратата в дъното — продължи Петрик.
	— Тази към мазето ли?
	— Да. Слез по стълбите. — Петрик хвана ръката ми и ме погледна в очите. — След като направиш връзка, можеш да останеш само пет минути и нито секунда повече. Трябва да приемеш много важна пратка, Каша, разбираш ли?
	Кимнах. С много усилия запазих тона на гласа си спокоен.
	— Има ли нещо, което може да гръмне?
	— Не, но на излизане не говори с никого. Върни се в киното за смяната си, както обикновено. Версията ти за прикритие е, че си отишла да купиш аспирин.
	Колко сериозен беше Петрик, докато ми обясняваше… версия за прикритие! Та това беше истинска мисия и макар да ми трепереха ръцете, щях да я изпълня безпогрешно. Пет минути си бяха цяла вечност, ако задачата ти е само да вземеш някакви неща. В онази нощ почти не спах, през главата ми се нижеше безкрайна върволица от неща, които можеше да се объркат. Гетото. Всеки можеше да бъде арестуван, дори само за това, че се е оказал на неподходящото място. Всеки ден чувахме за съседи и приятели, отведени в щабквартирата на Гестапо, „Под часовника“, в безобидната на вид административна сграда, с килии в мазето, или в още по-страшния замък на Люблин, където разстрелваха затворниците на двора.
	Следобед на следващия ден тръгнах към аптеката на пан Зет с разтреперани крака. Денят беше мрачен, вятърът разбутваше тежките сиви облаци по небето. Не трябваше да се страхувам. Точно това можеше да ми довлече неприятности. Нацистите подушват страха отдалече.
	Бях стигнала до половината на пътя към Гроздката порта, официалния вход на гетото, когато видях нещо, което ме закова на място. Беше майка — излизаше от _Deutche Haus_*1, ресторанта, в който се хранеха всички германци в града, същия онзи ресторант с огромната табела над входа: „FÜR POLEN VERBOTTEN!“*2. Есесовците особено много харесваха това място, защото бяха сигурни, че храната е безопасна и почти безплатна, а и не им се налагаше да седят до някой поляк. Носеха се слухове, че вътре е ужасно задимено, а порциите са толкова големи, че често остават недоядени, но никой от познатите ми не беше влизал вътре, или поне така си мислех. А може би не беше излязъл жив, та да разкаже. Нали такива бяха правилата. Забранено за поляци. Само преди седмица нашият зарзаватчия беше заловен в кухнята, докато доставял картофи, и го арестуваха. Така и не се върна.
	[*1 Германски дом (нем.).]
	[*2 Забранено за поляци! (нем.).]
	Такива арести се случваха все по-често. Същата сутрин бях прочела в нелегалния вестник на Зузана, че само за три месеца от началото на войната около петдесет хиляди полски граждани са били арестувани и избити, около седем хиляди от тях — евреи. Повечето бяха видни личности — адвокати, професори, религиозни водачи, всеки, който нарушава правилата или се противопоставя на окупаторите. Нацистите смятаха Католическата църква за опасен враг и затова имаше дълъг списък на арестувани свещеници. Отделни граждани също често бяха обвинявани несправедливо в разни престъпления и изпращани надалече или екзекутирани по площадите, а изстрелите ни будеха нощем.
	Затова, след като видях майка да излиза от _Deutche Haus_, стиснала до гърдите си пакетче, горе-долу колкото хлебче, трябваше непременно да разбера какво е правила там. Беше по обед, улиците гъмжаха от хора, навели глави срещу вятъра. Майка вървеше срещу мен, в противоположната посока, към къщи.
	Проправих си път сред тълпата към нея. „Майко!“, извиках. Тя се обърна и щом ме видя, физиономията й мигом замръзна, като че призрак я беше погалил с ледените си длани.
	— Каша, не си ли в киното? Ще ти донеса сандвича по-късно.
	— Днес поех късната смяна.
	Продавах билети на касата на киното, откакто Зузана започна работа като лекар и ми завеща работното си място там. Отстъпихме встрани, за да не се слеем с опашката за дажби вода, която се виеше чак до другата пресечка.
	— В _Deutche Haus_ ли си била? Та там не пускат поляци.
	— Смятат ме за германка.
	Само като си я представих в онова място, ми призля. Вярно беше това за цигарите, усещах миризмата им по нея.
	— Как можа?
	— Не се гневи, Каша. Отбих се само за…
	И двете трябваше да слезем от тротоара, за да направим път на двойка наперени германци, излезли на разходка — такива бяха правилата.
	— За какво?
	Тя стисна пакетчето и от него се разнесе аромат, тъмен и екзотичен, на палми и на напечената от слънцето далечна Бразилия. Кафе.
	— Можеш да ми кажеш, мамо. — Поех си дълбоко въздух, за да разсея паниката. — Нов парфюм ли е това?
	Тя отстъпи крачка назад, качи се на тротоара и забърза.
	— Остави, Каша.
	Вече бях видяла новите копринени чорапи на дъното на чекмеджето й, пъхнати под сгънатите ризи, безжизнени като захвърлена змийска кожа. Изведнъж осъзнах каква е работата и ми се зави свят.
	— Не можеш да оставиш нещата така. Трябва да се изповядаш.
	Тя отново се спря, притегли ме към себе си и каза, снижила глас:
	— „Благослови ме отче, защото пих кафе с есесовец“, това ли искаш да кажа? Ленарт е…
	Засмях се.
	— Ленарт ли? Името „Ленарт“ значи „смел“, майко. Ленарт _Смелия_ уби нашата Псина, и то с лопата.
	През облаците се процедиха слънчеви лъчи и едно малко черно петънце на бузата й улови светлината и проблесна. Въглен.
	— Рисувала си ги!
	_Вдишай дълбоко…_
	Тя ме придърпа към себе си.
	— По-тихо, Каша. Харесват работата ми, а и така съм по-близо.
	— Опасно е.
	— Да не мислиш, че много ми харесва. Всичко е заради баща ти. Досега да са го застреляли.
	— Ако имах съпруг като татко, по-скоро бих умряла, отколкото да му изневеря.
	Майка продължи по пътя си, промушваше се сред тълпата. Тръгнах след нея, отвсякъде ме блъскаха хора, забързани в различни посоки.
	— Не би могла да разбереш — каза тя.
	Дръпнах ръкава на палтото й, но тя избута ръката ми.
	— Наричат го оскверняване на расата, майко. Полякиня и германец. Заедно.
	Тя се обърна, погледна ме в очите.
	— Може ли малко _по-тихо_? Какво ти става?
	Дъхът й миришеше на кафе и „Ангелски крила“*.
	[* Сладки, познати още като „фаворки“ или „крушчики“.]
	Дори нямах сили да заплача. Как може да е толкова безразсъдна?
	— Всички ще ни приберат, татко също.
	— Отивай на работа — каза тя, а от очите й струеше гняв.
	Тя забърза да пресече улицата и една скъпа открита кола за малко не я блъсна, пътниците — мъж и жена — й креснаха нещо на немски, докато клаксонът пищеше. Тя стигна до тротоара и се обърна. Дали й беше домъчняло, че така ми се ядоса?
	— Ще ти донеса сандвича в киното — извика тя към мен с ръка като фуния на устата. — Ще намина по-рано да ти го оставя.
	Като не получи отговор, тя притисна кафето към гърдите си и продължи по пътя си, докато тълпата я погълна.
	Стоях там и треперех. На кого можех да кажа? На татко, не. Той би убил Ленарт Смелия и щяха да разстрелят всички ни. Обърнах се назад към _Deutche Haus_ и видях Ленарт да слиза по стълбите с трима други. Човъркаше зъбите си с клечка. Как може майка да се среща с такъв човек?
	Насочих мислите си отново към моята мисия. Какво беше мотото на девическата ни херцерска организация? „Внимавай!“ Трябваше да се съсредоточа, за да изпълня безпогрешно мисията на Петрик. По-късно щях да кажа на Зузана. Тя можеше да помогне на майка да си върне здравия разум.
	Продължих към гетото, минах през Гроздката порта и изминах разстоянието до аптеката на Зауфани за невероятно кратко време. Дотук беше лесно. Милиони пъти съм ходила там с Надя, но този път, докато слизах по паважа, не можех да се отърся от усещането, че влизам в Дантевия ад.
	Старият град преди беше най-оживеният търговски квартал в Люблин, с Надя винаги много се веселяхме, когато за Ханука отивахме да се черпим с топли и поръсени с пудра захар понички или да разглеждаме магазините и сергиите, отрупани с картофи и репи. Тогава по улиците играеха деца на групички, търговците, с черните си шапки и габардинените мантии с широки ръкави, разговаряха с клиентите пред магазините си и държаха вратите широко отворени, за да се вижда стоката им: обувки и пантофи, гребла и вили, клетки с кокошки и патици.
	В това далечно време огромната синагога „Хевра Носим“ на улица „Лубартовска“ гъмжеше от мъже с черно-бели молитвени шалове на раменете, които влизаха и излизаха. Често виждахме мъжете на излизане от банята, запътили се към домовете си, а горещият въздух, който лъхаше от тях, се усещаше чак до отсрещния тротоар.
	Но сега, откакто дойдоха германците, всяко минаване през гетото навяваше тъжни, ужасни мисли. Замъкът на Люблин, който се издигаше над Стария град, беше реквизиран от нацистите и превърнат в техен главен затвор, и сега, надвиснал над квартала, като че надничаше из витите калдъръмени улички, по които вече не се тълпяха купувачи и не играеха деца. Нацистите бяха отвели повечето млади мъже на някакъв строителен обект да разчистват някаква площ, на която казваха, че ще строят нов трудов лагер, „Майданек“, в околностите на Люблин, на юг от града. Затова на повечето дюкяни бяха сложили капаците, а няколкото дребни търговци, които все пак работеха, не предлагаха кой знае какво. Тук-там се виждаха патрулиращи есесовци, а младите момчета, които все още не бяха изпратени да работят, се събираха на групички и с угрижени лица обсъждаха нещо. Видях няколко жени, скупчени над тава с остатъци от месо, и едно момченце, което продаваше ленти за ръка, всички с щамповани давидови звезди. Прозорците на синагогата бяха заковани с дъски, а на вратата имаше надписи на немски. Банята беше притихнала и от вратите й вече не бълваше топла пара.
	Зарадвах се, когато стигнах до аптеката. Тя беше едно от малкото отворени магазинчета и в онзи следобед там беше доста оживено. Носеше се слух, че господин Зауфани подкупва всеки нацист, до когото може да се добере, за да не му спират работата, а и той беше единственият собственик на магазин в гетото, който не беше евреин.
	Надзърнах предпазливо през дебелото стъкло на витрината, а по масите вътре седяха мъже с черни шапки, залисани в играта си на шах. Пан Зет стоеше зад аптекарския щанд и обслужваше някаква двойка, които търсеха лекарство.
	Завъртях гладката кристална топка на бравата. Вратата се отвори с проскърцване и някои от мъжете вдигнаха глави от дъските. Проследиха ме с поглед, докато се промъквах към дъното, някои ме гледаха доста озадачено. Въпреки че познавах бегло господин Зауфани от нашата църква, той не ме разпозна, когато влязох. Докато се промъквах между масите, долавях части от разговорите им — повечето на идиш, само някои на полски. Щом стигнах до вратата в дъното, хванах топката, завъртях я, но не поддаде. Нима беше заключена? Опитах още веднъж, но дланта ми се хлъзна по метала. Отново не успях. Дали не трябваше да се откажа от мисията?
	Извъртях глава и потърсих погледа на господин Зауфани. Той се извини на клиентите си и тръгна към мен.
	Точно в този момент един нацист с кафява риза — униформата на СА — сви длани, като че държеше бинокъл, опря ги на стъклото и заоглежда помещението. Той спря поглед върху мен! Дори някои от мъжете по масите забелязаха и се поизправиха в столовете си, като внимателно следяха какво се случва. Повтарях си наум клетвата: _Да служа вярно на „Сивите бригади“, да пазя тайните на организацията, да изпълнявам нарежданията, да не се поколебая да жертвам живота си._
	Сега обаче частта с жертването на живота изглеждаше съвсем реална.
	Господин Зауфани дойде при мен и ме отведе при гишето. Краката ми така трепереха, че едва успях да стигна до там.
	— Аспирин ли ти трябва? — попита той.
	— Да, имам ужасно главоболие.
	Щом онзи с кафявата риза отмина, господин Зауфани ме отведе до вратата. Завъртя топката на бравата, отвори и ме въведе вътре, като че ли това беше съвсем обичайно.
	Слязох по стълбите, почуках с юмрук по грубата дъсчена врата и застанах под голата крушка. Побиха ме ледени тръпки. Може би щеше да е по-добре да кажа на Петрик, че това е последната ми задача.
	— Кой е — попита женски глас.
	— Ивона — отвърнах.
	Вратата се отвори.
	— Ох, дете ми пращат — каза жената, скрита в сенките.
	Влязох, а тя затвори вратата зад гърба ми.
	Как така дете? Та аз бях на осемнайсет, а и често ми казваха, че изглеждам по-голяма.
	— Дойдох за аспирина, разполагам само с пет минути.
	Жената дълго се взира в мен, както човек гледа последната останала риба на сергията, после влезе в една от съседните стаи. Пристъпих навътре в избата. Беше два пъти по-голяма от цялото ни жилище, прозорците бяха покрити с черна хартия, та беше съвсем тъмно. Миризмата на плесен и мръсни чорапи беше доста силна, но помещението беше обзаведено добре: с дълъг диван, кухненска маса и столове, над масата висеше лампа с абажур в яркосиньо и червено, а до далечната стена имаше мивка. От кранчето се проточваха сребристи капки и пльосваха в мивката, а отгоре се чуваше стърженето на столове по пода. Къде ли беше изчезнала тази жена?
	Тя се върна след малко, в ръката си държеше дебело пакетче. Пъхнах го в чантата си и погледнах часовника. Бях приключила за по-малко от минута, при това с моткането на госпожа Бавностъпкова. И тогава забелязах момичето на дивана. Седеше сгушено в сенките, с наведена глава.
	— Кое е това момиче?
	— Не е твоя работа. Трябва да тръгваш.
	Приближих се.
	— Какво сте й направили?
	— Нищо, разбира се. Ана ще отиде да живее при едно семейство на католици. Родителите й мислят, че там ще е в безопасност.
	— И ще ходи облечена така, сериозно ли?
	Момичето носеше тъмно палто, домашно плетен пуловер, черни ботуши, черни чорапи, косата й беше прибрана и увита като в тюрбан в черно-червен пепитен шал, завързан на възел на върха. Аз, естествено, бях експерт по облеклото на момичетата католички, нали самата аз бях такава, а и благодарение на майка винаги бях първа за неделната служба в църквата. Това момиче нямаше да стигне далече с тези дрехи.
	— Никое момиче католичка не би се облякло така — казах и тръгнах да си ходя.
	— Имаш ли още минутка да й кажеш какво да облече? — попита жената.
	— Ами не знам… — започнах.
	Нима тази жена можеше да бъде дружелюбна, когато искаше нещо от мен? Та аз си имах свои проблеми, имах да нося секретна пратка по улиците.
	— Това би означавало много за нея — додаде жената. — Съвсем сама е.
	— Да, предполагам — съгласих се аз.
	Пристъпих към момичето и седнах на дивана до нея.
	— Аз съм Каша. — Хванах ръката й, а дланта й беше по-студена и от моята. — Ана, какво прекрасно име. Знаеш ли, то означава „обичана от Бога“?
	— Хана. Истинското ми име е Хана — каза момичето, без дори да вдигне очи към мен.
	— Ако ще живееш при католици, трябва първо да махнеш този шал.
	Хана се поколеба, погледна ме, очите й преливаха от гняв. Едва се сдържах да не стана и да не хукна нагоре по стълбите, и да я зарежа.
	Явно й трябваше известно време, но в крайна сметка развърза шала, размота го и гъстата черна коса се разсипа по раменете й.
	— Добре. Освен това не бива да носиш черни чорапи и черни ботуши. Ето, ще ги разменим.
	Момичето не помръдна.
	— Това не мога да направя.
	— Но, Хана…
	— Имаш още три минути — обади се жената, беше застанала до вратата.
	— Трябва да побързаш.
	— Не, размислих — каза Хана.
	Изправих се и си пригладих полата.
	— Добре тогава, аз тръгвам.
	— Приятелят ми казва, че за него ще съм мъртва, ако го направя.
	Седнах пак до нея. Ех, тези момчета, толкова проблеми създават!
	— Приятелят ти ли? Та той ли е най-важен?
	— Той, така или иначе, вече ме мрази. Казва, че изоставям родителите си.
	— Родителите ти искат това. А и приятелят ти ще разбере, че така е най-добре.
	Жената се приближи към нас.
	— Приключвайте вече, хайде.
	— Отвеждат само мъжете. Ако си остана вкъщи, може би ще е по-добре.
	— Да живееш при друго семейство е по-добре, отколкото да те пратят да работиш някъде. Направи както е предвидено по план и ще можеш да им носиш храна…
	— Невъзможно е.
	— Много хора правят така. Горе главата! Засега това е _най-важно_. Очите ти не трябва да издават мъката ти. Есесовците само това чакат да видят.
	Тя избърса лицето си и се поизправи. Това все пак беше добро начало. Хубаво момиче беше, имаше лунички, нежно посипани по носа.
	— Вземи моите обувки, хайде, бързо.
	— Две минути — обади се жената от вратата.
	— О, не, не мога — каза Хана.
	— _Налага се._ Тези ботуши веднага ще те издадат. Хайде, ще си ги сменим.
	Ами ако спрат мен? Е, аз имах легални документи, пък и каквото и да станеше, татко щеше да помогне. Хана изхлузи черните си високи боти и обу моите бели половинки. Аз се намъкнах в нейните. Е, съвсем малко ми стискаха.
	— Готово. Сега се обърни. — Набързо, доколкото можех, сплетох буйната й тъмна коса на дебела плитка. — Неомъжените момичета католички носят косата си на една плитка. Знаеш ли „Отче наш“.
	Кимна.
	— Хубаво. Научи и полския национален химн. Най-често за него питат сега. И помни! Ако някой ти предложи водка, не я пиеш на малки глътки, или я гълташ наведнъж, или изобщо не я пипваш.
	— Време е — каза жената.
	Огледах с възхищение творението си.
	На масата имаше една бяла Библия.
	— Хубава Библия — подадох й я. — Но гледай гръбчето поне малко да се пречупи. Да личи, че е отваряна често. И в църквата да коленичиш ето така, на дясно коляно. И да се прекръстваш — показах й как — така. Не, с дясната ръка. Да, просто гледай как правят другите. И не дъвчи нафората. Остави я да се стопи в устата ти.
	Тя пое ръката ми.
	— Ще трябва ли да ям свинско?
	— Кажи просто, че ти прилошава от него и не можеш дори да го гледаш…
	— Благодаря ти — каза Хана. — Но аз нямам какво да ти дам.
	— Ивона, моля те — каза жената.
	— Не се тревожи. И най-важното, не показвай, че се вълнуваш. Говориш полски достатъчно добре. Последно — свалих верижката с кръстчето от врата си и я закопчах на нейния.
	Момичето заби поглед в пазвата си.
	— Знам, че ще ти е трудно да носиш това, но всяко момиче католичка има такова.
	Петрик щеше да разбере.
	На вратата се спрях и се обърнах. Хана изглеждаше като обикновено момиче, което отива на неделна служба в католическа църква.
	— Минаха повече от пет минути — каза жената. — Дали не е по-добре да почакаш да мръкне?
	— Ще се оправя — казах.
	Петрик щеше да ме чака.


	Качих се по стълбите, минах през аптеката и излязох на улицата. Чистият въздух навън приятно ме освежи, чувствах се добре, бях свършила добра работа. Докато вървях към киното, си мислех, че това наистина щеше да е последната ми задача, поне за известно време. Погледнах часовника, подранявах за смяната си. Шефът ми щеше да се зарадва. Исках само да се добера до там безпроблемно, а ако имах нужда от помощ, Петрик щеше да ме чака там.
	Напредвах бързо, но още преди да изляза от Стария град, усетих, че някой ме следи. Наведох се да стегна връзките на ботите на Хана, хартиеното пакетче изшумоля в чантата ми, хвърлих крадешком поглед назад. Беше онзи с кафявата риза, който ме беше засякъл в аптеката на господин Зауфани: беше се спрял да разпръсне някаква групичка младежи. Дали ме е видял, че влизам в мазето? Разсеях лошите мисли и продължих по пътя си, като почти тичах.
	Стигнах до киното пет минути преди започването на смяната ми. Заглавието на филма, изписано на маркизата, гласеше: „Вечният евреин“. Откакто нацистите реквизираха киното, всички филми идваха от щабквартирата им в сградата под часовника и вътре не пускаха поляци, но дори и само от името се разбираше, че е нацистка пропаганда. Пред касата вече се трупаше опашка — клиентите, все германци, се редяха, а по лицата им се беше изписало нетърпеливо очакване на запалени зрители. Другата придобивка, която германците ни бяха наложили насила, беше патриотичната музика, която кънтеше от високоговорителите отвън. Безкрайно се въртеше „Песента на Хорст Весел“*, химнът на Нацистката партия (марш, но звучеше по-скоро като погребален заради тромпетите), който отекваше по павирания площад цяла вечер, дори по време на филма.
	[* Германски поет и националсоциалистически активист, автор на текста на „Die Fahne hoch“ („Вдигнете знамето високо“), позната още като „Horst-Wessel-Lied“ („Песента на Хорст Весел“).]
	„Вдигнете знамето високо — пееше немският хор. — Стегнете бойните редици! Уверено и безстрашно напред върви СА.“
	Промъкнах се през вратичката на билетната каса и най-сетне си поех въздух. Стаичката беше малка, като тясна баня, и в нея имаше само малко, закрито с картон прозорче за билети и висок стол. Дали някой ме беше проследил? Включих лампата и опрях ръце на хладната гладка каса, за да се успокоя. Трябваше да си опичам акъла, да подредя парите и да не вдигам засега картона от прозорчето.
	Къде се губеше майка? Трябваше да е дошла вече със сандвича със сирене, който ми беше обещала. Тъй като беше бивша медицинска сестра, я бяха накарали да работи в болницата в Стария град. Защо закъсняваше точно сега, когато умирах от глад? Мирисът на немските сладкиши ме побъркваше.
	Понадигнах картона, погледнах навън и какво да видя! Сякаш мълния мина през мен. Нима беше възможно? Онзи с кафявата риза, който ме беше видял в аптеката, се беше наредил на опашката и си бъбреше с две по-възрастни _Hausfrauen_.
	Страшно се зарадвах, когато Петрик се шмугна в будката за билети и зае обичайното си място на пода, до краката ми, опрял гръб на стената под прозорчето. Бузите му бяха порозовели и очите му изглеждаха още по-сини. Луиза, малката му сестра, която вървеше по петите му, също се вмъкна вътре, опря гръб на стената, плъзна се надолу и седна до него. Тя беше почти пълната му противоположност: неговите очи бяха много светли, а нейните — съвсем тъмни. Той беше сериозен, а тя постоянно усмихната. Беше вече на петнайсет, а не стигаше и до рамото му.
	— Как беше разходката до аптеката на Зауфани?
	Седнах на високия стол и пооправих полата си, та краката ми да се виждат възможно най-добре.
	— Като цяло добре, с едно малко изключение…
	Петрик ми хвърли един бърз пронизващ поглед — знак да не говоря за това пред Луиза.
	— Каша, търся най-яркия си талант, ти как мислиш, кой е?
	Какво й трябваше точно сега, в такъв напрегнат момент, да задава толкова безсмислен въпрос. Отново дръпнах картона и огледах опашката. Кафявата риза още беше там, този път оживено разговаряше с двама мъже. Дали разпитваше за мен?
	— Не знам, Луиза — отвърнах. — Сладките, които печеш, са много хубави.
	— О, това всеки го може. Аз искам да е нещо уникално.
	Отново погледнах навън. Имаше нещо нередно. „Не ставай параноична!“, казах си, докато сортирах парите и проверявах дали съм изпълнила всички указания: етикетчето с цената на сладкишите — поставено, парите в касата — подредени. Откакто повечето ни зрители бяха германци, ми трябваше още по-строга самодисциплина, иначе при шефа ми щяха да завалят оплаквания дори и за най-малките ми грешки.
	Зузана също се вмъкна в будката и затвори вратата след себе си.
	— Каша, защо си толкова пребледняла?
	— Видя ли войник с кафява риза отвън?
	Тя метна чантата си в ъгъла.
	— Това се казва мил поздрав. Досега се мъкнах по селата да лекувам болни… срещу яйца за закуската ти, мила сестричке.
	Отново отместих картона. Ето го, придвижил се беше още по-напред и вече си говореше с една млада жена.
	— Мисля, че този ме проследи от аптеката на Зауфани до тук. Тръгвай! Веднага! — Погледнах Петрик. — Ти и Луиза също! Ако ви намерят тук, при мен, ще отведат всички ни.
	Зузана се изсмя.
	— В последната сводка, която слушах, не казаха, че аптеката е в списъка на забранените обекти. Макар че напоследък има забрани за какво ли не…
	Отново огледах опашката. Жената кимна и посочи към будката за билети. Цялата изстинах.
	— Разпитва за мен — казах. Чувствах се така, сякаш земята се разтваряше под мен и се опитваше да ме погълне. — Казват му, че съм тук.
	От това, което видях в следващия момент обаче, сърцето ми спря. В другия край на опашката майка си проправяше път към будката, с кошничка в ръка. Зузана дръпна картона от ръката ми.
	— Ако продължаваш да гледаш така виновно, наистина ще загазиш.
	Едва дишах.
	_Майко, не идвай, моля те, моля те, обърни се и си тръгни, преди да е станало твърде късно._


>>	9
>>	Херта

	_1940 година_
	Фриц закъсня, а трябваше да ме посрещне на гарата във Фюрстенберг: чудесно начало на първия ми работен ден като лекар в „Равенсбрюк“. Дали щеше да ме познае? Малко се съмнявах. Когато бяхме в университета, на ръката му вечно висеше по някоя хубава студентка от сестринското училище.
	Гарата беше малка, в баварски стил. Имах достатъчно време да я разгледам и да се възхищавам от архитектурата й, защото вече пет минути стоях на перона и чаках. Дали ще ми дават важни задачи? Дали ще създам сериозни познанства? Като за есен беше доста топло и вълнената рокля дразнеше кожата ми. Нямах търпение да облека нещо по-леко и хладната, изгладена медицинска престилка.
	Фриц пристигна най-сетне с кюбелваген, тип 82. Зелен, със смъкнат гюрук, приличаше на вана за четирима, значи, това беше возилото на персонала на „Равенсбрюк“. Фриц наби спирачките и сложи ръка на облегалката на съседната седалка.
	— Закъсняваш — казах. — Трябва да се явя пред коменданта в десет и петнайсет.
	Той дойде при мен на перона и взе куфара ми.
	— Дори и с едно ръкостискане ли няма да ме удостоиш, Херта? Цяла година не съм те виждал.
	Значи ме помнеше.
	Докато се возех в колата, го огледах крадешком. Все още притежаваше онази привлекателност, която всички студентки в университета бяхме забелязали. Беше висок, с винаги безупречно оформена прическа, а очите му бяха сини като на прусак. Рафинирани черти, в които личеше аристократичният му ген. Но изглеждаше уморен, с особено изразени тъмни кръгове под очите. Колко ли пък можеше да е напрегната работата в женски превъзпитателен лагер?
	Вятърът приятно продуха късата ми коса, докато се движехме по улица „Фриц-Ройтер“ в малкото градче Фюрстенберг, обрамчена с китни малки къщи със сламени покриви. Много стара Германия. Пейзажът беше като сцена от кутия за коледни сладки.
	— Понякога Химлер отсяда тук, във Фюрстенберг, когато е в града, а това се случва доста често. Той продаде на Райха земята, на която е построен лагерът. Взе за нея цяло състояние. Виждаш ли лагера, ей там, оттатък езерото Швет. Чисто нов е. Плачеш ли, Херта?
	— От вятъра е, удря ме право в очите — отвърнах, но не му липсваше проницателност.
	Трудно можех да остана безразлична, докато минавахме през Фюрстенберг. Като дете бях ходила с родителите си на риболов в едно градче, което много приличаше на това. Това е сърцето на Германия, така красива и девствена, та нали затова се борим.
	— Колко е часът, Фриц — попитах и се опитах да подсуша очите си. Само това ми липсваше, комендантът да ме помисли за ревла. — Не мога да си позволя да закъснея.
	Фриц натисна газта и повиши тон, да надвика двигателя.
	— Кьогел не е лош. Преди е имал магазин за сувенири в Мюнхен.
	Докато хвърчахме по пътя край езерото към лагера, зад нас се носеше облак прах. Щом минахме завоя, се обърнах назад, за да видя красивия силует на Фюрстенберг с високата островърха кула на църквата.
	— Тук ще имаш възможност за избор сред колегите — каза Фриц. — Доктор Розентал обича блондинки.
	— Аз не съм блондинка — отвърнах, но се радвах, че мисли така.
	Докато се возех с Фриц, настроението ми значително се подобри, вече с нетърпение очаквах да се впусна в това ново приключение.
	— Щом казваш… и все пак тук приличните, чисти германки са рядкост. На всички вече им е дошло до гуша от славянки.
	— Един мъж ако няма сифилис, не ми го хвали.
	— Е, правим каквото можем, за да решим демографския проблем — каза усмихнат Фриц.
	— Така ли ухажваш момичетата?
	Той извърна глава към мен, огледа ме, но погледът му се задържа малко по-дълго, отколкото приличието позволяваше, пролича си, че има доста освободени разбирания. Какъв късмет! Та аз бях една от малкото жени лекарки по времето на Хитлер. Това ме поставяше в съвсем друга категория. Фриц Фишер едва ли би флиртувал така с обикновена _Hausfrau_ от Дюселдорф. Може отново да си пусна дълга коса. Сигурно ще е особено впечатлен, когато се утвърдя като добър лекар тук.
	Профучахме покрай група мършави жени, облечени в раирани роби, мускулите им бяха в последния стадий на атрофията, мъчеха се да движат огромен валяк, натискаха водача му с цялата си тежест като болни волове. Надзирателка в сива вълнена униформа едва удържаше разярена елзаска овчарка. Фриц помаха за поздрав на надзирателката, а тя се намръщи в отговор.
	— Тук всички ме обичат — каза Фриц.
	— Личи си — отвърнах.
	Спряхме сред облак прахоляк в края на пътя до тухлената административна сграда, първата постройка на лагера, която посрещаше новодошлите. Слязох от колата, изтупах прахта от роклята си и се огледах наоколо. Първото ми впечатление беше, че мястото е подредено и устроено с вкус. Тучна зелена ливада, червени цветя покрай основите на сградата. Отляво, на висок насип, от който се виждаше целият лагер, се издигаха четирите жилищни постройки за персонала в патриотичния немски стил _Heimatschutz_, с колони от камък и тераси, облицовани с дървесина. Тази комбинация от нордическата и германската архитектура беше истинска радост за окото. Мястото беше безупречно по отношение на качеството, дори няма да е пресилено да го нарека „първокласно“.
	— Там на хълма е къщата на коменданта, от нея се вижда целият лагер — каза Фриц.
	Ако зад административната сграда не се виждаше високата каменна стена с бодлива тел, бих помислила, че съм в санаториум, а не в лагер за превъзпитаване на затворници. Бях решила непременно да харесам комендант Кьогел. Хората с висши длъжности винаги усещаха, когато някой от подчинените им не ги харесва, а това можеше да е фатално за кариерата. Зад портите на лагера, точно до пътеката, имаше огромна клетка с маймуни, папагали, разни екзотични птици — единственото нещо, което не се вписваше в обкръжението. Да, наистина, животните помагаха за намаляване на стреса, но за какво беше цялата тази менажерия.
	— Иконома ли чакаш, Херта? — Фриц ме викаше от вратата.
	Една секретарка ме поведе нагоре по покритите с паркет подове към кабинета на Кьогел. Той седеше зад бюрото си под голямо правоъгълно огледало, което отразяваше растение с човешки бой в саксия в ъгъла. Трудно беше да не се поддам на страхопочитанието, което кабинетът му внушаваше. Беше застлан от край до край с килим, завесите изглеждаха скъпи, а от тавана висеше полилей. Той имаше дори лична порцеланова мивка. Изведнъж ми се прииска да си бях лъснала обувките.
	Кьогел се изправи, поздравихме се с германското приветствие.
	— Закъснявате, доктор Оберхойзер.
	Черният дървен часовник на стената удари и половина. От сводестите вратички изскочиха танцуващи кукли в баварски национални носии и затанцуваха под звуците на „Веселият скиталец“*, отбелязваха постижението на моята мудност.
	[* „Der Fröliche Wanderer“ — популярна немска песен.]
	— Доктор Фишер…
	— Винаги ли обвинявате другите за грешките си?
	— Съжалявам, че закъснях, _Herr_ комендант.
	Той скръсти ръце на гърдите си.
	— Как пътувахте?
	Беше доста закръглен, нещо, което обикновено не харесвам, но се насилих да се усмихна.
	Гледката от прозореца на Кьогел, на втория етаж, обхващаше целия лагер заедно с двора, където жените затворнички се бяха строили за проверка по пет в редица. Път, покрит с черна сгурия, разсичаше двора на две, а перпендикулярно на пътя се издигаха бараките на затворничките, подредени като по конец, докъдето стигаше погледът. И, о, липови фиданки, които в германския фолклор възпяваха като дърво на влюбените, бяха засадени на равни разстояния една от друга покрай пътя… каква прекрасна гледка!
	— Пътувах комфортно, _Herr_ комендант — опитвах се да се отърва от рейнландския си акцент. — Благодаря за билета за първа класа.
	— Нима удобствата са важни за вас? — попита Кьогел.
	Комендантът беше суров човек, с дебели, къси крака и явно в доста неприятно настроение. Вероятно една от причините да е толкова кисел бяха кафявата униформена риза и вратовръзката, така стегнати на врата му, че мастната тъкан беше изскочила над яката като месест шал. От триенето се бяха образували многобройни брадавици, които висяха безжизнено над ръба на яката. На гърдите му се мъдреше цял ред медали. Е, поне беше патриот.
	— Всъщност, не, _Herr_ комендант, аз просто…
	— Опасявам се, че е станала грешка — каза и махна с ръка. — Всъщност не можем да ви вземем тук.
	— Но аз получих писмо от Берлин.
	— Бихте били единствената жена лекар тук. Това може да представлява проблем.
	— Не мислех, че…
	— Това тук е трудов лагер, докторе. Няма изискани салони за красота, нито почивки за кафе. А как ще се чувстват мъжете, когато се храните в столовата за персонала? Една жена сред толкова много мъже е проклятие.
	Усещах, че с всяка негова дума заплатата ми отлита все по-надалече и по-надалече. Дали Фриц щеше да ме откара до гарата, за да хвана следващия влак за Берлин? Пак щеше да се наложи мама да работи цял ден.
	— Свикнала съм да живея скромно, _Herr_ комендант. — Отпуснах свитите си на юмруци ръце и видях, че ноктите ми са били впити в дланите и сега там се мъдреха червени усмивчици и сякаш ми се хилеха. Заслужих си го. Кога ли щях да се науча да не се перча толкова. — Уверявам ви, мога да се справя във всякакви условия на живот. Сам фюрерът казва, че скромният начин на живот е най-подходящ.
	Кьогел загледа късата ми коса. Дали пък не беше омекнал?
	— Да ми пращат дерматолог! Та това изобщо не ни е нужно тук!
	— И специалист по инфекциозни болести, _Herr_ комендант.
	Замисли се над тези думи, опрял една ръка на корема си.
	— Разбирам. — Обърна се, погледна през прозореца, за да инспектира лагера. — Естеството на работата ни тук, докторе, изисква дискретност.
	Нещо прикова вниманието ми: докато той говореше, отнякъде се чуваше свистене. Надзирателка шибаше една от затворничките, строени в двора, с конски камшик.
	— Изискваме абсолютна конфиденциалност. Бихте ли подписали декларация? Забранено е да споделяте с когото и да било, дори с майка ви и приятелките ви.
	Е, за това — лесна работа. Аз приятелки нямах.
	— Всяко нарушение на правилата за сигурност би вкарало и вас, и семейството ви в затвора, а вие може да бъдете осъдена и на смърт.
	— Обикновено не споделям с никого, _Herr_ комендант.
	— Тази работа не е, как да кажа, за претенциозни хора. Медицинското ни оборудване е, да речем, прилично, но е в ужасно състояние.
	Кьогел не обръщаше внимание на представлението, което се разиграваше под прозореца на кабинета му. Когато затворничката падна и покри главата си с ръце, надзирателката започна още по-настървено да я бие с камшика, а друга надзирателка с усилие удържаше на каишката елзаската овчарка, която се хвърляше, оголила зъби, към падналата жена.
	— Е, поне в Берлин ще са доволни — каза Кьогел.
	— Каква ще бъде моята роля в превъзпитаването, _Herr_ комендант?
	Надзирателката в двора беше започнала да рита в корема падналата жена с тежкия си ботуш, а тя крещеше така, че човек трудно можеше да съсредоточи вниманието си върху нещо друго. Доста жестоки бяха методите за превъзпитаване.
	— Вие ще сте в елитната група. Ще работите с едни от най-добрите лекари в Германия за медицинските нужди на персонала на лагера и техните семейства, както и за нуждите на жените, настанени тук, за да работят в името на фюрера. Освен това и по няколкото проекта на доктор Гебхарт.
	На двора надзирателката нави камшика си, а две от затворничките отнесоха окървавеното тяло на жената, докато другите стояха вцепенени.
	— След като изтече тримесечният ви пробен период, нямате право при никакви обстоятелства да подавате оставка.
	— Разбирам, _Herr_ комендант.
	Кьогел се върна при бюрото си.
	— Ще ви настаним в една квартира с Доротея Бинц, началничката на женското звено на охраната. Фризьорският ни салон не е много луксозен, но е добър. Надолу по стълбите. В него работят няколко религиозни жени. От „Свидетелите на Йехова“. Посветили са се на мисията да превърнат живота ми в ад, но с ножиците ги бива.
	— Ще го имам предвид, _Herr_ комендант — отвърнах и протегнах ръка за сбогуване.
	Излязох от кабинета на Кьогел доволна, че склони, но не бях сигурна дали искам да остана в „Равенсбрюк“. Обзе ме някакво смътно, напрегнато усещане. Ами ако просто се кача на следващия влак и си отида у дома? Какво пък, и на три места мога да работя, ако трябва.


	Стаята ми в новопостроената вила за надзирателки на високия хълм, точно до портата, направо ме смая. Беше по-голяма от цялото ни жилище у дома, имаше баня с душ и вана, която делях с другата обитателка, леглото беше удобно, с бял пухен юрган, плюс това имаше и тоалетка. Спазвах правилата и не носех грим, но тази тоалетка щеше да свърши чудесна работа като бюро. И най-хубавото — вилата се отопляваше с централно парно. Каква елегантна и чиста собствена квартира, при това с балкон само за мен! Мама сигурно щеше да поклати недоверчиво глава, ако ме видеше на такова място.
	Отидох в общата столова на лагера за обяд, влязох през входа за персонала, без проблеми стигнах до трапезарията. Беше доста шумно, защото сградата беше малка и пълна с лекари от СС и пазачи, включително и много от петдесетината лекари от СС, назначени в „Равенсбрюк“, все мъже, които видимо се радваха на свинските пържоли, картофите с масло и разнообразните телешки деликатеси. Надявах се да се запозная с всички тези велики медици, както Кьогел беше казал. Макар изобщо да не бързах, не можех да не призная, че това съотношение мъже-жени в лекарския състав беше доста обещаващо: четирийсет и девет към едно.
	Пристъпих към масата, където седеше Фриц и явно беше център на внимание; докато вървях, усещах как мъжете по масите притихваха, за да ме огледат, докато минавам покрай тях. Бях свикнала сред мъже в университета, но все пак нямаше да е зле да имам поне една колежка жена. Заварих Фриц и тримата му сътрапезници отпуснати на столовете, видимо преситени, да пушат като след полово сношение.
	— А, Херта — каза Фриц. — Гладна ли си?
	Посочи ми една чиния с мазни свински пържоли и аз едва успях да превъзмогна надигналото се в стомаха ми гадене.
	— Вегетарианка съм — отвърнах.
	Мъжът до него се опита да не се разсмее.
	Фриц се изправи.
	— О, прощавай, къде ли се бяха скрили добрите ми обноски. Нека те представя. Отсреща е доктор Мартин Хелингер, най-уважаваният сред зъболекарите в СС.
	Доктор Хелингер имаше дебели рунтави вежди и очила с телени рамки, беше закръглен, с ендоморфно телосложение и явно толкова спаднала кръвна захар, че едва ме фиксира с поглед. Той решаваше кръстословицата във вестника и попълваше отговорите с молив.
	— А това е доктор Адолф Винкелман, дошъл е на посещение от „Аушвиц“.
	Доктор Винкелман се беше разлял в стола си като желе в калъп. Беше добре охранен, а кожата му бе нашарена от едри пори, като проядена дървесина.
	— А това е известният Ролф Розентал — допълни Фриц, като посочи проснатия в стола вляво от него тъмнокос субект, който удивително наподобяваше невестулка. — Бивш хирург, вундеркинд в гинекологията.
	Розентал се приведе напред, всмукна от цигарата си и ме заоглежда като търговец на добитък, който обмисля дали да купи някоя крава.
	Разнесе се внезапен трясък на врата и всички мъже се обърнаха към входа. В помещението беше влязла русата надзирателка, която бях видяла от прозореца на Кьогел. Беше по-висока, отколкото изглеждаше от високо. Най-сетне жена сред колегите.
	Тя тръгна спокойно към нашата маса, стъпките й отекваха тежко по дъсчения под, камшикът беше затъкнат в ботуша й, шапката носеше в ръка, бретонът й — вдигнат на букла над челото, както беше модерно тогава. Макар да беше млада жена, сигурно около деветнайсет, кожата й вече беше нашарена от петна и лунички от излагане на слънце. От земеделска работа вероятно.
	Фриц провеси едната си ръка през облегалката на стола.
	— И това ако не е очарователната _Fräulein_ Бинц! Гордостта на школата по разкрасяване в „Равенсбрюк“.
	Фриц не се изправи да я поздрави, а останалите само се размърдаха в столовете си, сякаш ги беше лъхнал смразяващ вятър.
	— Здравей, Фриц — каза Бинц.
	— Не знаеш ли, че без позволение не можеш да влизаш в столовата на офицерския състав? — попита Фриц.
	Запали цигара със златната си запалка, ръцете му бяха бели, меки, като че бяха топени в мляко, почти искрящи, като ръцете на знаменит пианист. Ръце, които никога не бяха хващали лопата.
	— Кьогел иска да направим сбирка, ти и твоите медици, а аз да доведа моите момичета.
	— О, не, пак ли пикник — обади се Розентал.
	— Той предложи танцова забава… — отвърна Бинц.
	Танци ли? Много обичах да танцувам и тази идея ми хареса.
	Розентал изгрухтя нещо.
	— Само ако Кьогел отпусне една каса от френското кларе — каза Фриц. — И ако ти доведеш няколко от красивите полякини. Тези религиозни момичета почти никога не продумват.
	— И доведи само онези _Aufseherinen_*, които са под сто кила — додаде Розентал.
	[* Надзирателки (нем.).]
	— Ти ще дойдеш ли, Фриц? — Бинц запали цигара.
	Фриц махна с ръка към мен.
	— Бинц, запознай се с новата си съквартирантка. Доктор Херта Оберхойзер, нека ти представя Доротея Бинц, ръководителката на наказателното звено. Освен това тук обучава и всички _Aufseherinen_, които служат на Райха.
	— Лекарка ли си наистина? Жена? — изненада се Бинц. Дръпна от цигарата си и ме огледа от глава до пети. — Това е новост. Радвам се да се запознаем, докторке. Успех с тези тук.
	Говореше ми фамилиарно, използваше „Du“, а не учтивата форма „Sie“, това ми се стори много неуважително, но никой друг не обърна внимание.
	— Благодаря ви, _Fräulein_ Бинц — казах и тръгнах с нея към входа на столовата.
	— Никога не благодари на _Aufseherin_, доктор Оберхойзер — каза Фриц. — Създаваш лош прецедент.
	Бинц остави вратата да се блъсне зад нея и закрачи навън към плаца. Изтласка цигарата си с палеца и показалеца и фасът падна на павираната пътека, а не беше я изпушила и наполовина. Явно Бинц не беше приятелката, която се надявах да намеря.
	След обяда се разходих с Фриц и доктор Хелингер до разпределителния сектор, където пренасочваха новопристигналите. Направи ми впечатление, че всяка _Häftling_* в униформа имаше цветен триъгълник на ръкава, точно под номера. Реших се да попитам:
	[* „Затворник“ (нем., мн.ч. — Häftlinge), навсякъде в текста се отнася за арестантите в лагерите.]
	— Какво означават тези цветни нашивки, Фриц?
	— Тези със зелените триъгълници са осъдени престъпници, най-вече от Берлин, грубиянки, макар някои да са тук за неспазване на маловажни правила. Много от тези с длъжност „_блокова_“* са с такива. Лилавите са религиозните — свидетелки на Йехова. От тях се иска само да подпишат документ, с който признават, че Хитлер е над всичко, но те отказват — умопобъркани явно. С червените триъгълници са политическите затворнички — предимно полякини. С черните са социопатите: проститутки, алкохолички, пацифистки. Буквата, изписана в триъгълника, е за националността. Еврейките са с два триъгълника, които образуват звезда. Това беше идея на Химлер.
	[* Длъжност в концентрационните лагери, отговорничка на барака (block).]
	На път за разпределителния сектор минахме покрай редица голи жени, които чакаха нещо, строени отвън. Всички изглеждаха някакви славянки, на различна възраст, с различна структура на тялото. Някои видимо бяха бременни. Когато видяха мъжете лекари, само някои от тях изпищяха, но всички се опитваха да се прикрият.
	— На тези жени им трябват дрехи, Фриц — казах аз.
	Влязохме в помещението и застанахме в един ъгъл на тихо да поговорим.
	— Ето как ги подбираме — започна Фриц. — Първо Хелингер проверява за златни и сребърни пломби и мостове и записва. След това отделяме тези, които не са годни за работа. Избираме затворничките, които отговарят на изискванията по тези два показателя. Затворничките, които не са годни за работа, а устите им са пълни с метал, ги записваме в този списък. На тях казваме каквото ни хрумне, само не и истината.
	— А каква е истината? — попитах.
	— Транзитен превоз за небесата: или в газовата камера, или с хексобарбитал. В краен случай с бензин. След това Хелингер обира дължимото на Райха. Днес сме на хексобарбитал.
	Увих ръце около кръста си.
	— Мислех, че затворничките са тук, за да работят.
	— Възрастните жени не могат да бутат валяци, Херта.
	— Много малко са тези от тях, които са чак толкова възрастни, но те пък може да работят като плетачки. А и бременните не бива да стоят дълго прави.
	— Германският закон е такъв: в лагерите не може да се раждат деца. Освен това за част от тях са необходими специални мерки. В противен случай това място ще стане прекалено пренаселено, а и не знам ти какво мислиш, но аз не умирам от желание да пламне някоя епидемия от тиф. Да не говорим, че някои от тях са еврейки.
	Значи, името „за превъзпитаване“ е било само за заблуда. Как не се досетих? Отново ми прилоша.
	— Трябва да се прибера в стаята си и да си оправя багажа.
	— В моргата в университета се справяше доста добре.
	— Те не дишаха, Фриц. Предпочитам да не се забърквам в това.
	— Какво значи „предпочитам“? С това отношение няма да останеш дълго тук.
	— Просто всичко това не ми е по вкуса. Твърде… лично е.
	Мисълта за смъртоносни инжекции ми беше ужасно противна. В ръката ли трябваше да ги бием? Смъртоносните инжекции са същинско варварство, а и неминуемо оказват вредно влияние върху психиката на тези, които ги правят.
	Докоснах ръката на Фриц.
	— Но цианидът действа бързо и тихо. Ако е смесен с портокалов сок…
	— Да не мислиш, че на мен ми харесва? — изсъска Фриц и ме придърпа към себе си. — Тук правим каквото трябва. Другият вариант за тях е _Vernichtung durch Arbeit_.
	Унищожение чрез непосилен труд. И преднамерено гладуване.
	— Такива са нарежданията. Лично от Химлер. Всички получават само толкова калории, колкото да издържат на тежък физически труд в продължение на три месеца. Бавно унищожение.
	— Не мога…
	Той сви рамене.
	— Те, така или иначе, ще умрат. Просто не мисли за това.
	Фриц се приближи към редицата голи жени и плесна с ръце, а те се сгушиха една в друга, като коне в стобор.
	— Добър ден, дами. Тези от вас, които са над петдесет години, имат температура над четирийсет градуса или са бременни, да минат от тази страна, ще се погрижим да си починете след ваксинацията срещу тиф. Мога да отведа най-много шейсет и пет, така че, побързайте.
	Жените се заприказваха помежду си, някои превеждаха инструкциите на Фриц на други езици и скоро се появиха първите доброволки.
	— Това е майка ми — каза една млада жена и побутна напред по-възрастна. — Толкова лошо кашляше, че няма да може да работи.
	— Разбира се — отвърна Фриц.
	Една видимо бременна жена, тъмнокожа, с кафяви очи и мигли, тежки и гъсти като на дойна крава, пристъпи напред и се усмихна на Фриц, опряла ръце на издутия си корем. Само след няколко минути Фриц беше събрал шейсет и пет кандидатки и нареди на една надзирателка да ги отведе в _das Revier_*. Поне тръгнаха спокойни.
	[* Лечебница, клиника (нем.) Названието е утвърдено за клиниките в концлагерите.]
	— Откога има ваксина срещу тиф? — попитах тихичко, за да не ме чуе някоя от затворничките, които разбираха немски.
	— Естествено, че няма. Болните _Häftlinge_ живеят средно четиринайсет дни, така че ние просто ускоряваме процеса. Много по-хуманно е от други методи.
	Фриц ме поведе към новото ми работно място, _das Revier_, клиниката за затворнички, в една от ниските бараки, която по нищо не се отличаваше от останалите. От чакалнята отпред се влизаше в обширно помещение с много кушетки и двуетажни легла, беше препълнено с болни, някои лежаха направо на голия под, някои бяха в много тежко състояние. Една _Häftling_ имаше толкова много въшки, че цялата й късо подстригана глава беше побеляла, от чесане на места по кожата й зееха рани. Работата тук не беше на ниво.
	Посрещна ни млада затворничка сестра, казваше се Герда Квернхайм. Герда беше от Дюселдорф, хубавица, с кестенява коса, беше учила в акушерското училище там и беше чудесна сестра, но дори и тя не можеше да се оправи с работата в лечебницата.
	Фриц ни поведе през залата покрай охладител, който много приличаше на хладилника в магазина на Хайнц.
	— Какво е това? — попитах и допрях ръка до вратата, хладна и влажна от конденза.
	Пред очите ми изникна образът на _Onkel_ Хайнц, но го прогоних.
	— Хладилник — отвърна Фриц. — На Гебхарт е.
	Фриц ме заведе в една задна стая, боядисана в успокояващо бледозелено, и вътре имаше само два високи стола и кушетка. Лъч светлина хвърляше отблясък върху сребристия контейнер на една от трите спринцовки, поставени на масата, а те със сигурност не бяха стерилни. Една сива гумена престилка, окачена на кука на стената, се залюля от течението, което предизвикахме с влизането си. Стъклата на прозорците в тази част на постройката бяха боядисани с бяла боя и изглеждаха като очи, замрежени от плътно перде. Това място предизвикваше клаустрофобия, като че сградата беше зарината от сняг.
	— Тези прозорци защо са боядисани? — попитах аз.
	— Гебхарт е побъркан на тема секретност — отвърна Фриц.
	— Честно ти казвам, Фриц, уморена съм от пътуването с влака днес.
	— Ако трябва, пий половинка петидин* — каза Фриц и сбърчи вежди. — Да не би да предпочиташ късната смяна, на стената за разстрел?
	[* Вид опиат, известен още като „Демерол“.]
	— Стена за разстрел ли? — попитах. — Това може би е по-добре.
	— Много по-чисто е поне. Първият път е най-трудно, повярвай ми, все едно влизаш в студено езеро.
	Двете _Aufseherinnen_ доведоха първата затворничка от подбора* на Фриц — удивително пъргава възрастна жена, която носеше само налъми и наметнато на раменете й одеяло. Опита се да говори с Фриц на полски през решетка от разкривени зъби.
	[* Терминът „подбор“ се използва за групите затворници, които следва да бъдат умъртвени, тъй като са негодни за тежкия принудителен труд.]
	Фриц се усмихна.
	— Да, да, влезте, тъкмо приготвяме ваксината.
	Той си сложи гумената престилка и я завърза.
	— Убивай ги с нежност. Направи процеса по-поносим за всички.
	Надзирателките поведоха жената към единия стол. Хвърлях през рамо по един поглед към Герда, която пълнеше двайсеткубикова спринцовка, засмукваше от жълто-розовия хексобарбитал, накрая приготви доза, достатъчна да убие вол.
	— Боядисахме тази стая в бледозелено, за да успокоява пациентите — каза Фриц.
	Двете _Aufseherinen_ махнаха одеялото, покриха лицето на жената с кърпа и изпънаха ръката й така, сякаш я подготвяха за венозна инжекция.
	— Не бях много добра с инжекциите в университета — казах аз.
	Едната надзирателка натисна с коляно гърба на жената, за да я накара да изпъчи гърди напред. Фриц набута тежката спринцовка в ръката ми.
	— Виж какво, мисли за тях като за болни кучета, които трябва да бъдат приспани — каза Фриц. — Свърши си работата добре и те няма да страдат.
	Жената сигурно беше видяла спринцовката, защото започна да се съпротивлява и да се дърпа от надзирателките, а ръката, която бяха изпънали, се разлюля из въздуха. Само това ми трябваше, Фриц да каже на Кьогел, че с една спринцовка не мога да се справя.
	Отстъпих крачка назад, на върха на иглата се процеди капка млечнобяла течност.
	— Ще опитам утре.
	— Вземи — каза Фриц, застана зад гърба ми, обгърна ме с ръце. — Ще го направим заедно.
	Хвана ръката със спринцовката и постави пръстите на другата ми ръка на гърдите на жената над гръдния кош. Надзирателките извиха ръцете й зад гърба и ги държаха сключени една в друга, като че е в усмирителна риза, а Фриц плъзна ръката ми по торса до петото междуребрие.
	— Затвори очи — каза той. — Усещаш ли го? Точно под лявата гърда.
	Притиснах с пръсти дълбоко в меката сбръчкана кожа.
	— Да — отвърнах.
	— Добре, почти сме готови.
	Фриц постави палеца си върху моя на буталото, насочи ръката ми към мястото и ми помогна да вкарам иглата в междуребрието. Усетих лекото хрущене, когато иглата проби тъканта между ребрата.
	— Не ме изоставяй сега — каза Фриц, меките му устни галеха ухото ми. — Дишай.
	Фриц притисна палците ни към гладкото бутало с точно премерена сила, без да трепне, и вля цялото съдържание на спринцовката в сърцето на жената. Тя се опита да се дръпне назад, но надзирателките я държаха здраво.
	— Не мърдай — каза Фриц, опрял уста до ухото ми. — Само четиринайсет секунди. Брой на обратно.
	— Четиринайсет, тринайсет, дванайсет…
	Отворих очи и видях как кърпата падна от лицето на жената, долната й устна се беше разкривила в грозна гримаса.
	— Единайсет, десет, девет…
	Жената се бореше, а аз дишах дълбоко, за да преодолея гаденето.
	— Осем, седем, шест…
	Жената се изпъна като при сърдечен удар, а после се отпусна безжизнена.
	Фриц ме освободи.
	— Тази беше от бързите — каза. — Сигурно си изтощена.
	Едната от надзирателките изтегли старицата в единия край на стаята. Герда излезе, за да въведе следващата.
	— Герда е приятелката на Розентал — каза Фриц, докато попълваше някакъв формуляр. — Направи й аборт и сега държи ембриона в един буркан в хладилното на Гебхарт. Тя си избира някои _Häftlinge_, глези ги, къпе ги в гореща вана с цветя, реши косите им, разправя им сладки приказки, а после ги води тук.
	Излязох до вратата, за да си поема въздух.
	— Как правиш това, Фриц? Толкова е…
	— Е, това не е блестяща кариера, но ако ти напуснеш, още утре ще дойде друг на твое място. Имаме квота за всеки месец. Няма начин да се преустанови. Такива са нарежданията от Берлин.
	— Разбира се, че има начин да се преустанови, можем да откажем да го правим.
	Фриц напълни отново спринцовката.
	— Желая ти успех с Кьогел по този въпрос.
	— Добре, поне аз не мога да правя това.
	Как стана така, че се озовах на такова място?
	Дойде Хелингер с кожения калъф, в който държеше инструментите си, и се зае да вади метала от устата на жената. Накрая удари печат звезда на бузата й — знак, че работата по нея е приключена.
	— Ще се справиш, Херта — каза Фриц. — Само трябва да свикнеш.
	— Напускам. Не съм учила толкова време, за да правя това…
	— И аз така казвах — обади се Хелингер през смях.
	Напъха памучното вързопче със златото в джоба си.
	— Аз също — каза Фриц. — А после трите месеца минаха като миг. След това, както знаеш, не можеш да си тръгнеш, така че решавай бързо.
	Нямаше какво да решавам. Утре по изгрев вече нямаше да съм тук.


>>	10
>>	Керълайн

	_1939-1940 година_
	Затърсих дрехите си из тъмната спалня. Намерих комбинезона си и го облякох, след това напипах велуреното сако на Пол, наметнах и него и усетих хладината на копринената подплата по голите си ръце. Кой ли тропаше така по вратата?
	— Пол, стой там, аз ще видя кой е.
	Той се отпусна на сатенената ми възглавница, широката му усмивка се белееше като полумесец в тъмното, сключи ръце зад главата си. Нима това му беше смешно? Ами ако е майка? Какво ще й обяснявам? Най-красивият мъж на света в леглото ми, при това полугол… но майка си имаше ключ. А може да го е забравила.
	Тръгнах на пръсти по коридора. Кой си позволяваше да вдига такъв шум? Минах покрай тъмната дневна. В камината още блещукаха кехлибарени въглени.
	— Керълайн — чу се глас през вратата. — Трябва да те видя.
	Дейвид Стокуел.
	Пристъпих по-близо и опрях дланта си на вратата. Дейвид блъскаше така силно от другата страна, че чак дървената каса се тресеше.
	— Какво правиш там, Дейвид? — казах, без да отварям вратата.
	— Отвори. Важно е.
	И през десет сантиметра дъбова дървесина можех да позная, че е пил.
	— Не съм облечена…
	— Трябва да говоря с теб, Керълайн… Ще ти отнема само минутка.
	— Ела утре, Дейвид.
	— Става въпрос за майка ти. Трябва да говоря с теб, ситуацията не търпи отлагане.
	И друг път съм чувала неговото „не търпи отлагане“, но не можех да рискувам.
	Светнах лампата в коридора, отворих вратата и какво да видя: Дейвид, с разхлабена, увиснала бяла вратовръзка, облегнат на касата. Вмъкна се покрай мен във вестибюла с несигурни крачки. Увих се по-плътно в сакото на Пол, за да не се вижда, че съм почти гола.
	— Най-после… — каза Дейвид. — Господи, Керълайн, какво си облякла?
	— Как успя да се промъкнеш покрай портиера?
	Дейвид сложи ръце на раменете ми.
	— Моля те, Керълайн, не ми се сърди. О, колко приятно ухаеш.
	Опитах се да го избутам.
	— Престани, Дейвид… Какво е станало с майка ми.
	Той ме придърпа към себе си и ме целуна по врата.
	— Липсваш ми, Керълайн. Направих ужасна…
	— Дейвид, смърдиш.
	Опитах се да се отскубна, но Пол вече се беше появил зад мен, беше обул долните си шорти и беше намъкнал набързо ризата. Дори и на фона на ярката светлина, Пол беше прекрасен с тази разгърдена риза и моето червило по яката.
	— Имаш ли нужда от помощ, Керълайн?
	Колкото и да беше пиян, Дейвид вдигна глава, щом чу гласа на Пол.
	— Кой е този — попита Дейвид, все едно беше видял призрак.
	— Пол Родиер, запознахте се днес в парка.
	— О, така ли? — Дейвид се поизправи. — Какво би казала майка ти, ако…
	Хванах рамото му.
	— Трябва да си вървиш, Дейвид.
	Той напипа ръката ми и я стисна в своята.
	— Ела с мен, Кер, дори на майка ми й е тъжно за теб.
	Е, това вече не го вярвах. След толкова години, откакто Дейвид ме запозна с нея, госпожа Стокуел все още ме наричаше „актрисата“.
	— За теб не съм „Кер“, Дейвид. Освен това си женен, забрави ли? „Сватбата на десетилетието“, нали така пишеше по вестниците?
	Дейвид погледна към Пол, като да беше забравил, че е там.
	— Господи, човече, облечи нещо. — Наведе се към мен, сините му ириси плуваха сред плетеница от кървави ивици. — Нали не мислиш, че този е много подходящ за теб…
	— Нямаш думата за живота ми, Дейвид. Отказа се от нея, когато коленичи пред всички в Клуба по бадминтон. Наистина ли трябваше да й предложиш в татковия клуб? Та нали благодарение на него приеха твоя баща там.
	Пол тръгна обратно към спалнята. Ето сега, ако просто се върнеше в леглото, можех и да повярвам, че имам поне малко късмет.
	— Това място значи много за нас, спечелихме заедно на турнира за смесени двойки.
	Да, новината за паметния триумф на Дейвид и Сали на турнира по бадминтон беше пространно отразена в „Сън“ и дълго възпявана от Джинкс Уитни и дружките й, а с Джинкс не се обичахме още от времето, когато учехме в „Чапин“. Никога не съм харесвала този клуб, дори когато татко беше жив. Та как може да се приема на сериозно клуб, в герба на който се мъдри перце за бадминтон?
	Пол се върна при нас във вестибюла, този път ризата му беше закопчана, а и беше обул панталона си.
	— Вие двамата вероятно можете да довършите този разговор някой друг път.
	Той наметна палтото си.
	— Тръгваш ли — попитах, като много се стараех да не звуча съвсем отчаяно.
	— Някой трябва да изпрати Дейвид, а и утре имам репетиция рано сутринта. — Той се приведе и ме целуна по бузата. Вдишах дълбоко аромата му, докато целуваше другата, а после прошепна в ухото ми: — Патладжаненото много ти отива.
	Пол издърпа неканения ни гост навън и го помъкна надолу по стълбите. Дейвид се съпротивляваше с целия си репертоар от псувни. За мен обаче беше наистина болезнено да гледам как Пол си тръгва. Да, честта ми остана неопетнена, но нима това беше последният ми шанс? Е, поне на вратата не беше почукала майка.


	Празниците и следващите дни прекарвах в компанията на Пол, може би малко по-често от разумното. Нерядко ходехме в Харлем да слушаме джаз един до друг, обвити в ореол от светлина на свещи. При него се беше настанил някакъв съквартирант от поддържащия персонал на трупата на „Улиците на Париж“, а и майка се беше върнала в Ню Йорк, така че трудно можехме да разчитаме на някакво време насаме. Гледах пиесата му седем пъти и цялата трупа, макар да се състоеше от стотина актьори, се изреди в ролите. Освен че играеше главната роля, Пол пееше и танцуваше по време на представлението, а и показваше доста впечатляващ диапазон. Изобщо имаше ли нещо, което да не умее? Плакатът на представлението гръмко възхваляваше петдесетте парижки красавици в трупата. И при този богат избор от първокласна женска компания, Пол незнайно защо предпочиташе да прекарва свободното си време с мен.


	Работата в консулството стана почти непоносимо напрегната през пролетта на 1940 година и аз на практика живеех в кабинета си. Тъй като Хитлер беше нападнал Дания и Норвегия на 9 април, нова вълна на паника заля Консулството, а светът се готвеше за най-лошото.
	Един хладен ден в края на април Пол ме помоли да се срещнем след работа в обсерваторията на покрива на сградата на Ар Си Ей. Каза, че искал да ме пита нещо. Какво ли можеше да е? Сама вече бях предложила да се подпиша като гарант на Рина, така че това отпадаше. Тази мисъл не ми даваше мира цял ден. Често се срещахме там горе, за да гледаме звездите през телескопа, но този път ми се струваше, че едва ли ще ми говори за Малката мечка. Беше намекнал, че не е зле да участваме заедно в някакво представление. Може би ставаше въпрос за някоя едноактна пиеса. А дали не беше се насочил към независимите театри извън Бродуей? Разбира се, не бих отхвърлила такова предложение, без да го обмисля.
	Както обикновено, се качих на платформата по-рано и зачаках.
	Три медицински сестри се бяха сгушили на дървените шезлонги, наредени насред платформата, но след малко станаха да си направят снимки пред табелата с надпис: „Доказателството, че сте били тук. Направете си снимка в обсерваторията на покрива на Ар Си Ей“. Само един железен парапет, най-много до кръста, ни делеше от ръба, така че в краката ни се беше ширнал целият Манхатън, на изток беше Ийст Ривър, на север — Сентръл Парк, все още кафяв, но пъстър, като че някой беше проснал персийски килим насред Манхатън, без да изглади гънките. На юг се издигаше Емпайър Стейт Билдинг, а на запад бяха доковете, които изскачаха от Петдесета улица и се врязваха в Хъдсън, обрамчени с кораби, които чакаха да отплават. Под нас, на тъмния покрив на Мейсис* се белееше надпис, който все повече искреше в сгъстяващата се тъмнина: „МЕЙСИС. МОДЕРНО Е ДА ПЕСТИШ!“.
	[* Верига магазини в САЩ.]
	Пол се появи с букетче _muguet_ в ръка.
	— Малко подраних, но надявам се не възразяваш.
	Френският обичай, разбира се, това имаше предвид — традицията влюбените да си подаряват момини сълзи на 1 май. Обвих смарагдовите стъбълца с дланта си и вдъхнах сладкия им аромат.
	— Надявам се на следващия първи май да сме заедно в Париж.
	Затъкнах букетчето в деколтето на роклята си и усетих по кожата си свежия хлад на стъбълцата.
	— Е, и Ню Йорк е прекрасен на първи май…
	Замлъкнах изведнъж. Как не бях забелязала? Беше облечен по-официално от обикновено, от джобчето на гърдите на тъмносиньото му сако се подаваше червена копринена кърпа. Да не би да заминаваше?
	— Изглеждаш много шик — продължих. — Зарязал си фланелите. Някои се обличат така, когато пътуват.
	Твърде късно беше да го моля да остане. Защо не заговорих за това по-рано?
	Пол посочи към пристанището.
	— Заминавам с _Gripsholm_. Събират ни в седем и трийсет.
	Сълзи загъделичкаха очите ми.
	— С шведски кораб ли?
	— Ще се повозя с Международния Червен кръст благодарение на Роже. До Гьотеборг и след това до Франция. Трябваше да ти кажа по-рано, но и аз току-що научих.
	— Не можеш да тръгнеш сега. Ами всички онези немски и английски подводници? Никак не е безопасно. Там сте лесна плячка. А визата на Рина?
	— Според Роже може да мине още месец, преди да стане ясно на какъв етап е.
	— Роже сигурно може да се обади във Вашингтон.
	— Няма смисъл да се надяваме нещата по чудо да се оправят в последния момент, Керълайн, положението постоянно се влошава.
	— Но аз искам да останеш, нужен си ми, това нищо ли не означава?
	— Опитвам се да постъпя правилно, Керълайн. Никак не ми е лесно.
	— А защо не почакаш, да видиш как ще се развият нещата?
	— Роже казва, че ще продължава да се опитва. По-лесно ще е да уредя нещата оттам, но трябва да замина. Половината роднини на Рина вече са напуснали Париж.
	Опрях лице на ревера му.
	— Все още я обичаш.
	— Не става въпрос за това, Керълайн. Ако можех, бих останал тук с теб, но не мога да стоя спокойно в стаята си в „Уолдорф“, докато у дома земята се е отворила и адът поглъща всичко. И ти не би го направила.
	Наистина ли заминаваше? Не може да бъде, всичко това беше просто шега. Ей сега щеше да се разсмее и да ме поведе към автомата за сладкиши.
	Слънцето залязваше и температурите рязко падаха. Пол ме прегърна. Само неговата топлина можеше да ме сгрее в онзи момент. Дори и от височината на седемдесетте етажа виждахме отделните кораби на пристанището на Петдесета улица. _Normandie_ още стоеше на мястото си. Ето го и _Ile de France_. Само _Gripsholm_ се готвеше да отплава, вдигнал шведския си флаг. Вятърът подемаше прозрачния пушек от комините и го понасяше нагоре по течението. Погледнах на изток. Средната част на Атлантическия океан, където беше най-обширната зона без въздушен контрол, щеше да бъде най-опасна за пътуване. Макар че войната беше едва в началото си, немските подводници вече бяха потопили няколко съюзнически кораба в Атлантика, за да предотвратят достигането на провизии до бреговете на Англия. Представях си ги: немски подводници, стаени като баракуди по дъното на океана.
	Пол притисна дланите ми в своите.
	— Но сега искам да те попитам дали ще дойдеш в Париж, когато всичко това приключи?
	Отскубнах се от него.
	— О, Пол, не знам… — За миг във въображението си ни видях в Сен-Жермен дьо Пре, на маса в кафене, под зелен сенник, как гледаме парижаните, които се стичат покрай нас, пред него виенско кафе, пред мен — капучино. По залез и малко коняк „Хенеси“. Или пък шампанско с малинов сладкиш, докато обсъждаме актьорската му кариера. И нашата едноактна пиеса, разбира се. — А какво ще каже Рина?
	Той се усмихна.
	— О, Рина ще се зарадва на новината. Може даже да ни правят компания с някой от нейните обожатели.
	Вятърът яростно плющеше по бузите ми и завихряше косата ми като торнадо около нас.
	Пол ме целуна.
	— Обещаваш ли ми, че ще дойдеш? Най-много съжалявам, че те оставям с неопетнен морал. — Той се усмихна и плъзна ръце по талията ми. — Трябва да поправим това.
	— Разбира се. Но само ако ми пишеш. Дълги писма, пълни с новини, които разказват за всяка минута от живота ти.
	— Изобщо не ме бива в писането, но ще се постарая. — Целуна ме, усетих топлината на устните му върху своите. Напълно загубих представа за времето, не осъзнавах къде се намирам, увиснах в безтегловност там, на покрива на света, докато накрая Пол не ме пусна и не ме остави сама, замаяна, без опора. — Ще ме изпратиш ли?
	— Ще остана тук — отвърнах.
	_Просто тръгвай. Не усложнявай нещата повече._
	Той тръгна към изхода, обърна се, помаха ми и изчезна.
	Не знам колко време съм стояла там, до парапета, да гледам залеза. Представях си Пол как отива до огромния кораб с такси. Дали се дразни, когато му искат автографи? Ох, защо просто не го оставят на мира? Дали шведите всъщност изобщо знаеха кой е той? Явно няма да има наша едноактна пиеса. Или поне няма да е скоро.
	— Затваряме — провикна се от вратата пазачът на обсерваторията. Дойде при мен до парапета. — Къде замина вашият човек, госпожице?
	— У дома си, във Франция — отвърнах.
	— Франция ли? Надявам се да стигне безпроблемно.
	И двамата се загледахме към океана.
	— И аз.


	Сутринта на 10 май не беше нищо особено. В десет вече чувах, че приемната е претъпкана с хора, и се подготвях за предстоящото нашествие, подреждах чекмеджетата на бюрото си, захващах се с какво ли не, само и само да не мисля за Пол.
	— Още картички от твоите приятели — обяви Пия и метна дебело снопче на бюрото ми. — И престани да ми отмъкваш цигарите.
	Беше хубав майски ден, но дори и нежният бриз, който шумолеше в листата на брястовете отвън, не можеше да ме зарадва в тази понеделнишка сутрин. Най-прекрасните дни бяха най-тежки, защото Пол го нямаше да ги сподели с мен. Разстлах пощата с надеждата да намеря писмо от него. Естествено, шансът да има писмо от Пол в тази купчинка беше минимален, защото презокеанската поща отнемаше поне седмица в едната посока, но аз въпреки всичко ровех из купчинката като хрътка, подушила лисица.
	— Ти да не би да четеш пощата ми? — попитах Пия.
	— Керълайн, това са картички. Половината свят ги е прочел, или поне тази част от него, която се интересува от френските сиропиталища.
	Прегледах картичките. _Château de Chaumont. Château Masgelier. Villa La Chesnaie._ Всички те преди са били грандиозни имения, а сега бяха превърнати в приюти за сираци. Пускаха ми картички, за да потвърдят, че са получили помощите, които им изпращах. Не спирах да се надявам, че малко ароматен сапун, чифт чисти чорапи, няколко бонбона и дрешките, които майка ми саморъчно шиеше, всичко увито в кафява хартия, биха могли да повдигнат духа на някое дете.
	Станах и закачих картичките на дъската за известия. Там вече нямаше място от снимки на френски дечица. Едно тъмнокосо малко ангелче държеше табела, на която пишеше: _Merci beaucoup, Caroline!_ Няколко дечица позираха по време на урок по рисуване на открито — едно до статив, а другите — седнали на туристически столчета под една липа, на групи според възрастта, и уж четяха от книжките си.
	Предполагах, че тази снимка я е правила мадам Бертийон, приятна дама, или поне такова впечатление създаваше с писмата си, директорка на „Сен Филип“ в Мюдон, едно сиропиталище, югозападно от Париж. В кореспонденцията си с мадам Бертийон се бяхме сприятелили и с нетърпение очаквах писмата й, винаги пълни с вълнуващи случки с децата и разкази за това, колко много се радвали на пакетите, които им изпращах. В това снопче писма имаше още едно от нея, с рисунка с пастели, изобразяваща „Сен Филип“, с помпозната му фасада, оцветена в яркожълто и с пушек, който се виеше от комина като телефонна жица.
	Отново се замислих дали да не осиновя някое от тези деца. Момченце може би. Или момиченце. Имотът ни в Кънектикът, който наричахме „Хей“, беше истински рай за децата. Майка още пазеше моята къща за игра, поставена на ливадата, в нея дори имаше печка на дърва. Ако осиновях дете, бих имала на кого да предам всичко това. Превъзходния супник на прабаба си, нашата прелестна трикрака масичка за кафе, среброто на майка… Но бързо прогоних тази мисъл, защото за нищо на света не бих се заела да отгледам дете сама. Познавах твърде добре неволите на израстването без баща, онази болезнена празнина, която майка толкова се мъчеше да запълни. Помнех отлично дните на бащите и дъщерите в училище, когато винаги се преструвах, че съм болна. Също и как очите ми се пълнеха със сълзи всеки път щом видех баща и дъщеря да се държат за ръка на улицата. А и още ме мъчеха угризения, загдето не се сбогувах с него.
	Най-отдолу на купчинката намерих писмо, написано с красив почерк на жълтеникав пилюр, хартията на въздушните пощи. Марката беше от Руан. Пол.
	Вече бях опознала Пол доста добре, но как така до този момент не бях виждала почерка му? Подхождаше му.
C>
	Мила Керълайн,
	Реших да пиша веднага, защото, както сама каза, чакането не е сред ярките ти таланти. Толкова много неща се случват тук. Руан е забележително спокоен по отношение на тази Странна война*, но и тук много хора вече заминаха. Включително и нашите съседи, които снощи сложиха баба си в детска количка и я поведоха със себе си надолу по улицата. Ние, останалите, засега само се надяваме да ни се размине. В момента преговарям за участие в нова пиеса в Париж: „Добрият край оправя всичко“, представяш ли си? Шекспир. Предпочитам да мисля, че това е в резултат на твоето положително влияние върху мен.
	[* Периодът между датата на обявяване на война на Германия от Франция и Англия (3 септември 1939 г.) и нашествието на Германия в Белгия, Нидерландия и Люксембург (10 май 1940 г.), през който военни действия по суша не се водят. Германците наричат този период „Седяща война“, а британците и французите — „Странна война“.]
	Може да се наложи Рина да затвори магазина си. Тъканите и галантерията са дефицит, но тя ще се справи. Баща й е започнал да пуши слънчогледови листа, защото никъде не може да се намери тютюн.
	Надявам се това писмо да се брои като „пълно с новини“, защото трябва да тръгвам, за да успея да го пусна с дипломатическата поща. Кажи някоя добра дума на Роже за нас и нашите визи. Често мисля за теб, когато съм на работа. Не оставяй Роже да те тормози, не забравяй — той има нужда от теб, а не ти от него.
	С много любов и до следващия път,
@	Пол
	П.П.
	Снощи сънувах, че те гледам на сцената тук, в Париж, в една много разгорещена версия на „Сън в лятна нощ“, в която ти играеше ангел. Дали това не говори нещо за актьорската ти кариера? Или за това колко много ми липсваш? Моите сънища винаги се сбъдват.
C$
	Пол беше стигнал до дома, въпреки немските подводници. Е, поне е в безопасност.
	За човек, който толкова държи на одобрението на другите, Пол не беше никак многословен, но пак по-добре от нищо. Нова пиеса? Може би нещата във Франция ще минат безболезнено. Може би продуцентите там бяха по-наясно със ситуацията, отколкото бяхме ние тук, на половин свят разстояние. А и този сън! Явно наистина му липсвах.
	Намерих един стар брой на _Le Petit Parisien_, от 23 април, един от многото френски вестници, с които Роже успяваше да се сдобие чрез дипломатическата поща, не много актуален, но все пак ценен. На първа страница се мъдреше заглавието: „Райхът стигна Скандинавския полуостров! Британските войски се бият по суша и по море. Значителни военни успехи в Норвегия въпреки трудностите“. Тези добри новини поне малко ме разведриха. Съединените щати може би все пак ще продължат да се въздържат от включване в конфликта, но британците държаха здраво фронта, въпреки ужасяващите бомбардировки на Ауфтвафе. Може би Франция все пак щеше да се размине с Хитлер.
	Прегледах и притурката за театрите. Дали пишеше нещо за новото начинание на Пол? Нямаше нищо за Шекспир, но намерих реклама на магазина на Рина — обикновено черно-бяло каре, оградено с наниз от перли: _Les Jolies Choses. Lingerie et sous-vetements pour la femme de discernement_. „Бельо и аксесоари за жената с вкус“ Нима?
	Роже се появи на вратата ми, папийонката му беше накривена, а на ризата му се ширеше петно от кафе, което по-скоро приличаше на един от онези тестове на Роршах*.
	[* Метод за психологическо оценяване, при който се записва и анализира възприятието на субекта на поредица от мастилени петна, създаден от швейцарския психолог Херман Роршах.]
	— Имам лоши новини, Керълайн, Хитлер току-що е нападнал Франция, Люксембург, Холандия и Белгия едновременно. Току-що го обявиха по новините. Опасявам се, че играта ще загрубее.
	Спуснах се след него и дълго го гледах как крачи из кабинета си.
	— Господи, Роже, обади ли се в Париж?
	Осовият вентилатор на прозореца охлаждаше ту едната част на помещението, ту другата. Някой беше завързал на него червена панделка и тя се ветрееше като малко нацистко знаме.
	— Телефонните линии са прекъснати. Не можем да направим нищо, освен да чакаме.
	Никога преди не бях виждала Роже уплашен.
	— А линията „Мажино“?
	— Явно Хитлер я е заобиколил, минал е над нея, под нея, знам ли? Прекосил е Белгия и е навлязъл, без да срещне съпротива.
	— Рузвелт какво смята да предприеме?
	— Най-вероятно нищо. Няма друг избор, освен да признае правителството на Франция, каквото и да е то.
	Пия се приближи и застана на вратата, слушалките за морзовите съобщения бяха на врата й.
	— Опитвам се да се свържа с баща си в Париж, но не успявам. Трябва да се върна у дома.
	— Точно сега никъде не можеш да отидеш, Пия — отвърна Роже.
	— Не мога да остана тук.
	— Стига, Пия, не се чуваш какви ги говориш — намесих се аз. — Не можеш просто така да тръгнеш.
	Пия стоеше на вратата, с ръце безжизнено отпуснати до тялото си, цялата се тресеше от мощно хлипане. Прегърнах я.
	— Всичко ще бъде наред, мила.
	За моя най-голяма изненада, тя също ме прегърна.


	На 14 юни германците превзеха Париж и осем дни по-късно Франция се предаде.
	Двете с Пия стояхме в кабинета на Роже и слушахме по радиото как нацистките войски маршируваха край Триумфалната арка. Франция беше разделена на две зони: Северната, окупирана от войските на Вермахта, така наречената _Zone Ocupée_, и уж Свободната зона на юг. Маршал Филип Петен застана начело на новата Френска република, наричана Вишистка Франция, в южната, неокупираната зона, която много хора смятаха за марионетна държава на нацистите.
	— Какво ще стане с нашето Консулство? — попита Пия.
	— Не зная — отвърна Роже. — Засега ще кротуваме. Ще правим каквото можем за нашите хора тук. С никого не мога да се свържа.
	— Британците не могат ли да помогнат?
	— Вече помогнаха — отвърна Роже. — Току-що ни снабдиха с доклади за дейността немските пикиращи бомбардировачи над Ламанша.
	Имахме късмет, че Роже беше доста близък с, както ги наричаше Пия, „английските колеги шпиони“, съседите ни в международното и британското крило на Рокфелер Сентър, които проявяваха особена щедрост по отношение на класифицираната си информация.
	Звънна личният телефон на Роже, Пия вдигна слушалката.
	— Кабинетът на Роже Фортие. О, да. Да, тя е тук. Останете на линията. — Пия ми подаде слушалката. — Пол е.
	— Но как се е свързал? — попита Роже.
	Грабнах слушалката.
	— Пол, ти ли си? — едва дишах.
	— Имам само минутка — чух гласа на Пол.
	— Пол?
	Гласът му звучеше толкова ясно, като че беше в съседната стая. Притиснах с пръст свободното си ухо. Дали наистина беше той?
	— Керълайн, мила, толкова е хубаво да чуя гласа ти.
	— Господи, Пол. Току-що чухме. Как успя да се свържеш?
	— Моят приятел в Консулството тук ми позволи да телефонирам. Не можеш да си представиш каква лудница е тук сега. Хитлер може да нахълта всеки момент.
	— Мога да помоля Роже да ускори нещата с визите.
	— Не знам, Керълайн, цялата държава е на практика затворена.
	— Какво друго ти е нужно?
	— Трябва да бързам. Само те… — Линията изпращя няколко пъти. — Керълайн, там ли си?
	— Тук съм, Пол.
	— Керълайн?
	— Пол, не ме оставяй…
	Линията замря. Известно време слушах пиукането на телефона, а после поставих слушалката на вилката. Всички стояхме и чакахме телефонът да звънне отново. Роже и Пия бяха впили погледи в мен, с ръце на кръста. И преди съм виждала тези погледи. Съжаление. Както когато татко умря.
	— Ако се обади пак, ще те свържа — каза Пия.
	Тръгнах към кабинета си, сподиряше ме ужасяващото чувство, че това е бил последният ми разговор с Пол.


>>	11
>>	Каша

	_1940-1941 година_
	Преди да успея дори да възразя на Зузана, някой изтръгна вратата на будката за билети от пантите й и трима есесовци с черни ризи я прескочиха и нахлуха в кабината. Единият сграбчи Петрик и го вдигна от пода, другият ме хвана за ръце и ме извлече навън, а монетите от касата се разхвърчаха навсякъде.
	— Ние само наминахме — каза Петрик. — Това е приятелката ми, станало е някакво недоразумение!
	„Приятелката ми“ ли? Есесовците не отговориха, само продължиха да ни дърпат. Огледах се из тълпата за майка. Къде изчезна?
	— Моля ви, имам пари — каза Петрик.
	Есесовецът го удари с палката си по бузата.
	_О, Петрик! Красивото му лице!_
	Войниците ни повлякоха покрай опашката, а хората само ни проследиха с поглед и нещо зашушукаха. Обърнах се и видях есесовеца, който ме беше проследил. Той вървеше след нас, сграбчил Зузана с едната си ръка, а с другата — Луиза.
	Майка разбута чакащите за билети германци и се втурна след нас. Изражението на лицето й ме плашеше не по-малко от всичко останало. Само веднъж бях виждала такъв поглед: в очите на един кон, ударен от каруца, подивял от страх, който умираше насред улицата. Майка стискаше кошничката с моя сандвич до гърдите си.
	— Майко, върви си у дома — извиках аз.
	— Не. Моля ви. Задържате не когото трябва — каза тя на есесовците.
	— Kriminelle* — обади се някаква жена от опашката.
	[* Престъпници (нем.).]
	— Но те нищо, наистина нищо не са направили. — Майка се беше обърнала към тълпата, очите й, обезумели като на онзи кон, още малко и щяха да изскочат от орбитите си. — Това е дъщеря ми, аз съм медицинска сестра в клиниката.
	Продължи да обяснява на хората на опашката, но после се отказа и тръгна на бегом след нас, молеше се на мъжете да ни пуснат, докато накрая един от тях каза:
	— Е, щом толкова иска да е с тях, да вземем и нея.
	Сграбчи майка, изтръгна обяда ми от ръцете й и го хвърли на една от германките на опашката.
	— А сега кой ще ни продаде билети? — провикна се една _Fräulein_ към войниците.
	— Че на кого му трябват билети? — отвърна той. — Днес киното е без пари.
	Германците се подвоумиха, постояха, заковани на местата си, известно време, доста объркани, а есесовците ни измъкнаха навън в тъмнината, а тромпетите от „Песента на Хорст Весел“ пронизваха нощния въздух.


	В замъка на Люблин разделиха мъжете от жените, а на другия ден натовариха някои от нас на камион и ни отведоха на гарата. Много от хората бутаха пари и писма в ръцете на есесовците. И майка подаде писмо на един от тях.
	— Моля ви, аз съм германка. Можете ли да предадете това на обершарфюрер Ленарт Флайшер?
	Даде на мъжа някакви пари, а той набута и тях, и писмото в джоба си, без дори да ги погледне.
	Те нямаха време за такива неща, само ни бутаха да вървим. Значи, фамилията на Ленарт Смелия беше Флайшер. Това значеше „касапин“. Е, прилягаше му.
	Набутаха майка, Зузана, Луиза и мен, и още поне стотина жени в някакъв вагон и залостиха вратата. Вагонът някога е бил ресторант, но сега масите и столовете бяха махнати, прозорците — препречени с метални решетки, а в ъгъла имаше една кофа, оставена за санитарните ни нужди.
	Разпознах някои от момичетата от бившия ми девически херцерски отряд, между които Янина Грабовска, но тя беше доста замаяна. Дали са я арестували в квартирата на улица „Липова“? Сърцето ми се сви, когато видях и пани Микелска в групата, с детето на ръце. Арестували ги, когато от Гестапо хванали господин Микелски да разнася нелегална преса. Детенцето им беше вече почти на две години и носеше много подходящото име Ягода, наистина приличаше на русичка ягодка.
	След няколко часа спряхме във Варшава, но много скоро влакът отново тръгна и набра скорост. Никоя от нас в този вагон не заплака. През повечето време изобщо не говорехме, достатъчно тежко понасяхме срама, че сме там.
	Когато започна да се свечерява, си проправих път до прозореца и се загледах навън през решетките, минавахме през огрени от луната поля и гъсти тъмни гори. Нещо много ме притесняваше в тези дървета, толкова близко бяха едно до друго.
	Докато пани Микелска спеше, ние с Луиза се сменяхме да гушкаме Ягода. Тя беше доста дребна за възрастта си и беше облечена само с тънка памучна пижама, затова трябваше да я топлим, като я притискахме към телата си, но въпреки че тази задача ни разсейваше, Луиза не след дълго изпадна в истерия.
	— Какво ще прави майка ми без мен? Винаги й помагам да пече хляб.
	— Не се тревожи, скоро ще се прибереш у дома, всичко това е временно.
	— Ами Петрик? — продължи Луиза. — Дали и той е на този влак?
	Влакът изви рязко надясно и кофата с екскрементите се разля върху две жени, които седяха на пода, те подскочиха и се разпищяха.
	— Откъде да знам? Не говори толкова високо, хората спят.
	— Дали ще ни позволят да пишем писма?
	— Разбира се, Луиза. Сигурно ще ни пратят някъде да работим, да берем цвекло или нещо подобно.
	— Дали ще ни заключат? — не спираше да пита Луиза.
	— Не знам, Лу, но няма да е толкова страшно, ще видиш.
	Пани Микелска дойде да вземе детето, а влакът се залюля като някаква зловеща люлка и приспа повечето ни спътнички. Луиза се облегна на мен до прозореца, а майка и Зузана спяха на пода в ъгъла. Двете изглеждаха толкова красиви, заспали, сгушени една в друга, Зузана беше се облегнала на рамото на майка като бебе, свила дългите си крака под себе си.
	После Луиза и Зузана размениха местата си и Луиза най-сетне заспа, докато влакът бързо ни носеше към Германия, а моите демони се бяха събрали да ме навестят. Как можах? Заради мен арестуваха всички ни. Едно е да пострадам само аз заради собствената си глупост, друго е да завлека всички, които обичам, с мен. Защо изобщо отидох в киното? Пак не бях обмислила добре и съсипах всички ни. Дали щяха да ни съдят? Сигурно скоро щяха да пуснат останалите, като разберат, че за нищо не са виновни. Сигурно щяха да задържат само мен.
	А Петрик? Дали вече са го разстреляли? Разстрелите извършваха в замъка — всички знаехме за това. Разтреперих се цялата. А къде ли беше татко? Ако изобщо имаше някаква надежда за нас, трябваше веднага да се махнем от този влак. Пресегнах се към прозореца и разкопчах пердето. Беше нощ, но ясно се виждаха очертанията на смърчовете, колкото по` на запад отивахме, толкова по-студен ставаше въздухът.
	— Време е вече да поспиш — каза Зузана.
	— Трябва да се махнем от тук.
	— Каша, опомни се.
	— Не мога повече тук — казах, обземаше ме панически страх. — Защо не мога да дишам?
	Нещо притискаше гърлото ми, стискаше ме.
	— Престани, Каша — каза Зузана. — Ще изплашиш Луиза. И бездруго вече е доста зле.
	Превих се одве.
	— Умирам.
	Зузана хвана китката ми, обърна я, постави пръстите си на вената ми.
	— Пулсът ти е много ускорен. Имаш пристъп на паника. Дишай. Вдишай дълбоко, издишай издълбоко.
	Напълних дробовете си доколкото можех.
	— Погледни ме, Каша. Вдишай пак. Не спирай. Може да продължи още десетина минути.
	Голямо предимство беше да имаш сестра, която знае всичко за медицината. Пристъпът ми наистина отшумя след почти точно десет минути.
	Няколко часа по-късно минахме край Познан и след това завихме на северозапад. На утринната светлина виждахме листата на дърветата, които, колкото повече се отдалечавахме, ставаха все по-яркочервени. Дремех, опряла буза на железните решетки, и се събудих чак когато влакът намали.
	Луиза и другите дойдоха и застанаха до мен при прозореца.
	— Какво става? — попита Луиза.
	Свирката изпищя, високо и продължително и влакът се плъзна между пероните на някаква гара.
	Майка се промуши между жените и застана при прозореца до мен.
	— Какво виждаш? — попита ме тя.
	Хванах ръката й.
	— Има табела: „Фюрстенберг-Мекленбург“.
	На перона имаше жени — руси, огромни, с черни наметала с качулки върху сивите униформи. Една от тях хвърли цигарата си и я смачка с ботуша си. Някои държаха до себе си тъмни елзаски овчарки. Кучетата не се изненадаха от пристигането ни, защото следяха движението на вагоните, като че чакаха стопанина си. Дали са правили това и преди?
	— Германия — каза някаква жена зад мен, беше проточила врат, за да вижда.
	Луиза изпищя. Свирката на влака прогърмя втори път и дъхът ми отново започна да ме предава. Майка стисна ръката ми по-силно и каза:
	— Това сигурно е трудов лагер.
	— Виждам камбанария на църква — съобщих аз.
	Незнайно защо мисълта за германци, които седят в църквата в неделя и пеят химни, ми се стори успокоителна.
	— Хора, които имат страх от Бога — каза някой.
	— Фюрстенберг — чу се гласът на пани Микелска, — знам го. Това е курортен град!
	— Ако работим усърдно, нищо лошо няма да ни се случи — каза майка.
	Стиснах металните решетки, за да се задържа на крака, докато влакът се клатушкаше от намаляването на скоростта и накрая спря.
	— Поне знаят десетте божи заповеди — казах.
	Никоя от нас нямаше ни най-малка представа колко много грешахме в онази сутрин, когато слязохме от влака и се спуснахме право в ада.


>>	12
>>	Керълайн

	_1941 година_
	С настъпването на пролетта положението във Франция ставаше още по-отчайващо. Всяка сутрин до десет часа приемната на Консулството вече се пукаше по шевовете от хора, а моят график беше отдавна запълнен. Нацистите, които тъпчеха надлъж и нашир из Париж, бяха докарали французите, останали в Ню Йорк, до самото дъно на отчаянието, а често и до тежки финансови затруднения, които ние не можехме дори да облекчим. Тъй като имах строга забрана от Роже да помагам с лични средства, не можех да предложа много повече от някой шоколадов бонбон и рамо, на което да поплачат.
	Една сутрин сложих на бюрото си една от кутиите за обувки на Бети и се заех да подготвям колет с помощи за сираци. От Пол нямаше никакви новини. За да прогоня черните мисли, постоянно се опитвах да си намирам занимание — без значение какво — само и само да потуша онази болка в гърдите си.
	— Днес програмата ти е пълна — каза Пия и стовари на бюрото ми купчина папки. — С предимство, разбира се, са твоите височайши приятелки, които не признават „не“ за отговор.
	— Това описание не е много конкретно, Пия.
	— Не знам. Прис… нещо си и майка й.
	Оказа се, че е Присила Хъф, дългокраката блондинка от випуска след моя в „Чапин“. Беше безупречна, както винаги, в син костюм на „Менбоше“, но необичайно приветлива. Майка й, Електра Хъф, нейно почти идентично копие, но не толкова фина, я следваше по петите. Влезе и тя и затвори вратата след себе си.
	— Какъв елегантен малък кабинет си имаш, Керълайн, мила — започна госпожа Хъф.
	— Бих искала да осиновя дете от Франция, Керълайн — обяви Присила, като че си поръчваше шатобриан в клуб „Сторк“. — Дори близнаци бих взела.
	— Има списък на чакащи за няколкото деца за осиновяване, Присила, но Пия може да ти помогне с документацията. Ще трябва само подпис от съпруга ти.
	— Как е Роже Фортие? — попита госпожа Хъф. — Такъв прекрасен мъж е този твой началник.
	— Е, точно това е проблемът, Керълайн — додаде Присила, — не съм омъжена.
	— _Все още_, мила, все още — обади се госпожа Хъф, която вече разглеждаше снимките в сребристи рамки над камината. — Имаш две предложения и господата търпеливо чакат отговор.
	Поставих чифт нови бежови чорапи в кутията. Две предложения? Тя какво? Да не би да е два акра парцел в Палм Бийч, ограден с жив плет?
	— За осиновяване са нужни двама родители, Присила.
	— Френският на майка е превъзходен, а и моят е _plus que bien_*.
	[* Повече от добър (фр.).]
	Присила безспорно нямаше проблеми с изискването за владеене на езика. Всяка година ме водеше по точки на състезанието за съчинение. Нищо нередно нямаше в това, че техният готвач по Коледа винаги приготвяше префърцунен _Bûshe de Noël_* за целия клас, не ме дразнеше кой знае колко, само дето единственият съдник — учителката по френски, госпожица Беньоан — имаше пословична слабост към сладките неща. Защо ли толкова силно ми се прииска да запаля цигара?
	[* Френски коледен сладкиш.]
	— Разбирам, Присила, но не аз измислям правилата. Тези деца са преживели невероятни трагедии, както можеш да си представиш. Дори когато родителите са двама, може да се окажат в много тежко положение.
	— Е, какво? Изпращаш им разни дреболии, а отказваш да ги дариш с чудесен дом? Бих могла да осигуря на някое дете най-доброто.
	Сигурно. Докато не се появи следващата лъскава играчка.
	— Извини ме, Присила, имам още няколко ангажимента до обед — казах и отидох до картотеката.
	— Носи се слух, Керълайн, че самата ти се каниш да осиновиш дете — каза Присила.
	— Какви ли не слухове се носят напоследък.
	— Явно за някои заобикалянето на правилата не е невъзможно — обади се небрежно госпожа Хъф, докато нагласяше ръкавицата си.	
	— Загубих баща си, когато бях на единайсет, госпожо Хъф. Ужасно е да растеш без баща и не бих причинила това на никое дете.
	— Нима е по-ужасно от това изобщо да нямаш родители? — настояваше Присила.
	Затворих чекмеджето на картотеката.
	— Този разговор, опасявам се, е безсмислен. Просто няма много френски деца за осиновяване.
	Присила се нацупи, а аз едва се сдържах да не я удуша.
	— Мислех, че всеки ден пристигат кораби със сираци.
	— Не, всъщност това става много рядко. Особено след случая с „Град Бенарес“…
	— Кой _град_? — попита Присила.
	Госпожа Хъф се пресегна и взе чантата си.
	— Е, ако ти трябват пари… чух, че с майка ти сте прекратили членството си в клуб „Медоу“.
	Седнах зад бюрото си.
	— Госпожо Хъф, с майка продадохме имота в Саутхамптън и сега отсядаме в лятната ни къща в Кънектикът. Членството в клуба изобщо не ни е нужно. Виж, Присила, не можеш ей така да си купиш дете. Ако четеше вестници от време на време, щеше да знаеш, че „Град Бенарес“ е британски пасажерски кораб със сто английски деца на борда, които родителите им са изпратили в Канада, за да ги спасят от бомбардировките в Лондон. _En route_* от Ливърпул към Халифакс, Нова Скотия…
	[* По пътя (фр.).]
	Госпожа Хъф опря двете си ръце на бюрото ми и се наведе към мен.
	— Трябва ни _френско_ дете, Керълайн.
	— На четвъртия ден от пътуването децата, на възраст между четири и петнайсет години, са били по пижами, готови за лягане…
	Усетих, че очите ми се пълнят със сълзи.
	Присила скръсти ръце на гърдите си.
	— И това какво общо има с осиновяването на френско…
	— Немска подводница е потопила кораба, Присила. Седемдесет и седем от стоте деца са се удавили. Заради този инцидент всички програми за евакуиране на деца са прекратени за момента. Така че ужасно съжалявам, мили дами, но днес не можете да си купите сираче. А сега се налага да ви помоля да напуснете моментално. Ако случайно не сте забелязали, приемната се пука по шевовете и съм ужасно заета.
	Присила огледа ръбовете на чорапите си.
	— Не е нужно да се заяждаш, Керълайн. Просто се опитваме да помогнем.
	В този момент, като по поръчка, Пия почука, влезе и изпрати госпожа и госпожица Хъф точно навреме, та да се разминат с Роже, който застана на вратата на кабинета ми.
	— Вярвам, ще се зарадваш на новината, че съм издействал да се разшири обхватът на достъпа ти до секретна информация, Керълайн.
	Отворих чекмеджето на бюрото си и подредих в редички новата партида шоколади „Хърши“, надявах се Роже да не забележи как треперят ръцете ми.
	— Каквото и да означава това…
	— От известно време знаем, че има транзитни лагери в териториите на Свободната зона. Там постоянно водят чужденци. Основно евреи, но не само. Вече се появиха и доклади, че затворниците се транспортират до лагери в Полша и в други държави. Чудех се дали можеш да поемеш този ресор.
	Извих глава, за да видя лицето на Роже.
	— Моля? Кой ресор?
	— Трябва да разберем къде точно отиват, кои са, колко са и за какво са арестувани. Вече ми омръзна да обяснявам на хората, че не знам какво се е случило със семействата им.
	— Разбира се, Роже, ще се заема.
	Щях да имам достъп до класифицирана информация, та това е като място на първия ред в арената на европейските събития. Вече нямаше да се налага да чакам „Ню Йорк Таймс“, за да се добера до някакви новини. А може да излезе и доклад, от който да разбера нещо за Пол.
	— Не ми е лесно да те карам да се занимаваш с това, без да мога да ти предложа заплащане.
	— Не се тревожи за това, Роже, с майка се справяме.
	В интерес на истината, татко се беше погрижил да нямаме затруднения, но все пак трябваше да внимаваме с разходите. Имахме доходи, макар и незначителни, както и някои ценни активи, които можехме да продадем. А и среброто на майка беше все още непокътнато.
	Когато в този ден затворихме за обяд, изтичах до „Librairie de France“*, на крачка зад „Чанъл Гардънс“, и взех всички атласи, с които разполагаха, върнах се в кабинета си, а там ме чакаше цял един нов свят от класифицирана информация. Снимки от британското разузнаване. Секретни документи. Пия стоварваше нови и нови папки на бюрото ми, а аз се потопих в изследване на лагерите. Транзитни лагери в неокупираната зона. _Gurs. Le Vernet. Argelés-sur-Mer. Agde. Des Milles._ Снимките на разузнаването бяха потресаващи, детайлни, воайорски, та се чувствах така, сякаш надничам в нечий заден двор.
	[* „Френска библиотека“, книжарница в приземния етаж на „Рокфелер Плаза“, специализирана в разпространението на френска литература, съществувала от 1935 до 2009 г.]
	Разпределих документите за лагерите в папки и скоро се оказа, че обектите, от които се интересувах, можеше да се класифицират и по други признаци.
	Имаше и концентрационни лагери.
	Залепих на стената в кабинета си карта и я набодох цялата карфици с червени главички на местата, за които получавахме доклади, че има лагери. Роже ми даваше списъците, а аз проследявах информацията. Не след дълго по териториите на Австрия, Полша и Франция имаше толкова топлийки с червени главички, че целите държави изглеждаха като покосени от скарлатина.
	Минаха месеци, без да получа каквато и да е вест от Пол. Немците газеха с острите си грайфери навсякъде из Франция и беше страшно трудно да не си представям най-лошото. Роже ми предаваше сводките с новините от чужбина. Отначало французите бяха приели стратегия на изчакване спрямо германците. И тъй като нацистите си бяха присвоили най-хубавите маси в ресторантите, парижаните се стараеха доколкото могат да не ги забелязват. В крайна сметка това не беше първата окупация на Париж. Явно се надяваха всичко просто да отмине.
	Но тъй като нацистите никак не умееха да разчитат намеци, започнаха да реквизират колбасарниците и винарните, дори разгласяваха, че смятат да пренесат модната индустрия на Париж в Хамбург. След всичко това и особено след като започнаха арестите на френски граждани без предупреждение, при нас се появиха доклади, че на различни места из Париж започват да се формират малки групички на съпротивително движение, които разпространяваха листовки с антигермански лозунги и поставяха основите на ефективна разузнавателна мрежа. Не мина и седмица, откакто получихме първия такъв доклад, и от цяла Франция заваляха подобни сведения за нелегални групички на Съпротивата.


	Не спирах работата си за сираците, за да не си оставям свободно време, а майка помагаше неуморно за каузата. Една вечер, докато търсех дрехи, които да можем да разшием и да превърнем в детски облекла за сираците, измъкнах всичко от гардеробите в стаята за гости, а майка се зае да съшива малкото прилични парчета плат, които ни бяха останали.
	Стаята за гости беше интересна комбинация от вкусовете на майка и татко, защото отначало тя беше негов кабинет и оттогава беше останал мъжкият дух — с тези тапети на райета и огромното старинно писалище — но след това майка я превърна в стая за шиене и останките от нейните проекти постепенно окупираха цялото пространство: отвсякъде се подаваха или се търкаляха кройки за рокли на фина кафява хартия и шивашки манекени с различни размери, за различни модели. За мое съжаление, с течение на годините обиколките на талиите все повече се отдалечаваха от типа „оса“.
	Измъкнах торбите със стари дрехи, които майка така ревниво пазеше, извадих и плетените зимни облекла и се разтършувах за меки и хубави платове. Шиенето никога не ме е привличало особено, и това никак не е зле, защото шиенето съсипва стойката, но майка се справяше отлично. Тя седеше на шевната си машина, привела глава над стария черен „Сингер“, под лампата, която очертаваше светъл ореол и правеше косата й искрящо бяла. Когато почина татко, тъмнозлатистата й коса за много кратко време доби цвета на сол. Тя я подстрига късо, започна да носи основно дрехи за езда и заряза ружа. Винаги е обичала конете си и много по-добре се справяше с чесалото, отколкото със сребърния гребен, но все пак беше тъжна гледка: такава красива жена да се изоставя така.
	Работехме и слушахме новините за войната по радиото.
C>
	Деветнайсети април 1941 година. Докато Белфаст в Северна Ирландия вече се съвзема след пагубните набези на Ауфтвафе, Лондон претърпя една от най-тежките бомбардировки от началото на войната. По време на нахлуването на германските войски в Гърция гръцкият министър-председател Александрос Коризис сложи край на живота си, а британците се изтеглят оттам.
C$
	— О, моля те, Керълайн, угаси го. Толкова малко обнадеждаващи новини съобщават.
	— Поне спряхме да се правим, че не забелязваме войната.
	Макар официално все още да се водеха неутрална държава, Съединените щати най-сетне пуснаха патрулиращи кораби в Северния Атлантически океан.
	— Като си представя само, че Хитлер подскача по останките от Партенона — въздъхна майка. — Докъде ли ще стигне всичко това?
	Пуснах шивашкия резец в детската плажна кофичка, в която майка държеше карфиците и ножиците си, но вместо да издрънчи на металното дъно, резецът падна в нещо, което изхрущя. Нима на дъното още имаше пясък от плажа край семейната вила на майка в Саутхамптън, „Джин Лейн“? Какъв прекрасен плаж. Пред очите си все още виждах майка и татко там — тя с черен бански костюм, а той със сако и вратовръзка, бори се с вестника си, който плющи в ръцете му, развян от вятъра, а соленият въздух гъделичка дробовете ми. Вечер, в светлосенките на голямата гостна, аз се преструвах, че чета, опряла едната си страна на хладната ленена тапицерия на дивана, а всъщност ги гледах как играят „Джин руми“ и който загуби — пийва.
	— Майко, да отидем в Саутхамптън. Смяната на обстановката ще ни се отрази добре.
	Вече бяхме продали „Джин Лейн“, но Бетини все още имаха къща там.
	— О, не, сега е пълно с нюйоркчани.
	— Майко, ти си нюйоркчанка.
	— Да не се караме, скъпа.
	Тя всячески отбягваше плажа. Явно и при нея беше свързан със спомените за татко.
	— Така или иначе, сега, изглежда, никъде не можем да тръгнем. Когато започне да се застудява, сиропиталищата ще имат нужда от топли дрехи.
	— Все още ли успяваш да пускаш кутиите с помощи по пощата?
	— Германците всъщност се радват на колети с помощи за сираците, дори за затворниците в транзитните лагери, за тях това е един разход по-малко.
	— _Boche_ все пак можели да бъдат мили.
	Майка наричаше германците с френската дума _Boche_, която значеше „дървени глави“, и това беше нейната малка лична съпротива.
	Обърнах се към леглото и грабнах няколко от татковите вълнени палта. Майка дръпна ръкава на едното към себе си.
	— Тези можем да ги нарежем…
	— Нищо от татковите дрехи няма да режем, майко. Освен това, трябват ни материи, които децата да могат да обличат на голо.
	Отнесох палтата далече от нея.
	— Минаха повече от двайсет години, откакто той почина, Керълайн. Камилската вълна е истинско лакомство за молците.
	— Всъщност отдавна преправям и износвам татковите палта.
	С малко корекции неговите палта ми стояха много добре. Освен това бяха шити от първокачествен двупластов кашмир, ламска вълна или габардин, а всяко от кожените им копчета беше произведение на изкуството. Джобовете бяха от толкова плътен сатен, че като си пъхнех ръката вътре, все едно я потапях във вода. Пък и като носех палтата му, имах чувството, че част от него е винаги до мен. Понякога, когато стоях на някой ъгъл и чаках светофара, бърках в джобовете и намирах тютюн от пура, набит дълбоко в шевовете, или любимите му ментови бонбони в бял станиол, скътани във вътрешните джобове.
	— Не можеш вечно да пазиш всички негови неща, Керълайн.
	— Така пестим пари, майко.
	— Все още не сме се наредили на опашката за милостиня. Говориш така, сякаш трябва да се завържем една за друга и да запеем „По-близо съм до тебе, Господи“. Винаги сме се оправяли някак.
	— Може би трябва да намалим разходите за прислугата.
	След като почина татко, майка започна да прибира гърла за хранене така, както повечето хора колекционират лъжички или китайски порцелан. Нерядко се случваше да се прибера и да заваря някоя нещастна душа, измъкната от клошарската си бърлога, да се шири в стаята за гости, излегната на дивана, под завивка с гъши пух и да чете „Гроздовете на гнева“ с чаша шери в ръка.
	— О, скъпа, къщата ни не е пълна с лакеи в ливреи. Ако намекваш за Серж, той е част от семейството. Освен това е най-добрият готвач, специалист по френската кухня, в града и не е пияница като повечето.
	— А господин Гарднър?
	Този въпрос не се нуждаеше от отговор. Градинарят ни, който — колкото и да е странно — се казваше Гарднър*, също на практика беше част от семейството. Имаше мили очи, а кожата му беше тъмна и гладка като обвивката на див кестен. Не ни е напускал, откакто направихме градината в Бетлехем, малко преди смъртта на татко. Носеха се слухове, че неговите хора са дошли в Кънектикът от Северна Каролина с нелегалната железница и са се укривали в едно от убежищата в стария хан „Бърд“, който е бил точно срещу имението ни „Хей“. Освен че безспорно беше гений в отглеждането на старинни рози, господин Гарднър би влязъл в огъня за майка, както всъщност и тя за него. Той щеше да остане с нас завинаги.
	[* На английски — „градинар“.]
	— А и няколко домашни помощнички няма да ни разорят — добави майка. — Щом толкова си се загрижила за всеки грош, направи така, че Консулството да плаща пощенските разходи за помощите за сираци.
	— Роже плаща половината, но този път няма кой знае колко вещи за пращане.
	— Защо да не организираме благотворително представление? Не е изключено връщането на сцената да ти хареса, скъпа, а освен това все още пазим всичките ти костюми.
	Ами, разбира се! Костюмите! Топове плат, които гниеха в един сандък и вече за нищо не се ползваха, а и бяха идеални за всякакви детски облекла.
	— Майко, ти си гениална!
	Изтичах до спалнята си и измъкнах сандъка от гардероба. Все още стояха лепенките от всички градове, където съм играла. Бостън. Чикаго. Детройт. Питсбърг. Издърпах го до стаята за гости. Задъхах се. Май трябваше да спра да си крада от цигарите на Пия.
	Когато ме видя, майка се изправи на столчето си.
	— О, не, не, Керълайн, недей! Не го прави.
	Вдигнах капака и отвътре се разнесе омайващ дъх на кедър, стара коприна и сценичен грим.
	— Великолепни са, майко.
	— Но, скъпа, не бива така.
	Бяхме насъбрали реквизит и костюми от къде ли не — от тук копринен корсаж от деветнайсети век, от там костено ветрило „Тифани“, но повечето костюми, които съм носила на сцената, ги беше шила майка, от „Дванайсета нощ“ в „Чапин“ до „Кралица Виктория“ на Бродуей. Невинаги ни позволяваха да си запазваме костюмите, но майка често шиеше резервни за постановките на Бродуей. Използваше най-плътното кадифе, най-богатите, най-живи коприни и най-меките памучни платове. На всеки костюм пришиваше седефени копчета, които правеше от мидени черупки от плажа в Саутхамптън. А когато майка зашиеше копче, то оставаше завинаги.
	— „Венецианският търговец“ — обявих тържествено аз и извадих синкаволилаво кадифено сако и панталон, с подплата от сатен в охра. — Оттук само имаме две бебешки блузки. Какво можем да направим от подплатата?
	Майка посърна.
	— Ританки, предполагам.
	— Гениално, майко!
	Измъкнах рокля от кораловорозов сатен, корсажът й беше обшит със ситни перли. „Дванайсета нощ.“
	— Не изпитваш ли поне малко носталгия?
	— Никаква, майко, и ако продължаваш да упорстваш, сама ще ги нарежа.
	Тя дръпна роклята от ръцете ми.
	— И дума да не става, Керълайн!
	Извадих още една кадифена рокля с цвят на амонтилядо, бяла пелерина от изкуствен хермелин и роба от алена коприна.
	— „Добрият край оправя всичко“ — казах и вдигнах роклята високо. Талията ми наистина ли е била толкова тънка? — От робата можем да направим шест нощници, а от роклята — два жакета. С кожата ще поръбим ръкавиците.
	Работихме до късно през нощта. Аз порех шевовете и режех, назъбената ми ножица хапеше сатенените и кадифените тоалети.
	— Има ли някакви новини за твоя приятел Пол?
	— Нито дума. В Консулството вече дори не получаваме френски вестници.
	Въпреки че майка не се интересуваше от подробности за отношенията ми с Пол, явно усещаше колко важен бе станал той за мен. А и предвид развитието на ситуацията във Франция, се беше притеснила за него почти колкото и аз.
	— Жена му има магазин за дрехи, така ли?
	— Магазин за бельо всъщност. _Le Jolie Choses_.
	— Бельо ли? — учуди се майка, като че ли бях казала, че Рина жонглира с огньове.
	— Да, майко, сутиени и…
	— Керълайн, знам какво значи думата „бельо“.
	— Не ставай моралистка, майко, моля те.
	— Е, дори и да излезе цял-целеничък от тази война, от мъжете може всичко да се очаква…
	— Майко, просто искам да чуя, че е добре.
	— Ще видиш, тази война ще отмине и той ще почука на вратата ти. Германците сигурно го държат на специално място. Той все пак е известен, нали?
	За това не бях помислила. Дали нацистите щяха да се отнасят с Пол по-различно, защото е известна личност.
	До сутринта бяхме затрупали леглото в стаята за гости с чудесни детски дрешки. Меки палта и панталонки. Блузки и шапки.
	Замъкнах всичко в кабинета си и го оставих на бюрото на Пия, макар че нея никаква я нямаше.


	Няколко седмици по-късно в кабинета ми се бяха настанили като на къмпинг три поколения от семейство Льо Бланк и се редуваха да се мият в дамската тоалетна на Консулството, когато Роже отвори вратата на кабинета ми с трясък и за малко да влети вътре, но се задържа на касата на вратата. Лицето му имаше същия цвят като пепелявата му риза. Стомахът ми се сви. Тази физиономия издаваше, че носи лоши новини. Сключени вежди. Устните, свити и опънати. Ако не затвори вратата, няма страшно.
	Прокара пръсти през косата си.
	— Керълайн…
	— Просто ми кажи, Роже.
	— Имам новини.
	Олюлях се и се опрях на дървената картотека.
	— Кажи какво става.
	— Опасявам се, че са лоши, Керълайн.
	— Трябва ли да седна?
	— Предполагам, да — каза Роже и затвори вратата зад гърба си.


>>	13
>>	Каша

	_1941 година_
	Вратите на вагона се отвориха, но ние стояхме вътре като вкаменени.
	— _Вън! Вън!_ — крещяха надзирателките на перона.
	Започнаха да ни ръгат и бият с пръчки и кожени палки. Ако не са ви удряли с кожена палка, нямате представа как ужасно жили. Мен никога с нищо не ме бяха били и това беше ужасен шок, но най-страшни бяха кучетата, които оголваха зъби и лаеха, и бяха толкова близо, че усещах топлия им дъх по кожата си.
	— Воните като свине — каза една от пазачките. — Поляци. Как иначе? Целите са в лайна.
	Това ме вбеси ужасно, та нали ни бяха оставили само една малка кофа, а сега негодуваха, че сме миришели!
	Закрачихме бързо по улиците на Фюрстенберг под първите слънчеви лъчи, по пет в редица, майка беше от едната ми страна, пани Микелска с бебето Ягода на ръце — от другата. Обърнах се и видях Зузана и Луиза един ред зад нас, а очите им бяха като стъклени от някакъв особен ужас, с който много скоро щяхме да свикнем. Фюрстенберг беше като средновековно селце, извадено от стара приказка, с тревясали покриви и сандъчета с бухнали червени петунии по первазите на прозорците, но всички прозорци бяха плътно затворени с дървените си капаци. Дали германците още спяха в топлите си легла? Или се обличаха да отидат на църква? Все пак имаше и будни, защото във въздуха се носеше аромат на препечен хляб и прясно сварено кафе. Един от капаците на втория етаж на една къща се открехна за миг и веднага се затвори.
	Някои от жените не успяваха да поддържат бързото темпо и лошо си патеха, защото пазачките биеха изоставащите, а кучетата гризяха краката им. Ние с майка придържахме пани Микелска, за да не се препъва. Вървяхме твърде бързо, а тя не смогваше да масажира крачетата на детето, посинели от студа, бързаше, мачкаше ги като тесто.
	Прекараха ни на бърз ход по павиран път покрай някакво езеро.
	— Какво красиво езеро — обади се Луиза зад нас. — Дали ще можем да поплуваме?
	Никоя от нас не отговори. Какво ли ще ни правят? Това все пак беше Германия. Като дете много обичах екскурзиите до Германия, когато не се налагаше да оставаме твърде дълго. За повечето неща знаеш какво да очакваш. Както когато за пръв път отиваш на цирк, все пак имаш някаква обща представа. Но за това сега — никаква.
	Скоро видяхме в края на пътя огромна тухлена постройка. Беше още септември, но тук — доста по` на север — дърветата вече бяха сменили цветовете си, подаваха се между боровете с оранжевите си и огненочервени листа. Дори градинският чай, засаден край основата на тухлената сграда, се перчеше в нацистко червено.
	Когато приближихме, чухме немска патриотична музика, която ехтеше в далечината, а въздухът се изпълни с миризма на варени картофи, от които стомахът ми застърга.
	— Това е KZ — каза жената зад мен, без да се обръща към когото и да било. — _Konzentrationslager_.
	Не бях чувала тази дума никога. Нямах никаква представа какво е „концентрационен лагер“, но още щом чух това название, като че струя ледена вода се проточи по гръбнака ми. Стигнахме до високата гладка стена, която ограждаше лагера, пристъпихме през зелената метална порта и се оказахме на нещо като площад, около който имаше ниски дървени постройки. Музиката все още гърмеше, но аз чувах как жужи телта, опъната над каменната ограда — по нея течеше ток под високо напрежение.
	Широк път разделяше целия лагер на две, официално го наричаха _Lagerstrasse_, или Лагерна алея, но ние скоро започнахме да го наричаме Алея на красотата.
	А тази алея наистина беше красива. Започваше от покрития с павета площад, който наричаха _der Platz_, плаца, и прекосяваше целия лагер, изопната като въже, покрита с лъскав черен пясък и черна луга на петна, които проблясваха на слънцето. С обонянието си долових сладката миризма на мед, която насочи вниманието ми към дърветата покрай Алеята, чак докъдето поглед стига: липи. Тази гледка внасяше невероятно успокоение, та това беше любимото дърво на Дева Мария. Липата е на особена почит в Полша и се смята, че ако отрежеш липа, те чака лош късмет. На всяка пресечка, пред всяка от бараките имаше малка цветна градинка, а на всеки от предните прозорци на бараките имаше дървено сандъче с алени мушката. Колко ли лошо може да е на такова добре поддържано и подредено място? Но най-странното беше, че в началото на Алеята на красотата имаше голяма сребриста клетка със сложни орнаменти, пълна с всякакви екзотични животни: жълтокрили папагали, две кафяви маймунки, които подскачаха из клетката и си играеха като деца, и един паун с изумруденозелена глава, разперил красивата си опашка. Паунът изкряка и ме побиха тръпки. Докато все още оглеждахме мястото, майка ни събра край себе си. От другата страна на плаца се бяха строили жени в раирани роби, застанали мирно, по пет в редица, и нито една от тях не поглеждаше към нас. Една от надзирателките извади от кобура на бедрото пистолет и зададе на другата до нея някакъв въпрос. Майка зърна пистолета и моментално отмести очи.
	Едно момиче с раирана роба мина покрай мен.
	— Полякини? — попита, а музиката почти заглушаваше думите й.
	— Да — отвърнах. — Всички.
	Маймунките спряха да подскачат и се загледаха в нас, стиснали с юмручета решетката.
	— Ще ви вземат всичката храна, така че бързо я изяжте — каза момичето и се отправи към строя.
	— Дайте ни всичко, което имате, няма да ви трябва — обади се по-възрастна жена, която минаваше край колоната с протегната ръка.
	Загърнахме се по-плътно в палтата си. Защо да се отказваме и от малкото неща, които все още имахме? Потърсих очите на майка. Тя протегна трепереща ръка и стисна моята. Исках само някакво легло, на което да поспя, и нещо, с което да утоля изгарящата жажда.
	Надзирателките ни подкараха към разпределителния сектор: две големи помещения с ниски тавани, без врати и отделение с душове в единия край. Висока руса надзирателка, която — по-късно разбрахме — се казваше Бинц, се появи на вратата, трескава и непоколебима като самия Хитлер.
	— _Темпо, темпо!_ — изкрещя тя и ме сръчка отзад с палката си.
	Отидох до някакво бюро, а жената в раирана роба, която стоеше зад него, записа името ми и ми заповяда на немски да изпразня джобовете си. Напъха вещите ми: носната кърпа, часовника ми, малко аспирин — последните реликви от нормалния живот — в жълт плик и го сложи при другите в един кашон. След това ми заповядаха да се съблека пред една от затворничките пазачки, която ме следеше с поглед.
	— Минавай нататък — каза тя, когато останах съвсем гола.
	Погледнах назад към майка, която беше следващата при бюрото. Искаха пръстена й, но тя не можеше да го изхлузи от пръста си, колкото и да го въртеше.
	— Пръстът й е подут — каза някаква лекарка, която стоеше наблизо, висока и руса, в бяла докторска престилка.
	Бинц вдигна ръката на майка, плю на пръстена и се опита да го измъкне. Майка извърна глава.
	— Пробвай с вазелин — каза лекарката.
	Бинц отново плю на пръстена и този път успя да го измъкне. Жената зад бюрото го сложи в жълт плик и го пусна в кашона.
	Край с пръстена на майка. Как можеха така безчувствено да отнемат вещите на хората?
	Видях Янина Грабовска, доста по-напред на опашката, боричкаше се с една от пазачките и крещеше. Явно онази се упражняваше на нея да стриже коси. Друга пазачка се притече на помощ и хвана Янина за раменете…
	— Спрете, не! Моля ви…
	Опитваха се да отрежат косата й.
	Една от надзирателките ме избута напред и изгубих майка, която потъна в тълпата от жени. Опитвах се да прикривам голотата си, а една затворничка със зелен триъгълник на ръкава на раираната си горна дреха ме сбута да седна на някакъв стол. Щом усетих бодването с клечка за зъби на скалпа си, разбрах, че ме чака съдбата на Янина, а сърцето ми биеше така, сякаш искаше да изскочи от гърдите ми.
	Студените ножици се опряха на врата ми, а пазачката псуваше на немски, докато режеше плитката ми. Да не съм виновна, че косата ми е гъста? Тя метна плитката ми на купчина от коси, толкова висока, че стигаше чак до перваза на прозореца, а след това, сякаш за да ми отмъсти, загдето бях усложнила работата й, доострига главата ми, като вложи всичката си грубост. При всяко скръцване на машинката изтръпвах цялата и гледах как по голите ми рамене капят кичури коса. Накрая ме изблъска от стола, а аз попипах главата си: гладък скалп, само тук-там с туфички коса. Добре че Петрик не беше тук да ме види така. Без коса било ужасно студено!
	Една затворничка с лилав триъгълник на ръкава, от религиозните, както по-късно разбрах, ме блъсна да легна на някаква маса, за да ми прегледат гениталиите. Тя държеше краката ми разтворени, а другата ме бръснеше с бръснач на сухо, постоянно ме порязваше и дращеше.
	Когато това приключи, ме пратиха при лекарката, която нареди: „На магарето!“, взе студен сребрист инструмент, напъха го в мен и ме разтвори, без дори да го избърше с кърпата! Разчекна ме пред всички, ръката й в гумена ръкавица, бръкна в мен и пръстите заопипваха извътре. Изобщо не изпитваше ужас от работата, която вършеше, все едно че миеше чинии. Действаше, без да зачита младостта ми и че това, което ми причинява с грубите си пръсти, не може да се поправи никога.
	Нямах много време да страдам по загубената си девственост, защото пазачките ни строиха голи, по пет в редица, в отделението с душовете. Надзирателката в бял гащеризон, която отговаряше за къпането, заудря с палката си жените пред нас така жестоко, че по гърбовете и задниците им пламваха червени резки, докато бързаха към душовете. Аз гледах да съм до пани Микелска и се присвивах колкото можех, за да се пазя от жиленето на гумената палка. Пани Микелска притискаше детето толкова плътно към себе си и така трепереше, сякаш студената вода вече я заливаше. Една затворничка със зелен триъгълник на ръкава се приближи до нея, стисна голото слабо телце на момиченцето с две ръце и задърпа. Пани Микелска не пускаше Ягода.
	— Дай ми го — каза затворничката пазачка.
	Пани Микелска не й отговори, само стисна бебето още по-здраво.
	— Тя е много добро бебе — казах аз на пазачката.
	Пазачката задърпа по-настървено. Можеха ли да я разкъсат надве?
	— Няма как иначе — каза пазачката. — Не прави сцени.
	Бебето изпищя и привлече вниманието на противната главна надзирателка Доротея Бинц, която направо долетя от предната част на помещението с още една пазачка зад нея. Името й — Доротея — означава „Божи дар“, избрали са й най-неподходящото име.
	Бинц се спря до пани Микелска и насочи кожената си палка към русата главичка на Ягода.
	— Бащата германец ли е?
	Пани Микелска погледна към мен, челото й се сбърчи.
	— Не, поляк е.
	— Вземай го! — нареди Бинц, като махна с палката.
	Пазачката, която беше дошла с Бинц, застана зад пани Микелска и я сграбчи, докато другата изтръгна Ягода от ръцете на майка й.
	— Обърках се — извика пани Микелска. — Да, бащата всъщност е германец… — Тя погледна към мен.
	— От Берлин — обадих се аз, — истински патриот.
	Тази със зеления триъгълник притисна Ягода към себе си и погледна към Бинц.
	— Вземай го, ти казвам — тръсна глава Бинц.
	Пазачката изправи бебето на рамото си и тръгна с него към изхода през тълпите от жени, които пристъпваха насам.
	Докато гледаше как отнасят детето й, пани Микелска се срина на пода и се сгърчи като горяща хартия.
	— Не…! Моля ви! Къде я носите?
	Бинц сръга пани Микелска в ребрата и я забута към душовете с палката си.
	Аз кръстосах ръце, за да прикрия голите си гърди, и пристъпих към Бинц.
	— Това дете ще умре без майка си — казах аз.
	Бинц се обърна към мен, изражението на лицето й напомняше на бълбукащ чайник.
	— Това е нечувана жестокост… — казах аз.
	Бинц вдигна палката си.
	— Вие, поляците…
	Свих се, покрих глава с ръце, чаках ужилването на кожената палка. Къде ли щеше да се стовари този път.
	Изведнъж почувствах ръце, които ме прегръщат. Майка. Усетих гладкото й голо тяло с кожата си.
	— Моля ви, госпожо надзирател — каза майка на немски, стараеше се да говори възможно най-чисто. — Тя не мисли, като ви говори така. Много съжаляваме…
	Не знам дали заради немския на майка ми, или заради почтителния й тон, но Бинц отстъпи крачка назад.
	— Кажи й да си затваря устата — каза Бинц и размаха палката си към мен.
	Тръгна си, като се промуши през тълпата.
	Още не бях се съвзела, когато пазачите ме изблъскаха под душа, сълзите ми за пани Микелска се сливаха с жилещите струи студена вода.


	След две седмици ни освободиха от карантината само с униформената ни роба и блуза, огромни дървени налъми, четка за зъби, тънко сетре, сиви гащи, тенекиена купа и лъжица и част от калъп сапун, което трябвало да ни стигне за два месеца, така казаха. Два месеца? Значи, дотогава несъмнено щяхме да сме си вече у дома!
	Новият ни дом, Трийсет и втора барака беше много по-голяма от карантинната. Вътре жени в униформените си ризи или роби на райета, някои дори голи след душа, търчаха напред-назад, обличаха се, приглаждаха сламените си дюшеци, затъкваха карираните синьо-бели чаршафи. В бараката имаше малко помещение за миене с три душа и три дълги мивки, които се пълнеха от къса водосточна тръба. Имаше и жени, които седяха, без капка свян, на една дъсчена платформа с пробити дупки и се изхождаха направо в натрупаната гнилоч отдолу.
	Бараката миришеше на кокошарник, разложено цвекло и петстотин немити крака.
	Всички момичета в бараката говореха полски и повечето носеха на ръкава си червения триъгълник на политическите затворнички. Ако изобщо имаше нещо хубаво в този лагер, то беше, че повечето затворнички бяха полякини, повече от половината, и голяма част от тях — също като нас — бяха там заради неща, които нацистите наричаха политически престъпления. След полякините, другата голяма група бяха германки, арестувани за нарушаване на едно от многобройните правила на Хитлер или за престъпна дейност като убийство или кражба.
	— Оправете си леглата! — кресна Роза, _блоковата_, отговорничката на бараката, германка със сънени очи.
	Била от Берлин и не много по-възрастна от майка ми. По-късно научих, че я арестували, защото се изплезила на някакъв немски офицер.
	— Не изпускайте от очи тенекиите!
	Много скоро се научихме, че оцеляването в „Равенсбрюк“ зависеше основно от комплекта тенекии, който даваха на всяка от нас — купата, чашата и лъжицата — както и от способността да ги опазиш. Само за миг да отделиш поглед от тях, нищо чудно да изчезнат и никога повече да не ги видиш. Затова ги държахме в пазвите си, а ако някоя от нас имаше късмета да се сдобие с канапена или каквато и да е връв, я връзваше на кръста си като колан и увесваше тенекиите на нея.
	Луиза и майка избраха горно легло, от онези, които затворничките наричаха „кокосовите палми“, защото бяха много нависоко. Бяха съвсем близко до тавана и почти нямаше как човек да се изправи, а през зимата над тях увисваха ледени висулки, но там горе беше по-усамотено. Ние със Зузана спяхме точно отсреща.
	Наложи се да потисна завистта си към Луиза, която спеше при моята майка. За мен остана Зузана, която по цяла нощ се въртеше в съня си и бълнуваше някакви докторски работи. Когато ме събудеше, по цели нощи не мигвах, обзета от трескави мисли и парализиращото чувство на вина. Как можах толкова безразсъдно да вкарам всички ни на това ужасно място? На всичко отгоре в бараката никога не беше тихо, постоянно се чуваха пронизителни писъци и стонове на жени, измъчвани от кошмари, чесане и дращене заради постоянния сърбеж от въшките, трополене на налъмите на затворничките, които се връщаха от работа нощна смяна, а страдащите от безсъние си шушукаха нещо, разменяха си рецепти, от време на време някой подвикваше за гърне за болните, които не можеха да стигнат до нужника навреме.
	Все пак понякога успявах да си открадна поне няколко мига насаме с майка. В онази нощ се промъкнах на леглото при нея преди вечеря.
	— Ужасно съжалявам, че заради мен ви вкараха тук, майко. Ако не беше дошла да ми донесеш онзи сандвич, ако не бях…
	— Остави тези мисли — прекъсна ме майка. — Сега си тук и трябва да насочиш всичките си усилия единствено да надхитриш германците. Аз се радвам, че съм тук с вас, момичета. Всичко ще е наред.
	Тя ме целуна по челото.
	— Да, но пръстенът ти… Те ти го взеха, мразя ги.
	— Това е просто вещ, Каша. Не пропилявай силите си за омраза. Това със сигурност може да те убие. Съсредоточи се върху това да си пазиш силите. Ти си даровита, намери начин да ги надхитриш.
	_Блоковата_, Роза, влезе и закрачи с огромни крачки из помещението. Физиономията й беше миловидна, но когато правеше съобщения, беше ужасно сериозна.
	— Сбирката за работа е в осем сутринта. Тези от вас, които нямат поставено задание, да докладват в канцеларията за трудоустрояване, до бараката, в която ви приеха. Оттам ще си получите и значките и номерата.
	— Та тя говори само на немски — прошепнах на майка. — Ами тези, които не разбират?
	— Кажи една благодарствена молитва за часовете по немски с _Herr Шпек_. Може и да ти спасят живота.
	Права беше. Това, че знаех езика, беше голямо предимство, защото всички съобщения, без изключение, бяха на немски. Тези, които не разбираха, много губеха, защото незнанието не беше оправдание за неспазване на правилата.


	На следващата сутрин ни събуди сирената. Тъкмо се бях унесла и сънувах, че с Петрик плуваме в Люблин, когато запалиха светлините в нашата барака. Беше към 3:30 сутринта. Най-ужасна обаче беше сирената: такъв силен и пронизителен писък, че сякаш идваше от недрата адови. Онова нещо пищеше, а Роза и помощничките й в помещението, _щубовите_*, вървяха по редовете между леглата. Едната _щубова_ дрънчеше с лъжица по тенекиено канче, а другата сръгваше спящите жени с крак от столче, Роза пък плискаше студена вода с един черпак в лицата на по-сънливите.
	[* Названието _щубова_ произлиза от немската дума за стая „Stubel“ и полско окончание за женски род и е било възприето като длъжност в концлагерите за отговорничка на стаята.]
	— Ставайте! Бързо! Всички да стават!
	Това беше по-особен вид тормоз. Майка, Зузана, Луиза и аз тръгнахме към трапезарията — дългото помещение до спалното — и приседнахме на една пейка в ъгъла. Закуската беше същата като в изолатора — хладка жълтеникава супа, или по-скоро водата, в която са варили ряпа, и малък къшей хляб с вкус на талаш. От супата ме сви стомахът и за малко не я повърнах.
	Роза прочете списъка с новите задания.
	Майка беше разпределена в книговезницата — една от службите, за които всички затворнички се надяваха. Много по-трудно можеш да умориш затворник до смърт, ако работата му изисква цял ден да седи.
	Изпратиха Луиза да помага на религиозните, които обработваха козина на ангорски зайци. Отглеждаха ангорските зайци в далечния край на лагера в специално отоплени зайчарници, хранеха ги с крехки марули от парника на коменданта. Редовно ги стрижеха и пращаха козината в шивачницата — огромен комплекс от осем свързани един с друг цеха, където затворнички шиеха униформи за немската армия.
	Зузана не беше казала, че е лекар, и я пратиха в сортировъчното звено — да разпределя по вид вещите от огромните купчини, плячката, която Хитлер беше заграбил и която пристигаше с влаковете.
	Мен ме сложиха „на разположение“, което беше колкото хубаво, толкова и лошо. Хубавото му беше, че ако не те изберат за някаква работа, разполагаш с целия ден да си лежиш на леглото. Но пък, от друга страна, ако те изберат, трябва да вършиш някоя черна или непосилна работа: или да чистиш тоалетни, или да теглиш бетоновия валяк в пътностроителната бригада. Ако си към тези, които прокарват пътя и като животно теглиш тежкото съоръжение, една дневна смяна може и да те убие.


	Първата ни Коледа в „Равенсбрюк“ беше крайно злочеста, защото повечето от нас бяхме сигурни, че дотогава вече ще сме си у дома. Майка, Зузана, Луиза и аз бяхме пристигнали едва преди три месеца, но имахме чувството, че сме били там цели три години. Вече бяхме получили няколко писма от татко. Всичките бяха написани на немски, по правилата, и повечето редове бяха зачеркнати с черен туш и бяха оставени само няколко думи и последния ред: „Ваш любещ татко“. И ние пишехме писма на листовете, които ни даваха от канцеларията на лагера — полагаше ни се само по един и не разрешаваха да пишем друго, освен сведения за времето и отвлечени позитивни мисли. Когато дните започнаха да стават по-кратки, Зузана ни предупреди да не падаме духом, защото тъгата може да бъде по-опасен убиец дори и от болестите. Някои просто се отказаха, спираха да се хранят и умираха.
	Утрото навръх Коледа започна, когато един от прозорците се строши от студа. В помещението нахлу леден вятър и събуди всички ни. Дали този демоничен вятър, който ни изблъска от леглата, беше лоша поличба?
	Всички затворници в лагера се измъкнахме навън на плаца за _Appell_ — общата групова проверка. След това се подредихме в редици по десет, до _Das Revier_ — лечебницата, чуваше се само тропотът на стотици налъми, който отекваше по плаца, пристъпвахме от крак на крак, опитвахме се да се спасим от студа. Невероятно много ми се искаше да имам едно топло палто. Прожекторите зашариха над нас. Тази проверка сигурно щеше да е кратка и безпроблемна заради Коледа. Та нима германците не празнуват Рождеството на Христос? Дали Бинц щеше да си вземе почивен ден за Коледа? Стараех се да не гледам към купчината тела, наредени като дърва за огрев пред текстилния склад, под рехав снежен покров. Труповете на жените лежаха там и чакаха мъжа от града да дойде с камиона на моргата, да напъха всяко от тях в книжен чувал с нащърбени краища и да ги откара.
	Младата надзирателка, стажантка, казваше се Ирма Грезе, фаворитката сред протежетата на Бинц, закрачи бързо сред редиците, за да ни преброи и да нанесе бройката в протокола си. От време на време се спираше, палеше цигара и просто си почиваше, увита в дебелото си черно наметало. И макар Грезе и Бинц да изглеждаха като дружки от гимназията, които заедно са избягали от час — и двете бяха руси красавици — нямаше начин да ги сбърка човек, Бинц беше висока, с някак изсечени черти, а косата си носеше на кок „Олимпия“ над челото. Грезе пък беше нисичка, със сини очи с форма на бадеми и естествено розови устни. Косата под униформената й шапка беше навита на два бляскави масура, като гъсти нанизи от златни монети, събрани на тила. За наше нещастие, Ирма изобщо не я биваше с цифрите. Когато прибързваше, бройките й не съвпадаха с тези на Бинц и се налагаше проверките да продължават по три-четири часа.
	Слънцето се процеди над хоризонта, заля плаца със златистите си лъчи и изтръгна от стотиците затворнически гърди единодушен стон на плахо щастие.
	— Тишина! — кресна Ирма.
	Въпреки че все се стараехме да не излизаме напред и да се свиваме в по-топлата средна част на строя, в онази сутрин ние петте — нашето малко лагерно семейство — се оказахме в най-първия ред. Опасно беше да се стои там, всички затворници по периферията на строя бяха по-уязвими, защото нямаха защита от отегчените, а понякога и избухливи надзиратели и кучетата им. Аз стоях до майка, от другата й страна беше Луиза. Пани Микелска, която всички виждахме как гасне, откакто отнесоха детето й, стоеше между Зузана и мен. Зузана беше поставила тежка диагноза на учителката ми: ужасна комбинация от дизентерия и дълбока депресия.
	Снегът беше започнал още от началото на ноември и оттогава ту валеше, ту спираше. За да минава по-бързо времето, се заглеждах по птиците, които отърсваха снега от крилата си, и им завиждах, загдето можеха да идват и да си отиват, когато пожелаят. В онази сутрин откъм езерото плющеше пронизващ вятър, затова помогнахме на пани Микелска да напъха под тънкото си памучно сетре два листа от някакъв тайно внесен вестник, та да спира вятъра. Когато Ирма не гледаше, се обръщахме и опирахме гърбове, за да се постоплим. Високата ела, която пазачите бяха заковали върху груба дървена поставка в края на Алеята на красотата, уж коледно дърво, се полюшваше от вятъра.
	И пани Микелска се олюляваше, та трябваше да я придържам за ръката да не падне. Усещах острата кост на лакътя й дори и през сетрето. Дали и аз вече бях така измършавяла? Пани Микелска се приведе към мен, вестникът изшумоля и се показа от бието на ризата й.
	Подпъхнах го набързо, без да ме види никой.
	— Трябва да стоите изправена — прошепнах аз.
	— О, Каша, толкова съжалявам.
	— Бройте наум. Помага.
	— Тихо — каза ми Зузана иззад гърба на пани Микелска. — Бинц идва.
	Из цялата група като електрически ток премина вълна от сковаващ ужас. Бинц, яхнала синьото си колело, влезе през портите на лагера и премина по плаца. Дали се е успала в топлото си легло с женения си приятел Едмунд? Поне него го нямаше — та да я целува, докато бият някоя затворничка, както обичаха да правят.
	Докато караше, изпъчила гърди срещу вятъра, хванала с една ръка кормилото, с другата — каишката на кучето си, дебелото й вълнено наметало се ветрееше зад нея. Стигна до лечебницата, остави колелото опряно на стената и тръгна по павираната алея, вървеше напето като краварка, а кучето не се отделяше от нея, изпънало врат в нашийника. Бинц крачеше и размахваше новата си палка, като дете, получило подарък дървена сабя. Палката беше нова, облепена с черна кожа, а от върха й висеше дълъг найлонов шнур.
	Кучето на Бинц Аделиге — името означава „аристократка“ — беше най-прелестната, но и най-злобната от всички овчарки: черна с кафяво и козината на гърдите й беше по-рунтава и лъскава, като пищна яка; от нея можеше да излезе чудесно палто. Кучето изпълняваше множеството команди, които Бинц й даваше със зелен метален кликер.
	Бинц дойде право при пани Микелска и я изтика от редицата с кожената си палка.
	— Ти. Вън!
	Опитах се да изляза от строя с нея, но майка ме задържа.
	— За какво говореше? — попита Бинц, кучето стоеше в готовност до бедрото й.
	— За нищо, госпожо надзирател — отвърна пани Микелска.
	Ирма дойде и застана до Бинц.
	— Проверката е извършена, госпожо надзирател.
	Бинц не отговори, забила поглед в пани Микелска.
	— Бебето ми, Ягода… — поде пани Микелска.
	— Ти нямаш бебе. Ти нямаш нищо. Ти си просто номер.
	Дали Бинц се надуваше пред Ирма?
	Госпожа Микелска протегна ръка към Бинц.
	— Тя е добро дете…
	Бинц се пресегна, хвана вестника под ризата на пани Микелска и с едно движение го измъкна.
	— Откъде взе това? — попита Бинц.
	Ирма стисна списъка си под мишница и запали нова цигара.
	Пани Микелска изправи рамене.
	— Не зная. Аз нямам нищо. Аз съм просто номер.
	Макар да бях на пет крачки от Бинц, видях как цялото й тяло потръпна.
	— Така е — каза тя, вдигна ръка и замахна с палката към пани Микелска.
	Шнурът шибна изпъкналата скула на пани Микелска, а Бинц хвърли бърз поглед към Ирма, наведе се и отвърза кучето. Аделиге не помръдна отначало, но като чу цъкането на кликера, се хвърли към пани Микелска с наострени уши и оголени зъби. Челюстите на кучето се сключиха около ръката й, то завъртя глава няколко пъти и събори моята учителка на колене. Кучето изръмжа така, че целият площад заехтя, хвърли се, впи зъби във врата й и я повали в снега.
	Майка хвана ръката ми.
	Пани Микелска се извъртя на една страна, опита се да се изправи, но кучето отново стисна в челюстите си шията й и разтърси глава.
	Едва успях да не повърна, докато кучето влачеше пани Микелска някъде далече от нас, като вълк, повлякъл току-що убитата сърна, и оставяше алена диря в снега.
	Цъкането на металния кликер на Бинц проехтя по плаца.
	— Аделиге, пусни! — извика Бинц.
	Кучето седна на задните си крака, изплезило език, златистите му очи не се отделяха от Бинц.
	— _Седем, седем, седем, шест_ — изкрещя Бинц.
	Ирма захвърли цигарата си на снега, за да запише, а от фаса се заизвива ленив синкав дим.
	Кучето доприпка до Бинц с подвита опашка и остави пани Микелска безжизнена на снега.
	Бинц се обърна и ми махна с ръка да изляза пред строя. Пристъпих крачка напред.
	— Приятелка ли ти е?
	Кимнах.
	— Нима? И как така?
	— Беше учителката ми по математика, госпожо надзирател — отвърнах.
	Сълзи замъглиха погледа ми, но не ги оставих да рукнат. Сълзите още повече настървяваха Бинц.
	Ирма покри красивите си устни с ръка и се усмихна.
	— Полска математика.
	Бинц ми хвърли лилав химически молив и заповяда:
	— Напиши го.
	Всички бяхме виждали как се прави. Бинц искаше да напиша номера на пани Микелска на гърдите й — последната гавра с всеки умрял или умиращ затворник. Сърцето ми щеше да изскочи, докато пристъпвах покрай почернялата кървава диря, която Аделиге беше оставила в снега, до мястото, където лежеше моята учителка. Стигнах до пани Микелска, тя лежеше по гръб, гърлото й беше жестоко разкъсано, чак костите се виждаха, а голата й гръд беше омазана с кръв, като че я бяха залели с боя. Лицето й беше обърнато към мен, очите — особено ококорени, а прорезът на бузата й зееше като ухилена паст.
	— Напиши го — повтори Бинц.
	Изтрих с ръкава на сетрето си кръвта от гърдите на пани Микелска и написах 7776 с химическия молив.
	— Да го няма! — заповяда Бинц.
	Искаше да махна тялото от там, да го завлека до текстилния склад.
	Хванах китките на пани Микелска и започнах да тегля тялото по снега, а то още не беше изстинало. Пръхтях като впрегатен кон, устата и носът ми бълваха бяла мъгла. Какъв ужас. Омраза, черна като катран, заля сърцето ми. Как бих могла да живея, ако не отмъстя.
	Когато стигнах до заснежената купчина трупове, която ми стигаше до рамото, лицето ми вече беше подпухнало от сълзите. Поставих внимателно тялото на пани Микелска до купчината, като че я слагах да спи. Нашата лъвица. Нашата надежда. Нашата Северна звезда.
	— Поляци — каза Ирма на Бинц, докато минавах покрай нея, за да се върна в строя. — Защо ли изобщо се хабят да ги учат на математика?
	— Наистина — отвърна Бинц през смях.
	Спрях се и се обърнах към Ирма.
	— Аз поне мога да броя — казах й.
	Този път не се наложи да чакам дълго ужилването на палката на Бинц.


>>	14
>>	Херта

	_1941 година_
	Останах в „Равенсбрюк“.
	Щом получих вестта за смъртта на баща ми, а от писмото на мама ставаше ясно и че тя ще трябва да се подложи на рехабилитация заради гърба си, заплатата ми се оказа особено важна.
	Чувствах се самотна там, колегите ми лекари бяха само мъже, затова, когато Фриц го нямаше, прекарвах повечето време в кабинета си, занимавах се с албумите си с изрезки. Бях залепила там една снимка: как Фриц и аз обядваме във Фюрстенберг, но лепях и капачета от плоски кибрити и всякакви други сувенири. Имаше и доста изрезки от вестниците. Немската пехота тъкмо беше навлязла триумфално в Съветския съюз, та имаше много оптимистични статии, които да запазя.
	В отговора си към мама й разказах колко усилия полагам за чистотата и организацията на работата в лечебницата. Писах и за това, че очаквах комендантът да забележи усърдието ми, ако съм успяла да въведа ред и дисциплина.
	Една нощ, когато се прибирах в квартирата си, след като бях приключила със служебните си задължения, забелязах, че лампите в книговезницата още светят, затова реших да се отбия там, надявах се да намеря някого, с когото да си поприказвам. Бинц седеше на ниско столче, облечена в пълната си униформа и вирнала брадичка. Затворничка с червена нашивка стоеше на близкия стол и скицираше портрета й. Това беше полякинята, която бях видяла при разпределянето, онази с пръстена, с надутите пръсти, същата, чиято ръка Бинц се наложи да наплюе, за да може да го извади. На пръста й на мястото на пръстена имаше ивица по-бледа кожа.
	Бинц ми махна с ръка да вляза в стаята — малко помещение, отделено специално за изработването на образователните материали на Райха. На дълга маса до едната стена бяха подредени купчини позиви и книги.
	— Влез, докторке, просто ме рисуват.
	— Моля ви, госпожо надзирател — обади се затворничката. — Не мога да рисувам, когато говорите.
	Затворничка, която дава заповеди на Бинц, нима бе възможно това? И още по-странното беше, че Бинц се подчиняваше.
	— Нашата Халина е лагерният художник — каза Бинц. — Трябва да видиш портрета, който Кьогел си поръча. Можеш да се закълнеш, че медалите са истински.
	Затворничката спря скицирането.
	— Дали да не дойда друг път, госпожо надзирател?
	Всеки би забелязал, че в книговезницата, която преди беше зарината от хартия, мастило и всякакви канцеларски материали, сега цареше ред.
	— Поръчал е, така ли — обърнах се към затворничката. — И как ти плащат?
	— С хляб, госпожо доктор — отвърна тя.
	— И тя го дава на другите полякини — намеси се Бинц. — Смахната жена.
	Много успокояващо ми действаше да я гледам как скицира, направо ме хипнотизираше с тези ситни, груби щрихи, които моливът оставяше по листа.
	— Полякиня ли си? Немският ти е много добър.
	— И мен заблуди — обади се пак Бинц.
	— Майка ми беше германка — каза затворничката, без да прекъсва работата си, приковала поглед в Бинц. — Израснах в едно имение край Оснабрюк.
	— А баща ти?
	— Роден е в Кьолн, където е израснала майка му. Баща му е бил поляк.
	— Значи си трета група в _Deutsche Volkliste_ — каза Бинц.
	Списъците на етническите германци разделяха поляците на четири категории. „Трета група“ беше за полонизирани германци с почти чисто немско потекло.
	— Та тази група е най-близо до германците — казах.
	— Щом казвате, госпожо доктор.
	Усмихнах се и попитах:
	— Ако кокошка снесе яйце в кочината, това прави ли пилето прасе?
	— Не, госпожо доктор.
	Минах зад гърба на затворничката, за да я погледам как довършва светлосенките по брадичката на Бинц. Удивителен портрет беше направила на Бинц. Не просто приличаше на нея, а и отразяваше силата и многопластовия й характер.
	— Ще подаря портрета си на Едмунд. Исках да позирам гола, но не я бивало в голите портрети.
	При тези думи по бузите на Халина се появи лека розовина, но тя не отделяше очи от листа.
	— Трябва да си поръчаш портрет, докторке — каза Бинц. — Да го подариш на майка си. Ще й хареса.
	Дали мама би се зарадвала наистина на мой портрет сега, когато татко си беше отишъл, а тя беше заета с новия си живот?
	— А и не струва почти нищо, само хляб — каза Бинц с доволна усмивка.
	Затворничката остави молива си.
	— Вече наистина трябва да се връщам за проверката.
	— Ще уредя въпроса с твоята _блокова_, Халина — отвърна Бинц. — Седни, докторке. Какво друго имаш да правиш тази вечер?
	Бинц мина зад гърба на затворничката, за да види готовия портрет, и плесна с ръце, като очаровано дете.
	— Още тази вечер ще го дам на Едмунд. Да не забравиш да изгасиш лампите, Халина, а аз ще говоря с твоята _блокова_, че ще се прибереш в девет. А утре ще ти пратя един самун бял хляб за това.
	Седнах на мястото на Бинц. Халина отгърна нова страница от скицника си и се зае да скицира, от време на време поглеждаше към мен.
	— Защо са те пратили тук? — попитах.
	— Не зная, госпожо доктор.
	— Как така не знаеш? Арестували ли са те?
	— Арестуваха дъщерите ми, а аз се опитах да ги спра да не ги отвеждат.
	— За какво са ги арестували?
	— Не зная.
	Сигурно са работели за Съпротивата.
	— Какво правехте, когато ходехте в Оснабрюк?
	— Отсядахме в къщата на баба ми и дядо ми в провинцията — отвърна затворничката, немският й беше отличен. — Дядо ми беше съдия. А баба ми беше Джуди Шнайдер.
	— Художничката ли? Фюрерът колекционира нейни картини. — Затворничката притежаваше таланта на баба си, която фюрерът толкова ценеше. — А в Полша къде живеехте?
	— В Люблин, госпожо доктор.
	— Там има добро медицинско училище — казах аз.
	— Да, от там имам диплома за медицинска сестра.
	— Сестра ли си? — изненадах се аз.
	Колко хубаво би било да има край мен някой културен и възпитан човек, с когото да си говоря за медицина.
	— Да, по-точно бях. Правех илюстрации за детски книжки, преди да…
	— Може да си ни от полза в лечебницата.
	— От десет години не съм практикувала тази професия, госпожо доктор.
	— Глупости. Ще накарам Бинц веднага да уреди преместването ти. В коя барака ви разпределиха?
	— Трийсет и втора, госпожо доктор.
	— Ще те направим _Lagerprominent_* и ще те преместим в първа барака.
	[* Затворник на специален режим (нем.).]
	— Но аз бих искала да остана…
	— Хората от персонала на лечебницата живеят в първа барака. Няма да се грижиш само за затворнички, а и за персонала от СС и техните семейства. Там чаршафите са чисти и няма нито една въшка.
	— Да, госпожо доктор. Може ли и дъщерите ми да дойдат с мен?
	Попита така небрежно, сякаш отговорът изобщо не я интересуваше. За това, разбира се, и дума не можеше да става. Първа барака беше запазена само за работници първа категория.
	— По-нататък може би. Храната е прясна, освен това дажбите са двойни.
	Не споменах обаче, че в храната за тези на специален режим не слагаха от онова вещество, с което тъпчеха супата за останалите, то потискаше половия нагон на затворничките и спираше менструацията.
	След още два сеанса Халина завърши портрета ми, след това го беше загърнала с прозрачна хартия и го беше оставила в кабинета ми. Махнах предпазния лист и ахнах от изумление. Каква прецизност в детайла! Никога досега не бяха отразявали така точно личността ми — жена — лекар за Райха, облечена в медицинската си престилка, силна и съсредоточена. Мама би го сложила в рамка.
	Преместването на Халина от книговезницата в лечебницата отне няколко дни. Технически лазаретът не беше на пряко подчинение на СС, а на тяхно крило, затова бюрократичните процедури се бавеха.
	Единствено сестра Маршал, онази с изсечените черти и четвъртитата челюст, не беше доволна от промените. В деня, когато я преместихме от приемната на лечебницата и сложихме на нейно място Халина, тя се дотътри в кабинета ми и закряка като гъска. Преместих сестра Маршал на чудесна служба в задното крило на сградата, бившия склад за консумативи.
	Не мина и час, откакто Халина пое службата, и се забеляза подобрение. Пациентите откликваха на организираността й, която, без съмнение, се дължеше на германското й потекло. До края на деня повечето легла бяха изпразнени, онези, които трудно се адаптираха към работата, работеха с пълна пара и цялото здание беше дезинфекцирано. Не се налагаше да я наглеждам, защото вземаше решения не по-зле от мен, и благодарение на това можех да се заема с натрупаната административна работа. Най-сетне имах партньор, на когото можех да разчитам. Комендантът несъмнено щеше скоро да забележи промяната.


	Към края на същия месец Бинц се появи при мен с план, който смяташе за идеално изпипан. Вече седмици наред мъжете се гласяха да отпътуват към Берлин в периода, когато комендантът щеше да ходи по служба в Бон. Планираха го като „специална мисия“, а и си мислеха, че е тайна. Но жените от персонала знаеха в какво щеше да се състои тази „мисия“, благодарение на няколко от надзирателките на Бинц, които редовно спяха с мъжете надзиратели. Възнамеряваха да си организират посещение в „Салона на Кити“, първокласен бардак в богаташки квартал на Берлин. Фриц щеше да пропусне пътешествието, защото беше заминал при майка си в Кьолн, но почти всички други мъже от лагера се изсипаха в автобусите като палави момчетии, тръгнали на училищна екскурзия.
	В крайна сметка от всички отговорници в лагера останахме само Бинц и нейните подчинени надзирателки; трима по-възрастни офицери от СС; пазачите на кулата, които охраняваха стените; един пазач на портата; един злочест надзирател, който беше изтеглил късата клечка, и аз.
	— Надявам се, че няма да има опити за бягство във ваше отсъствие — бях казала на Адолф Винкелман, докато се стягаше да отпътува.
	— Всички разрешителни са подписани, доктор Оберхойзер. Довечера вие отговаряте за реда и дисциплината тук. Осигурени са допълнителни _Postenkette_ за всеки случай.
	Това беше добре, подкреплението от пазачи на кулата нямаше да е излишно, те всички бяха отлични стрелци, но не им беше позволено да напускат постовете си.
	Винкелман забърза към автобуса, защото някои от уважаваните ни колеги му подвикваха от прозорците и заплашваха, че ще тръгнат без него.
	Та в тяхно отсъствие, както предлагаше Бинц, можело да се организира забава в къщата, където живееше една от надзирателките — малка, усамотена постройка, която по-скоро приличаше на вила в далечния край на отделената за персонала площ извън стените на лагера. Бяха хвърлили доста усилия да го планират, щеше да има надпиване, танци и игри с карти. Дори бяха накарали някои от затворничките полякини да направят от червена хартия известните полски гирлянди и ги бяха окачили из къщата.
	Реших да пропусна вечеринката и да остана в кабинета си с Халина, за да свършим малко работа. Това не беше кой знае каква жертва, защото за пръв път, откакто бях дошла в лагера, имах интелигентна приятелка и се радвах на компанията й, а тя не беше като Бинц, с нейните мръсни историйки. Халина не само беше разчистила лечебницата и беше намалила с три четвърти броя на чакащите пациенти, а и не беше престанала и да изпълнява важните проекти на коменданта в книговезницата. Показа ми книгите, които подшиваше по поръчка на самия Химлер. В тях се описваше процесът по обработка на кожите на ангорски зайци във всички лагери, надлежно илюстрирани с подробни снимки. „Равенсбрюк“ беше един от най-големите производители на обработена заешка кожа и разполагаше с два пъти повече клетки от „Дахау“. Халина обшиваше книгите ръчно и обвиваше кориците с фина тъкан от ангора.
	— О, колко много административна работа имате, госпожо доктор — каза Халина. — Как мога да ви помогна?
	Никога не се бавеше, точно навреме произнасяше любимата ми фраза. Беше истинско удоволствие да общувам с толкова компетентна затворничка, която — и това най-много ме радваше у нея — не се страхуваше от мен. В очите на Халина го нямаше онзи налудничав ужас като на животно в клетка, онази заразителна паника, която ме караше да отвръщам очи, да се заглеждам в облаците или да следя с интерес някой бръмбар по пътеката, само и само да не поглеждам към тях.
	— Пиши адресите на пликовете, а аз ще надписвам и слагам картичките — отвърнах.
	Изпращахме съболезнователни — или, както ги наричахме, „утешителни“ — картички на семействата на затворничките, намерили смъртта си в лагера по разни начини. Някои бяха класифицирани като особено сложни случаи и унищожени. Други бяха застреляни при опит за бягство. Имаше и такива, които умираха от естествена смърт. На повечето картички с нечетливия си лекарски почерк пишех: „Тялото не може да бъде запазено за оглед поради хигиенни съображения“, за да не се опитват роднините да идват да гледат телата. Този театър беше напълно безсмислен, а и прибавяше поне още десет часа работа към и без това натоварената ми седмица, но комендантът настояваше да продължаваме, за да не създаваме лошо впечатление. Халина пишеше адресите на пликовете винаги когато имаше свободна минутка и купчината от надписани пликове бързо се надигаше доста над моята купчинка с готови картички.
	— На семействата сигурно не им е лесно, когато получават такива писма — каза Халина, докато надписваше с красивия си почерк поредния плик.
	Това в очите й да не би да бяха сълзи?
	Заедно със съболезнователната картичка изпращахме и формуляр за молба, която опечалените да попълнят, ако искат да получат праха на покойника. Ако молбата получеше положителна резолюция, им изпращаха около килограм и половина смесен прах от крематориумите в тенекиена кутия. Поне за организацията на тази дейност не се налагаше да отговарям.
	— Да си починем от това.
	— О, не, госпожо доктор, няма нужда — отвърна Халина и се поизправи в стола си. — Но бих искала да ви помоля за услуга. Кажете ми, моля ви, дали…
	— Слушам те. Кажи.
	Халина винаги беше много отзивчива към мен. Не можех поне да не изслушам молбата й, нали така?
	Тя извади от джоба си писмо.
	— Дали бихте изпратили по пощата това. Просто писмо до мой приятел.
	Изглежда, го беше написала на хартията, която даваха в лагера.
	— Можеш и сама да го пуснеш, не е забранено.
	Халина положи ръка на ръкава на престилката ми. На пръста, на който преди беше пръстенът й, беше вързана на възел синя връвчица.
	— Да, но цензорите задраскват почти всичко, дори и описания на времето и подробности за храносмилането.
	Взех писмото от ръката й. Беше адресирано до _Herr_ Ленарт Флайшер, с адрес в Люблин.
	Какво толкова би ми навредило да пусна едно писмо? В крайна сметка Халина беше много ценна за Райха. Но всъщност можеше да ми навлече големи неприятности. Ако ме хванеха, ме чакаше жестоко наказание. Строго мъмрене в най-добрия случай.
	— Ще си помисля — отвърнах и пъхнах писмото в чекмеджето си.
	Халина наведе отново глава над пликовете.
	— Благодаря ви, госпожо доктор.
	От кабинета ми се чуваха музиката и смехът от купона на Бинц, макар да беше в отделението за персонала в гората, вън от лагера. Яд ме беше, че трябваше всички мъже да заминат, та да съм с най-висок ранг.
	Не беше минал и час, откакто беше започнал купонът, и ние с Халина бързо напредвахме с работата, когато се чу силен гръм и вибрациите от него разтресоха земята под нас. С Халина само се спогледахме и отново се заехме с работата си. Сигурно някой автомобил беше дефектирал. В лагера често се чуваха силни шумове, а и езерото мощно ги усилваше.
	След няколко секунди чухме виковете на Бинц и другите откъм къщата.
	— Доктор Оберхойзер, ела! Ирма е ранена.
	С Халина отново се спогледахме, този път онемели от изненада. В такива моменти инстинктът на медика надделява. Халина скочи и побягна навън. Аз я следвах по петите. Стигнахме до главната порта на лагера, вече чувах много повече крясъци откъм далечната гора.
	— Отвори портата! — наредих на пазача.
	— Но… — Той погледна към Халина.
	На никоя от затворничките не се позволяваше да напуска лагера, ако не я придружава надзирателка.
	— Отвори, казах. Знаеш, че съм с по-висок ранг от теб.
	Защо командите, изречени с женски глас, почти никога не звучат достатъчно категорично?
	Пазачът упорства още малко, но все пак накрая отвори портата.
	Сега пък Халина се поколеба.
	— Тръгвай — казах.
	Имах нужда от асистент, но дали нямаше да ме накажат за това?
	Халина забърза с мен към къщата. Тропането на тежките й налъми заглъхна, когато изоставихме павираната пътека и хукнахме направо през гората по килима от борови иглички. Добре че луната светеше силно, та виждахме къщата в далечния край на гората, всички светлини вътре бяха угаснали.
	Бинц дотича откъм къщата да ни посрещне.
	— Кухнята се срути, Ирма лежи там — извика Бинц.
	Ирма Грезе беше от най-настървените ученички на Бинц, а според някои беше дори по-сурова в наказанията от учителката си. Какво ли ще каже комендантът?
	Ние с Халина бягахме към къщата, Бинц — след нас.
	— За бога, Бинц, как се случи това? — попитах аз.
	— Газовата печка. Запали си цигарата от нея и проклетото нещо просто гръмна. Казах й да не пуши…
	Ние с Халина влязохме в къщата и заварихме Ирма на пода в дневната, неконтактна. Взривът беше прекъснал електричеството, в стаята миришеше на газ. Стената зад печката беше напълно срутена, а от тавана висеше безформено парче желязо, полюшваше се и издаваше странни звуци, като човешки стонове. Дори и календарът на стената до нас се беше килнал на една страна.
	С Халина приклекнахме до Ирма. Въпреки че беше почти непрогледна тъмнина, виждах, че диша учестено. Шок. По рамото й роклята беше прогизнала от бликаща кръв.
	— Някой да донесе одеяло — наредих.
	— И свещ — допълни Бинц.
	— Още мирише на газ — намеси се Халина. — Донесете фенер на батерии. Силен!
	Бинц се поколеба за момент. Как така ще изпълнява заповедите на затворничка?
	— Фенер на батерии — провикна се Бинц през рамо.
	Опитах се да притисна раната на рамото на Ирма директно, но не виждах добре в тъмното. Металическата миризма на човешка кръв обаче не можеше да се сбърка с нищо. След няколко секунди усетих, че килимчето под рамото на Ирма прогизва и под нея се оформя кървава локва.
	— Трябва да я отведем в лечебницата — казах.
	— Няма да стигне до там — каза Халина. — Трябва да извършим манипулацията тук.
	Тя полудя ли?
	— Но нямаме нищо…
	Надзирателките на Бинц се скупчиха зад нас, притихнали. Халина се колебаеше доста дълго. Какво, да не би да не искаше да спасява живота на надзирателка? След миг посегна и разкъса ръкава на Ирма.
	Бинц се хвърли към Халина.
	— Какви ги върши тази?
	Удържах Бинц.
	— Открива поле за работа — отвърнах.
	Това не само ни осигури достъп до раната, но и разкри източника на кървенето. Когато дойдоха момичетата на Бинц и донесоха фенера, видяхме и колко сериозно беше положението: загуба на съзнание, многобройни контузии, изгаряния втора степен и цианоза — влажна посиняла кожа, симптом на шока. Но най-спешният проблем беше източникът на кръвозагубата, бълващо кръв разкъсване на ръката й, горе до рамото, голямо колкото тесте карти за игра, причинено вероятно от парче метал от печката, изхвръкнало при взрива. Раната беше толкова дълбока, че се виждаше оголената раменна кост. Притиснах пръсти към китката на Ирма, но едва долавях пулс. Такива наранявания бяха несъвместими с живота. Халина бързо изхлузи през глава униформената си роба и остана само по тънкото долно бельо и тежките дървени налъми в студената нощ. Тя изу налъмите и се захвана да разкъсва ризата си на ленти по пет сантиметра всяка. Решимостта й при изпълнението на тази задача не можеше да не предизвика възхищение. От усилието по бузите й изби розовина, очите й искряха на светлината на фенера. Това беше призванието й.
	До този момент не бях осъзнала колко е измършавяла. Въпреки че получаваше дажбите от първа барака, се беше свършила, особено по хълбоците и бедрата. Но пък кожата й беше гладка и нежна, с цвят на прясно издоено мляко. Тя направо грееше на фона на тази приглушена светлина.
	— Трябва да я отведем в лечебницата — каза Бинц.
	Заех се да помогна на Халина да подготвим превръзките. Тя уви памучните ленти на около пет сантиметра над раната и ги върза в безупречен възел над рамото.
	— Първо трябва турникет — казах на Бинц.
	Отидох да взема календара от стената и извадих летвичката. Подадох я на Халина, а тя чевръсто завърза две от памучните ленти към нея и направи пристягаща превръзка. Помогнах й с усукването, докато превръзката притисна вената и кървенето спря.
	Не след дълго пациентката стана контактна, сложихме я на носилка от одеяло и четири от надзирателките на Бинц я понесоха към лечебницата. Заповядах на една надзирателка да донесе още едно одеяло и го сложих на раменете на Халина, защото след всичко дотук тя доста силно трепереше.
	С Халина тръгнахме след Бинц и момичетата, които изнесоха Ирма от къщата и се отправиха към лечебницата. Замислих се за последващото лечение. Трябваше да пуснем интравенозна инфузия, да…
	Халина спря, застана неподвижна в тъмнината. Какви ги вършеше?
	Обърна поглед към езерото, което блещукаше на лунната светлина, сякаш хиляди диаманти се носеха разпръснати по тъмната вода.
	— Какво има? — попитах. Дали и тя не беше в шок? — Халина! Имаме още много работа.
	И тогава разбрах. Та тя обмисляше бягство! Наистина ли? Затворничка, облечена само с долно бельо и с едно одеяло на раменете, не би могла да стигне далече. В „Равенсбрюк“ имаше само три опита за бягство и всички те бяха свършили зле за затворничките, които върнаха в лагера — окачиха им табели с надпис „Ура! Ура! Пак съм тук!“, измъчваха ги и накрая ги разстреляха на стената.
	Само това ми трябваше, бягство по време на моето дежурство.
	— Хайде, последвай ме — подканих я аз.
	Халина не помръдваше, лунната светлина осветяваше русата й коса, но лицето беше забулено от сенките. Изведнъж всичко така притихна, че чувах плискането на вълните в езерото.
	— Веднага! Пациентката се нуждае от последващо лечение.
	Халина стоеше все така, почти неподвижна в тъмнината.
	Лъч на прожектор от кулата зашари през двора и се насочи към езерото. Търсеха ни.
	— Днес ти извърши нещо много полезно за Райха, Халина. Ще бъдеш възнаградена за това. Убедена съм. Хайде, тръгвай с мен сега.
	Кучетата в кучкарника се разлаяха. Колко ли време имахме, докато докладват отсъствието ни и ги пуснат след нас?
	Но Халина все така не помръдваше. Дали пазачите ни гледаха от кулата?
	Тя пое дълбоко въздух, издиша, а парата на дъха й литна нагоре призрачно бяла, озарена от лунната светлина.
	— Исках просто да погледам лагера оттук — каза тя, а гласът й сякаш идваше много отдалече.
	Защо й позволих да излезе през портата?
	Халина отново пое голяма глътка въздух.
	— От толкова отдавна не бях вдишвала свободен въздух. А и езерото. Толкова е…
	— Хайде, побързай — прекъснах я аз.
	Тръгна с мен, но се бавеше, вървяхме към лечебницата, налъмите й тракаха по камъните на пътеката, а моята престилка беше подгизнала от пот.
	Позволих си да си поема въздух чак когато портата се затвори зад гърбовете ни.


	На следващия ден новините за събитията през нощта бързо се разчуха. Когато комендантът се върна, а мъжете се дотътриха след екскурзията до бардака, комендантът лично ми каза, че много високо ценял острия ми ум и че щял да пише на Химлер, за да му докладва за проявената от мен доблест и смелост при спасяването на една от най-съвестните служителки на Райха. Целият лагер възторжено хвалеше подвига ми, освен сестра Маршал, разбира се; тя продължаваше да се държи студено и дистанцирано и всеки път когато някой повдигнеше въпроса, стисваше устни. Така и не можа да преглътне завистта, загдето ми беше асистирала полякиня.


	По-късно през същата седмица двете с Халина седяхме една до друга на бюрото ми и довършвахме някаква работа. До този момент почти не беше ни се налагало да говорим. Познавахме маниерите си на работа, бяхме свикнали с ритъма на движение из кабинета. Нейната _блокова_ й беше дала разрешение да остава и след като загасяха светлините в бараките, така че знаех, че ще има възможност да дойде при мен. Същата сутрин бях ходила в склада за облекло, който всички наричаха „купчините плячка“, мястото където пристигаха вещите и дрехите, конфискувани от Райха в окупираните държави. Всички тези неща — дрехи, сребро, чинии и какво ли не, се сортираха внимателно и затова бързо успях да намеря няколко полезни неща, включително пуловер за Халина и грамофон с няколко плочи. Накарах една от жените със зелени нашивки да го постави и включи в кабинета ми, навих го с манивелата и пуснах плочата с намален звук.
	Една от религиозните ни донесе хляб и сирене от офицерската столова, по-скоро за Халина, отколкото за мен, и аз сложих една плоча на диска на грамофона. „Фокстрот от Варшава“.
	— Много обичам тази песен — каза Халина.
	Намалих още звука. Нямаше нужда цялата лечебница да чува, че пускам полски песни.
	Халина леко се поклащаше, докато пишеше адресите на пликовете.
	— На тази песен се научих да танцувам фокстрот.
	— Можеш ли да ме научиш? — попитах я аз.
	Е, какво толкова? Всички в лагера знаеха този танц, само аз — не. В университета нямах време за такива неща.
	Халина поклати глава.
	— О, не мисля, че…
	Аз станах от бюрото.
	— Не, настоявам.
	Халина неохотно се изправи.
	— Госпожо доктор, аз не съм най-добрият учител.
	Усмихнах се.
	— Хайде, побързай, преди да е свършила песента.
	Тя протегна едната си ръка към гърба ми, с другата хвана ръката ми.
	— Ръцете са хванати високо горе, както при другите салонни танци. Правим две стъпки напред, една встрани, в такт с музиката. — Халина се беше подценила. Беше отличен учител. — Бавно, бавно, бързо, бързо. Ето на`.
	Танцът не беше труден. Усвоих го веднага. Халина ме въртеше из тесния кабинет, бяхме в съвършен синхрон. Скоро и двете се смеехме, защото осъзнавахме колко абсурдно добра танцова двойка бяхме. Така не бях се смяла, откакто дойдох в лагера.
	Спряхме задъхани. Отместих една къдрица, която беше паднала на челото на Халина.
	Халина се извърна и усетих как моментално се вцепени. Обърнах се и аз и какво да видя? На вратата стоеше сестра Маршал със заявка за консумативи в ръка. Нито Халина, нито аз бяхме чули, че е отворила вратата.
	Опитах се да овладея дишането си.
	— Какво има пък сега, сестра Маршал?
	Халина вдигна игличката от плочата.
	— Имам заявка за консумативи — отвърна Маршал. — Смятах да я оставя на бюрото ви, но както виждам, сте заета. — Стрелна с очи Халина. — Освен това сте оставили шкафа с медикаментите отворен.
	— Ще се погрижа. Сега съм заета, ако не възразяваш.
	Сестра Маршал ми връчи заявката и се оттегли, но не и преди да прониже Халина с ледения си поглед.
	Маршал излезе и затвори вратата така тихо, както я беше отворила, а ние с Халина се спогледахме. Капакът на кутията, която трябваше да е винаги плътно затворена, се беше понадигнал, оттам се беше изплъзнало нещо неосезаемо, нещо опасно и вече не можеше да се върне.
	— Тя трябва да се научи да чука — казах.
	Халина впи поглед в мен, по лицето й не беше останала и капчица цвят.
	— Никак не изглеждаше доволна, госпожо доктор.
	— Куче, което лае, не хапе — отвърнах и свих рамене. — Нищо не може да направи.
	Само ако знаех колко ще ми струва това, че подценявам Маршал…


>>	15
>>	Керълайн

	_1941 година_
	Стиснах здраво шкафчето на картотеката.
	— Какво се е случило, Роже?
	— Току-що разбрах, Керълайн. Намерили са имената на Пол и Рина в списъците с арестуваните.
	Арестували са Пол? Но как…?
	— Благодаря ти, че не ми го съобщи пред Пия — сдържах сълзите си, но папките пред мен се размазваха и сливаха, потънали в жълтеникава мъгла. — Има ли вести за бащата на Рина? Нали е живеел с тях в Руан.
	— Все още не. На всеки час проверявам докладите. Надявам се, не се съмняваш, че ще направим всичко по силите си да проследим къде са.
	— Знаем поне, че са живи, нали? По какво обвинение са арестувани?
	— Де да знаех. Разузнаването ни в Лондон има някои пропуски. Не са описани и местоназначенията. Но това не е всичко, Керълайн. Тримилионна немска армия е започнала да навлиза в Русия.
	— Е, какво стана с Пакта за ненападение?
	Ясно беше, че Хитлер е не просто откачен, а и че е лъжец, но въпреки това всяка негова маневра изплющяваше като поредния звучен шамар.
	— Хитлер го е нарушил, Керълайн, и мечката никак не е доволна. — Роже много обичаше да нарича Съветския съюз „Мечката“. Подхождаше им този прякор. — Хитлер взема каквото си поиска. И това не вещае нищо хубаво за нас.
	И да не беше го казал, много добре го знаех. Не след дълго Хитлер щеше да завземе половината свят. Дали Англия е следващата?
	— Ужасно съжалявам, Керълайн.
	Роже изглеждаше наистина покрусен. Може би съжаляваше, че не се застъпи за Рина.
	През целия този ден бях като парализирана от хилядите „Ами ако…“.
	_Ами ако Пол си беше останал тук, в Ню Йорк, далече от опасностите? Ами ако бях настоявала по-сериозно Роже да издейства виза за Рина?_
	На всичко отгоре, в същия този тежък ден дойде вестта, че Бети Стокуел Мърчант е родила трикилограмово бебе, момченце, което кръстила Уолтър, на баща си. Имах много работа, но въпреки това се измъкнах в обедната почивка, за да я посетя в болницата. Умирах от желание да видя бебето, въпреки че, откакто чух новината, се мъчех да преглътна завистта си с помощта на няколко понички с конфитюр. Надявах се смяната на мястото да ме разсее и да прочисти мислите ми. А и щеше да ми се отрази добре да споделя притесненията си за Пол с Бети.
	По пътя към болницата купих на Бети от любимите й папагалски лалета, нищо че едва ли й трябваха още цветя. Стаята й в болницата „Сейнт Люк“ изглеждаше като конюшнята на Уърлуей на дербито в Кентъки* — претрупана с огромни букети и венци: подкова от рози, венец от карамфили на статив, с лента с надпис „Поздравления!“, и ваза с две дузини рози, боядисани в светлосиньо, склонили засрамените си главици.
	[* Уърлуей е кон шампион, а дербито в Кентъки е едно от най-престижните конни състезания.]
	— Благодаря ти за лалетата, Керълайн — каза Бети. Лежеше, опряна на високи възглавници, в специалното си болнично легло, прекрасна в своя розов сатенен халат и тюрбан в същия цвят. — Винаги си знаела какво харесвам.
	Дойде една сестра с бебето на ръце, движеше се съвсем безшумно по болничните плочки с меките си платнени калцуни. Щом видях момченцето, всичките ми проблеми минаха на заден план.
	— Спокойно, подръж го — каза Бети и махна към нас.
	Гушнах бебето, което се успокои в ръцете ми, усещах по кожата си топлината на стегнато повитото телце. Стискаше юмручетата си, плътно прибрани под брадичката, а лицето му беше подпухнало като на професионален боксьор. Да, малкият Уолтър трябваше да се учи да се ежи, за да се бори за оцеляването си с тези родители, които се разбираха най-добре, когато са в различни часови зони.
	— Знам, че ще ме помислиш за неблагодарна, Керълайн, но не съм готова за бебе — каза Бети и опря кърпичката си на кладенчето на едното око.
	— О, скъпа, защо говориш така?
	— Казах на Фил, че не искам дете толкова скоро, но той не ме послуша. И това след всичко, което направих за него. Та заради този мъж аз обух обувки за голф!
	— Ще бъдеш чудесна майка, сигурна съм.
	— Обслужването тук е чудесно, Керълайн, по-добро, отколкото в „Плаза“, сериозно ти казвам. Носят ми бебето по всяко време, дори се налага аз да им казвам да го върнат в детското отделение. Специализирани са в грижите за новородени.
	— Какво прекрасно бебе — прекъснах я аз.
	Погалих юмручето му, нежно и крехко като цвете.
	Уолтър се протегна в ръцете ми и клепачите му потрепнаха от някакъв бебешки сън. Усетих онази позната болка и очите ми се напълниха със сълзи. Не сега.
	— Сега само трябва да те уредим със съпруг и бебе, Керълайн, в този ред.
	— Приключих с това — отвърнах.
	— Започна ли вече да бъркаш в шкафа на майка си за бельо? Не си, нали? Е, значи не си приключила.
	Сестрата влезе да вземе Уолтър, дискретна като прислужница, повикана с тайния звънец под масата в трапезарията. Аз се бях вкопчила в него и не го пусках, но в крайна сметка се наложи да й го дам. Гледах я как го отнася, а празните ми ръце потрепваха от внезапния хлад.
	— Днес Роже ми съобщи, че Пол и Рина са арестувани.
	— Колко ужасно, Керълайн, мила, съжалявам. Знаеш ли къде са ги отвели?
	Скръстих ръце и пристъпих към прозореца.
	— Никой не знае. Сигурно в някой парижки затвор или в транзитен лагер. Не знам какво да правя.
	В парка навън, под прозореца, едно момченце се опитваше да пусне хвърчило, но то само шареше насам-натам и все не се вдигаше. „Опашката е доста тежка — помислих си, — просто откачи опашката.“
	— Колко ужасно болезнено е това за теб, мила — продължи Бети.
	— Не мога да работя.
	— Когато се върна вкъщи, ще направя хавайско тържество. Ще ми помогнеш ли с организацията? А може да ми партнираш за бридж за сбирката у Вандербилт. Смятах да играя с Пру, но тя с удоволствие ще ти отстъпи мястото си.
	— Не ми е до тържества, Бети. Трябва да разбера къде са отвели Пол.
	— Стига, Керълайн, забрави за това. Да, наистина, много е тъжно, но никога не би имала нормален живот с Пол Родиер.
	— Кой определя какво е нормално?
	— Защо винаги избираш трудния начин? С Дейвид можехте…
	— Аз ли? Дейвид ме напусна, не аз него.
	— Щеше да се ожени за теб, ако се свърташе по-дълго на едно място. Турне с десет града в програмата не е много здравословно за която и да е връзка. Мъжете искат да са център на света за теб. Сега, както си се укротила, трябва да побързаш да си намериш съпруг и да си родиш деца. Яйцата на жената не са вечни, нали знаеш?
	Само при споменаването на яйцата, които се реят вътре в мен, мънички и крехки, ме побиха тръпки.
	— Това е абсурдно, Бети.
	— Тези ги разправяй на яйчниците си. В Ню Йорк е пълно с мъже, които все пак не са за изхвърляне, а ти си тръгнала да издирваш единствения, който обаче е във френски затвор.
	— Трябва да се връщам на работа. Малко съчувствие няма да те ощети. Говорим все пак за човешки животи.
	— Извинявай, мила, знам, че не искаш да чуваш това, но той не е от нашата класа.
	— Нашата класа ли? Баща ми е започнал от нулата.
	— Да, а нулата е „Сейнт Пол“, където са го пратили родителите му.
	— Моите уважения към брат ти, но когато живееш цял живот на гърба на родителите си, трудно можеш да изградиш характер.
	— И това го казва жена, която до шестнайсетгодишна възраст е била обличана от прислужница. О, Керълайн, мисли практично. Все още не е твърде късно…
	— За какво? Да спася репутацията си ли? Да не би да твърдиш, че трябва да се омъжа за човек, когото не мога да понасям, само за да не съм сама на хавайските тържества? Ти може да имаш бебе и съпруг, Бети, но аз искам да бъда щастлива.
	Бети се засуети да приглажда ръбчетата на сатененото одеяло.
	— Добре, но не идвай да плачеш на рамото ми, когато всичко това свърши зле.
	Обърнах й гръб и излязох, не можех да разбера как така приятелката ми не дава пукната пара за моето истинско щастие. Нямах нужда от Бети. Имах майка. Това би трябвало да ми е достатъчно за известно време.
	Нищо на света не можеше да ме накара да се откажа от Пол.


	По-късно през същата седмица Роже ми съобщи, че Консулският отдел вече не може да ми помага за пратките с помощи, които изпращах във Франция. По пощата непрестанно пристигаха писма и картички от сиропиталищата с възможно най-милите и учтиви молби за помощ. Как да им откажа? Не смеех да искам от майка пари от спестовната й сметка. Откакто татко почина, тя постоянно трябваше да затяга колана. Известно време се надявах на чудо, но в крайна сметка осъзнах къде трябва да отида.
	„Снайдър и Гудрич — антиквариат“.
	Още преди години майка беше намекнала, че може да оставим на консигнация сребърните прибори, които по-рядко използвахме, за да осигурим пари за дарения. Изобщо не се изненадах, защото заедно със стерлинговото сребро на Улси, майка беше получила в наследство и склонността към благотворителност. Тя никога не беше парадирала с аристократичния си произход, така че можехме да минем и без няколкото вилички за стриди, които си стояха недокоснати още от Гражданската война.
	Със сребърния сервиз за вечеря, разбира се, не бих се разделила никога.
	Антикварният магазин „Снайдър и Гудрич“ се намираше в централната градска част, но на достатъчно закътана уличка, за да осигури дискретност на клиентите си. В съседство имаше малко процъфтяващо перукерско ателие, където човек можеше да се сдобие с доста реалистична перука. Всеки, който в крайна сметка се озоваваше в „Снайдър и Гудрич“ и продаваше семейните ценности, за да помогне на някой пропил се чичо или да погаси просрочените вноски за данъци, демонстрираше различни особености на характера си. Втората братовчедка на Бети, чийто съпруг беше влязъл в затвора за неплатени данъци, се нагълта с приспивателни в деня, когато сватбеният й порцелан се оказа на витрините на „Снайдър и Гудрич“. Тя се възстанови, но репутацията й не успя.
	Тези, които ринеха парите с лопата, не даваха пукната пара за хорското мнение. След пролетното почистване пращаха в С & Г вещите, от които смятаха да се отърват, по стегнатия в ливрея шофьор или по несведущата прислужница. Опърпан персийски килим. Порцеланови купички за измиване на пръсти от Лимож.
	Майка никога не ангажираше шофьор в града, а няколкото ни останали прислужници бяха в „Хей“, затова една сутрин грабнах едно от навитите на ролка калъфчета за сребро „Пасифик“ от шкафа със среброто в апартамента ни и занесох виличките за стриди сама. Нямаше начин господин Снайдър да не изпадне във възторг, когато види в магазина си среброто на Улси.
	Прекрачих прага и потънах в гъстата мъгла от дим на пури. В това малко помещение сякаш имаше повече стъклени витрини, отколкото в Музея за естествена история. Стените почти не се виждаха от наредените плътно една до друга стъклени каси от пода до тавана, на още един ред по цялата обиколка на магазина имаше още витрини, високи колкото щанд и толкова близо до стенните витрини, че повече от един човек трудно би могъл да се провре между тях. По стъклата все още имаше полепнали власинки от скорошното лъскане, а зад тях, натъпкани като сардини, се мъдреха всевъзможни семейни артефакти, сортирани по видове: мечове в кании с пискюли и орнаменти, монети, картини и цели армии от строени по височина сервизи от кристални чаши на дълги фини столчета. И в отделни каси, разбира се, на почтително разстояние едни от други, бяха подредени сребърни прибори и табли.
	Кльощав господин, видимо над шейсет, стоеше изправен до една от витрините, която му стигаше до кръста, и беше разперил на нея страница от „Ню Йорк Таймс“, върху която полираше сребърен комплект за хайвер, а всичките клечки, парцалчета и тампончета беше наредил в кръг около една от статиите. Успях да прочета заглавието, въпреки че беше на обратно: „ХИТЛЕР ЗАПОЧВА ВОЙНА С РУСИЯ, ПЕШАЦИ НАВЛИЗАТ ОТ АРКТИКА КЪМ ЧЕРНО МОРЕ. ДАМАСК ПАДА. САЩ ИЗТЕГЛЯ КОНСУЛИ ОТ РИМ“.
	Човекът се представи като господин Снайдър, разви калъфчето, което му подадох, и извади една от виличките така нежно, като че вадеше шафрана от минзухар. Огледа семейния герб на Улси на върха на дръжката през бижутерската лупа, закрепена пред едното му око. Несъмнено господин Снайдър ще е възхитен от композицията, при това върху стерлингово сребро: два филигранни стилизирани лъва, вдигнали високо герба, а над него ръка, стиснала пищялна кост, издигната над средновековен рицарски шлем. Господин Снайдър изчете думите, написани на нашлемника:
	— „Manus Haec Inimica Tyrannis“.
	— Това е семейният девиз. Надписът означава: „Тази вдигната ръка не ще пощади тиранина“. — Как така господин Снайдър не гори от нетърпение да ги има в магазина си? Та това е история! — Каква е максималната цена, която можете да ми предложите?
	— Това не е гаражна разпродажба, госпожице Феридей. На битпазара в Клинанкур работят така — отвърна той и посочи неопределено към Париж с почернелия си от окиса пръст.
	Господин Снайдър говореше на чудесен английски, с едва забележим немски акцент. Въпреки че името му звучеше като английско, беше с немски произход. Предположих, че „Снайдър“ преди е било „Шнайдер“, но го е променил в името на бизнеса. След Първата световна война преселниците от Германия не бяха посрещани добре от предубедените американци, но напоследък това течение се беше обърнало — много американци решително бяха застанали на страната на Германия. Името Гудрич вероятно също беше добавено, за да създава впечатление, че е собственост на британци, защото нямаше и следа от никакъв господин Гудрич.
	Господин Снайдър опипваше виличката, както слепец опипва лице. Подръпна зъбците, дъхна отблизо върху среброто.
	— Зъбците не се поддават на опъване. Това е добре. Щемпелът е клеясал. Топени ли са в някакъв разтвор?
	— Никога — отвърнах. — Почиствани са само с памучна вата и кърпички „Годар“.
	Преборих се с порива да си издействам услуга срещу усмивка. Усмивката — поне според французите — беше тактическа грешка и се приемаше като белег на слабост, типична за американците.
	Господин Снайдър опря ръбестия край на кибритената клечка в щемпела и я врътна. През рядката бяла коса по скалпа му проблясваше розова кожа — същият цвят като парцалчето за полиране.
	— Добре — продължи господин Снайдър. — Но имайте предвид, че оксидираният слой не бива да се маха, той предпазва среброто. Почиствайте приборите само когато смятате да ги използвате.
	— Това сребро е било на прабаба ми Илайза Улси — казах аз.
	Странно, изведнъж ми се доплака.
	— Всичко тук е било на нечия прабаба. От пет години не съм купувал вилички — нито за лимони, нито за сардини, нито за череши, нито за стриди, какво остава за пълен комплект? Няма пазар за тях.
	Нали уж било много добре за среброто да се съхранява оксидирано, а неговите прибори бяха лъснати до блясък.
	— Добре, ще пробвам в „Сотбис“ — казах аз.
	Господин Снайдър прибра виличката и се зае да навива кафявото калъфче.
	— Чудесно. Те не правят разлика между лъжица за бульон и лопатка за ядки.
	— Среброто на Улси е описано в книгата „Съкровищата от Гражданската война“.
	— А тази купа за пунш „Астор“ е от Френската революция — отвърна господин Снайдър и посочи витрината зад гърба си.
	Но когато заговорих на немски, отношението на господин Снайдър изведнъж се промени. За пръв път в живота си се радвах, че татко бе настоял да уча немски в училище.
	— В книгата е описан и супникът, принадлежал на прабаба ми Илайза Улси — казах аз, горда, че успях да изровя някъде от дълбините на мозъка си миналото причастие на глагола „принадлежа“ на немски.
	— Нима говорите немски? — попита той, усмихнат.
	— Учех го в училище. В „Чапин“.
	— Супникът от стерлингово сребро ли е? — продължи той на немски.
	— Да, и злато. Подарен й е от семейството на един млад полковник, за когото се грижела по времето на битката в Гетисбърг. Той щял да умре от раните си, но благодарение на нейните грижи оцелял, затова семейството му изпратили супника заедно с прекрасно писмо.
	— Гетисбърг, да, ужасна битка. Супникът гравиран ли е?
	— „На Илайза Улси, с най-дълбоки благодарности“ — отвърнах. — На него е изобразен бог Пан с кошница златни цветя.
	— Пазите ли писмото?
	— Да, в него е описано бягството на полковника през блатата край река Чикахомини.
	— Интересен произход — установи господин Снайдър.
	За нищо на света не бих се разделила с тази купа, но историята си свърши работата: размекна господин Снайдър и той ми направи оферта за виличките.
	— Мога да предложа най-много четирийсет и пет долара — поде той. — Цената на стерлинговото сребро така и не се възстанови след затрудненията.
	Бяха минали вече повече от десет години от Черния вторник*. През 1941 година икономиката ни вече се съживяваше, но много хора все още не можеха да се примирят с термина „депресия“.
	[* Крахът на цените на акциите на Уолстрийт, станал причина за Голямата депресия.]
	— Господин Снайдър, ако ги претопите, ще изкарате седемдесет и пет долара.
	— Шейсет.
	— Добре.
	— С вас е удоволствие да се работи — заключи господин Снайдър. — Евреите, които идват тук, се държат така, все едно ми правят услуга.
	Отстъпих назад, възмутена.
	— Господин Снайдър, съжалявам, ако съм създала впечатлението, че бих проявила толерантност към подобни злостни забележки. Не знам как се търгува в Германия, но аз не сключвам сделки с антисемити.
	Навих калъфчето с вилиците.
	— Моля ви, госпожице Феридей, това беше грешка на езика. Простете.
	— Тази страна е основана на равенството и справедливостта и няма да е зле да запомните това. Едва ли ще се отрази добре на бизнеса ви, ако си спечелите репутацията на човек, който таи лоши чувства към която и да е етническа група.
	— Непременно ще запомня това, госпожице Феридей — каза той и внимателно измъкна вилиците от ръцете ми. — Моля, приемете най-искрените ми извинения.
	— Извиненията ви са приети, господин Снайдър. Не съм злопаметна, но държа на високите професионални стандарти, когато влизам в търговски отношения.
	— Оценявам високо това, госпожице Феридей, и съжалявам, че ви обидих.
	Когато излязох от магазина на Снайдър, оптимизмът ми се беше възвърнал, а в джоба си имах достатъчно пари да изпратя и пакетите с помощи, и подарения от „Овалтин“ кашон с шоколадово мляко на прах. Успокоих съвестта си с мисълта, че човек понякога трябва да сключи сделка с дявола, ако иска да помогне на хората в нужда. Да, сключих сделка с антисемит, но го направих, за да помогна на онеправданите.
	Благодарение на господин Снайдър петдесет сирачета във Франция щяха да знаят, че не са изоставени от всички.


>>	16
>>	Каша

	_1941-1942 година_
	Бинц ме затвори в карцера, загдето се бях опълчила на Ирма Грезе. Всички ужасяващи неща, които бях чувала за това място, се оказаха верни: тъмна и студена единична килия, в която нямаше нищо освен дървен стол без облегалка. И безкрайни пълчища хлебарки. През цялото време страдах по пани Микелска и кроях планове как да отмъстя на германците, а сърцето ми се изпълваше с черна горчилка. Щяха да си платят за това, което сториха на пани Микелска. Докато седях в тъмната килия, в главата ми се разиграваха всякакви сцени. Повеждах затворничките на масово бягство. Убивах Бинц с крак от стол. Пишех кодирани писма на татко, в които цитирах имена. Трябваше ми само търпение, но този ден непременно щеше да настъпи.
	Дойде пролетта и в един неделен ден майка се появи при нас като същински дар от небесата, защото напоследък, откакто я преместиха в бараките на привилегированите, почти не я виждахме. Изненада ни малко преди лягане, тъкмо се бяхме събрали на нашия нар с Луиза, Зузана и Янина и играехме една глуповата игра. Бяхме я нарекли „По Алеята на красотата аз ще нося…“. По това време Алеята на красотата вече беше придобила за нас съвсем ново значение. Надзирателите принуждаваха онези, които щяха да екзекутират, да минат по Алеята, за да стигнат до стената за разстрел. Някои от момичетата бяха късметлийки и преди да тръгнат по Алеята, им даваха време, колкото „сестрите“ им от бараката да им оправят косите и да им натъкмят дрехите, та да са красиви, когато се отправят на тази последна разходка.
	В тази игра се надпреварвахме да измислим най-странното нещо, което ще носим, ако ни пратят по Алеята на красотата към стената за разстрел. Колкото и нелепо да звучи сега, по онова време такива зловещи игри ни носеха утеха. Играехме например на „Розов пушек, син пушек“, в която се опитвахме да познаем какъв цвят ще е димът от следващата от нас, която вкарат в крематориума в града. Всички бяхме ужасно гладни и скапани след дванайсетте часа работа и ако успеехме да се надсмеем над всичко това, се чувствахме поне малко по-добре.
	Майка се изкачи до нара и ме целуна по челото. На ръката й беше вързана яркожълтата лента на онези привилегировани затворнички, които можеха да обикалят из лагера. Прокарах пръст по релефния, избродиран с червени конци надпис и усетих как по вените ми премина хлад.
	Отърсих се от лошите мисли. Виждах я отново и това беше най-хубавото. Погледът ми попадна на синята връвчица на мястото на пръстена й. Защо я беше вързала? За да й напомня, че още е омъжена за татко ли?
	— Мога да остана съвсем малко още — промълви тя, задъхана, беше бягала по целия път от първа барака.
	Вратите се заключваха в девет всяка вечер, изключения не се допускаха. Независимо че носеше жълта лента на ръката, ако я хванеха извън нейната барака през нощта, я чакаше карцер или дори по-лошо. А на всичко отгоре бяха добавили нови правила, за да изкоренят всяка възможност за сближаване, особено между полякини. Забраниха всякакви посещения в други бараки през прозорците. Забраниха да си помагаме по време на _Appell_. Забраниха разговорите без позволение.
	Майка прегърна всички ни поред и аз вдишвах дълбоко сладката миризма на тялото й. Измъкна едно вързопче изпод робата си, нещо, увито в чиста бяла ленена кърпа. Разтвори я и там имаше цял самун бял хляб със златистокафява горна коричка, нашарена от кристалчета сол. Ах, как сладко миришеше на мая! Изредихме се една по една да го пипнем.
	— Още един цял самун! — учуди се Зузана. — Откъде ги вземаш?
	Майка се усмихна.
	— Не го изяждайте наведнъж, ще ви стане лошо.
	Зузана пъхна хляба под нашата възглавница. И как не? Такъв ценен дар!
	Луиза се сгуши по-близо до майка.
	— Мисля, че открих най-яркия си талант.
	— Е, кой е той? — попита майка. — Не ме дръж в напрежение.
	Луиза измъкна от джоба си кълбо светлосиня прежда. Аз го дръпнах от ръцете й.
	— Откъде взе това?
	Луиза си грабна кълбото.
	— Размених го за една угарка от цигара, която бях намерила на плаца. Отговорничката ми казва, че никога не е виждала някой да плете така бързо. Само днес завърших два чифта чорапи. Вече няма да ме пращат да разпределям заешка козина. От сега нататък ще плета в _die Strikerei_.
	_Die Strikerei_ беше плетачницата в лагера — странно място, на което попадаха само най-бързите и най-добрите плетачки. Като надникнеш вътре, виждаш едни жени, които седят в редици и плетат с бясна скорост, като на кинолента, пусната на много висока скорост.
	Докоснах ръката й.
	— Нали знаеш, че тези чорапи отиват на фронта, за да топлят краката на немските войници.
	Луиза се дръпна.
	— Не ме интересува. Когато се махнем от тук, ще отворя плетачница, ще имам прежди във всякакви цветове и ще плета по цял ден.
	— Чудесна идея — каза майка и прегърна Луиза. — И това ще е съвсем скоро. Сигурна съм, че татко и другите… — Погледът й за миг се стрелна към мен. „Другите ли? Ленарт ли имаше предвид?“ — Те правят каквото могат да ни освободят.
	— Тъкмо започвахме да играем на „Аз ще нося…“ — намеси се Янина.
	Все още не можех да свикна да гледам Янина и да не виждам огненочервената й коса. Откакто в първия ни ден в лагера я бяха обръснали, косата й беше израснала мека и кафява, като пуха на малко врабче. На много други им бяха оставили косите, но Бинц беше настояла да обръснат Янина точно защото беше вдигнала такава врява, като се опитаха да я подстрижат.
	— Майка няма да иска да играе на това — каза Зузана със сериозен тон.
	— Тази игра е много глупава, но ще играеш ли с нас? — попита Янина.
	— Разбира се — отвърна майка. — Само да побързаме.
	Би направила всичко, само и само да ни зарадва.
	Янина събра всички ни в съвсем тясно кръгче.
	— Всяка трябва да каже какво ще носи по Алеята на красотата?
	Майка наклони глава на една страна.
	— Искаш да кажеш…
	— Да, ако това е последната разходка. Аз ще съм обута в най-красивите си обувки на много високи токове. От черна телешка кожа… не… от велур… и ще вървя гордо изправена. О, да, и с прическа като на Рита Хейуърт…
	— Това са две неща — обади се Луиза.
	— И сутиен с подплънки.
	— Янина… — прекъсна я Зузана.
	— Е, какво? Поне веднъж в живота си да се видя с бюст. Ако ще умирам, искам поне да изглеждам добре.
	Зузана се приведе напред и каза:
	— Аз пък ще нося кутия полски шоколадови бонбони, от всички видове — с ванилов крем, с карамел, с лешник…
	— _Престани!_ — каза Янина.
	Тя много мразеше някой да говори за храна и си запушваше ушите, когато другите момичета описваха любимите си ястия или си повтаряха хиляди пъти любимите рецепти. Луиза се поизправи.
	— Аз пък ще си нося плетката. Бинц ще види колко е красива и ще се смили над мен.
	Майка се усмихна широко, попиваше всяка дума и всеки поглед. Толкова беше хубаво да я видя да се усмихва. Чух една _щубова_ да крещи на някого откъм банята. Беше наблизо, затова снижих глас.
	— Аз ще лежа на дюшек, завита с огромен юрган от гъши пух, и ще спя по целия път. Надзирателките на Бинц ще носят дюшека, а самата Бинц ще ми вее с гигантско розово щраусово перо.
	Янина с мъка потисна хрипкавия си смях.
	— А ти какво ще носиш? — прошепна Зузана на майка; още се смееше.
	Майка се замисли, един дълъг миг гледаше ръцете си и мълчеше, толкова се проточи мълчанието й, че помислихме, че в крайна сметка не иска да играе. А когато най-сетне продума, погледът й беше някак странен.
	— Ще нося букет цветя, люляк и рози.
	— О, аз много обичам люляк — каза Луиза.
	— Ще вървя с високо вдигната глава и по пътя ще раздавам цветята от букета на войниците и ще им казвам да не се обвиняват за това, което са правили.
	Нима майка не разбираше, че играта е за развеселяване?
	— И когато стигнем до стената, ще откажа превръзката за очите и ще извикам: „Да живее Полша!“, преди да…
	Майка сведе поглед към ръцете си.
	— Много ще ми липсвате всички — каза, като едва-едва се усмихваше.
	От този сериозен отговор грейналата усмивка на лицето на Зузана на мига угасна. От нас, другите, се изпариха и последните останали ни капки смях и изведнъж всички притихнахме. Мисълта, че това може да се случи, беше прекалено тягостна, за да се задържаме дълго на нея.
	Явно сме изглеждали така, сякаш от очите ни всеки миг ще се излеят реки от сълзи, защото майка смени темата.
	— Нещата в лечебницата вървят доста добре вече…
	— Лекарката как е? — попитах аз.
	Толкова много въпроси имах, а времето беше съвсем малко.
	— Радва се, че работата е по-организирана, но вече не мога да оставям тези, на които им е зле, да се задържат по леглата. — Майка се приведе напред и продължи с тих глас: — Умъртвяват затворничките, които не могат да работят, затова на всяка цена избягвайте това място. На лекарката не може да се вярва. Най-добре стойте на разстояние.
	— _Немци_… — каза Зузана. — Срамувам се, че във вените ни тече и немска кръв, майко.
	— Не говори така. Трябва да се запознаеш с добросърдечната аптекарка от града, Паула Шулц. Когато идва да носи лекарствата за есесовците, винаги вкарва по нещо забранено — боя за коса за по-старите жени, та да прикриват възрастта си и да се спасят при подборите, или кардиостимуланти, че да могат по-слабите да стоят прави по време на проверка. Тя ми каза, че американците ще…
	Една _щубова_ вървеше и търкаше зъбите си. Като стигна до нашето легло, тя се изплю в една тенекиена чаша и викна:
	— Лампите да се угасят!
	Притиснах майка силно в прегръдките си и заплаках като малко дете, не можех да се отделя от нея, но накрая се наложи тя да се отскубне и да се измъкне незабелязано, с риск да я хванат. Много се срамувах от държанието си, но най-мъчително беше да я гледам как тича по Алеята на красотата и се обръща в тъмнината, за да ни прати въздушна целувка, и това беше по-ужасно дори от глада и най-жестокия бой.
	Непоносима агония.


	По-късно през тази седмица Роза дойде в спалното преди сутрешната проверка и изчете списък с десет имена на затворнички, които трябвало да отидат на отчет в лечебницата. Луиза, Зузана и аз бяхме в списъка.
	След като отпратиха останалите да работят, Роза ни поведе по Алеята на красотата към лечебницата.
	— Елате с мен, момичета — каза тя благо.
	Къде беше изчезнала онази Роза, която биеше всеки път когато се бавим? Едно от онези мои лоши предчувствия се появи и започна да се надига в гърдите ми. Докато вървяхме към сивата барака на лечебницата в онази сутрин, изгревът обагри небето в синьо и розово.
	Погледнах към Зузана.
	— Какво ли ще стане?
	— Не зная — отвърна тя, присвила очи заради яркото утринно слънце.
	— Но все пак майка е там.
	— Да, разбира се — каза Зузана някак отвлечено.
	В този ден лечебницата беше някак странно притихнала. Майка не беше на поста си зад масивното дървено бюро в приемната. Погледът ми се закова на жълтеникавото ниско столче, на което тя обикновено седеше всеки ден и проверяваше пациентите, но то сега беше празно.
	— Къде е майка ви? — попита шепнешком Луиза, докато минавахме покрай бюрото.
	Зузана се огледа.
	— Някъде наоколо.
	Роза ни предаде на две едри сестри от СС в кафяви униформи, а касинките им бяха снежнобели като сметанови торти, затъкнати с игли във вдигнатите им коси. Те ни поведоха по някакъв коридор към едно отделение — варосана стая, с натъпкани вътре три двуетажни и шест единични легла. Имаше само един прозорец, голям колкото изтривалка, високо горе, почти опрян до ниския таван. Изведнъж стените сякаш се стовариха отгоре ни. Къде изчезна въздухът в стаята?
	Едно момиче от херцерския ни отряд, на име Алфреда Прус, седеше на едно от леглата в болнична роба, с ръце, сключени в скута й.
	Избърсах капчицата влага над горната си устна. Какво ни се случваше?
	Една от сестрите ни каза да си свалим дрехите, да ги сгънем прилежно и да облечем болнични роби, без да ги закопчаваме на гърба. Напълних гърдите си с въздух почти до пръсване, а после го издишах бавно. Заради Луиза трябваше да съм спокойна.
	След като сестрите излязоха, Зузана закрачи из стаята. Откачи листа за назначения от таблата на едно от леглата и заразглежда написаното.
	— Какво правят тук, как мислиш? — попита Луиза.
	— Не съм съвсем сигурна — отвърна Зузана.
	— Просто стой до мен, Луиза — намесих се аз.
	— Вече два дни съм тук, досега с мен имаше само още една жена, някаква луда циганка — обади се Алфреда. — Тази сутрин я отведоха. Какво са намислили според теб? В съседната стая има още момичета. Чувах едно да крещи и плаче.
	Зузана пристъпи до вратата между двете стаи и обви металната топка на бравата с ръка.
	— Заключена е — каза.
	Не след дълго сестрите вкараха още няколко полякини в стаята, една от тях беше високата мълчалива Регина, която носеше кръгли очила за четене и тайно преподаваше английски в нашата барака. С тях влезе и Янина Грабовска. Нахлузихме болничните роби, а Янина и Регина се разсмяха, защото с тези разкопчани гърбове, задниците ни оставаха открити и можеха да се проветряват.
	— Дали няма да ни местят в друг лагер и затова да трябва да ни подложат на някакви допълнителни прегледи? — попита Алфреда.
	— Може да са решили да ни пратят в бардака — каза Регина.
	Всички знаехме за бардака, който бяха открили в един друг лагер. Бинц на няколко пъти беше обявявала по време на проверка, че търсят персонал. Обещаваше, че след няколко месеца служба всяка доброволка ще получи най-хубавите дрехи и обувки и гарантирано освобождаване от лагера.
	— Престани, Регина — прекъснах я аз.
	Луиза хвана ръката ми и дланите ни се допряха — и нейната, и моята бяха влажни.
	— По-скоро бих умряла — каза тя.
	— Донесох си разговорника — каза Регина и пъхна книжката под една от възглавниците.
	Беше си го направила сама от осемдесет късчета тоалетна хартия, изписани с миниатюрни букви.
	— Много ще ни помогне твоят разговорник, няма що — каза Янина. — За тях ние сме опитни зайци. На картинка ли трябва да ти го нарисуват?
	— Дано да не ни бият инжекции — обади се Алфреда.
	Луиза се притисна към мен и каза:
	— Не понасям инжекции.
	За да се успокоим, ние с Луиза седнахме на едно легло и се загледахме през прозореца, една птичка свиваше гнездо отвън, ту хвръкваше, ту се връщаше с още нещица, с които градеше гнездото си. След това се изпитвахме дали сме научили фразите от разговорника: _Hello. My name is Kasia. Where might I find a taxicab?_*
	[* Добър ден. Казвам се Каша. Къде мога да намеря такси? (англ.).]
	Не след дълго в стаята влезе сестра, носеше термометър, метална купа и бръснач.
	— Защо ще ни бръснат? — прошепна Луиза.
	— Не съм сигурна — отвърнах.
	Дали щяха да ни оперират? Трябва да е станала някаква грешка. Как може майка да е позволила това?
	Красивата сестра Герда влетя в стаята с две други сестри, едната държеше табла със спринцовки и ампули. Герда дойде право при Луиза.
	— Не, моля ви! — извика Луиза и обви ръце около врата ми.
	Аз я прегърнах силно през кръста.
	— Моля ви, не я наранявайте — казах, — каквото ще правите, правете го на мен, не на нея.
	Зузана дойде и седна до Луиза на леглото.
	— Проявете малко милост. Луиза е само на петнайсет и се страхува от инжекции.
	Помощничките на Герда изтръгнаха ръцете на Луиза от врата ми. Герда й се усмихна и каза:
	— Няма да е толкова страшно. Скоро ще започнеш да виждаш цветя и да чуваш камбани.
	Замъкнаха Луиза, въпреки съпротивата й, на едно болнично легло на колелца и изпънаха едната й ръка. Аз закрих очите си с ръце, за да не я гледам как вика, докато забиват иглата. Изведнъж Луиза стана сънлива и Герда и помощничките й я изведоха.
	Зузана дойде и седна на моето легло в далечния край на стаята.
	— Опасявам се, че…
	— Ще ни оперират ли?
	Само от произнасянето на думите страхът ме прониза като кама.
	— Следващата ще съм аз. Първо искат да се справят с трудните.
	Шумът от търкалянето на очуканите колелца на друга носилка отекна откъм коридора.
	— Трябва да съобщим на майка — казах аз.
	Герда вкара количката в стаята и махна с ръка към Зузана.
	— _Auf die Bahre_ — каза тя, като се усмихваше. „На количката!“
	— Какво става тук? — Зузана се поизправи. — Имаме правото да знаем.
	Герда дойде до Зузана и я дръпна за ръката.
	— Хайде, ела. По-добре не прави сцени. Трябва да си смела.
	Аз хванах Зузана за другата ръка и я задърпах към себе си, а Герда я теглеше към количката.
	— Не можете да ни причинявате това — казах.
	Зузана удари Герда по ръката и затова Герда повика две яки _капо_* със зелени триъгълни нашивки. Те влетяха в стаята, избутаха Зузана в носилката и я завързаха с ленти памучен плат.
	[* „Капо“ е длъжност в концентрационните лагери — затворници, които надзирават принудителния труд или изпълняват определени административни задължения.]
	— По-добре е да не се съпротивляваш. Това скоро ще свърши и ще ви пуснат да се приберете у дома, в Полша.
	Възможно ли беше това да е вярно? Пристъпих към едната _капо_ и попитах:
	— Къде я водите? — Янина и Регина наблюдаваха случващото се, прегърнати и свити на едно от леглата в далечния ъгъл. Капото ме избута настрана, а в това време Герда успя да вкара инжекция в ръката на Зузана. — Ние сме затворници, не опитни зайци.
	Зузана притихна, а Герда избута носилката извън стаята.
	— Обичам те, Каша — каза Зузана, докато я извеждаха.
	Само след няколко минути Герда се върна за мен. Съпротивлявах се на двете капо, които ме влачеха към количката, но щом ме завързаха, се разтреперих цялата, като че ли ме бяха заринали с лед. Тя изпъна ръката ми и веднага усетих ужилването на иглата в сгъвката на лакътя.
	— Вие, момичетата, сте по-зле и от мъжете — каза Герда и се изкикоти.
	Мъже ли? Какви мъже? Къде са?
	Времето се стопи. Това морфин ли беше? Някой ме избута с количката в някаква стая с кръгла лампа, която висеше от тавана, и покри лицето ми с кърпа. Усетих още една интравенозна инжекция, а някаква жена ми каза да броя на обратно. Аз започнах на полски, тя — на немски, а после аз се унесох.
	В онази нощ по някое време се събудих. Дали не халюцинирах? Лежах в отделението, в моето легло, от прозорчето се процеждаше съвсем бледо сияние. След малко обаче на стената се появи ивица ярка светлина: вратата. Отвори се, а после се затвори. Усетих уханието на майка и ми се стори, че за няколко секунди тя застана до леглото ми, а после я усетих как надига дюшека и подпъхва одеялото съвсем плътно, както правеше винаги.
	_Майко!_ После усетих как опря устни на челото ми, как ги задържа там.
	Опитах се да се пресегна, но не можех. _Моля те, остани._
	Не след дълго ивицата светлина отново се появи и тя изчезна.


	На следващата сутрин се събудих, но като че ли изплувах от дълбините на океан.
	— Майко! — Луиза беше, викаше от леглото си, бяха я сложили до мен. — Много съм жадна, мамо.
	— Аз съм тук, Лу — казах й.
	Поизправих се на лакти и видях, че на всички легла имаше жени. Всички, освен Зузана, имаха на единия си крак гипс или превръзки от книжни ленти. Някои стенеха или викаха майките си, или съпрузите си, или децата си. Всички бяхме ужасно жадни. Бяха ме сложили на леглото най-близо до прозореца, а Зузана беше на същия ред, но по-близо до вратата към коридора.
	— Зузана! — викнах, но тя не отговори. Беше повръщала върху себе си и на чаршафите. — Майко! — викнах пак, колкото можах по-силно.
	Дали наистина беше идвала през нощта, или е било само сън?
	И гаденето ми, и болките бяха нетърпими. В първия миг, когато се събудих, не знаех със сигурност дали все още имах два крака, но после видях, че единият е обвит с тежък гипс от върха на пръстите до горната част на бедрото. Усещах нещо боцкащо откъм вътрешната страна, като че беше подплатен с памук. Някои от нас имаха надписи на гипсовете и бинтовете, долу до глезена: _AI_, _CII_ или нещо подобно. На някои беше опериран левият крак, на други — десният, а на някои — и двата. На моя гипс намерих написано с черен маркер римско „едно“. Какво ли значеше?
	Как само се молехме да ни дадат вода… Но не ни дадоха и капка. Само доктор Оберхойзер ни донесе чаша с оцет. Изобщо не можеше да се пие.
	Постоянно губех съзнание и се събуждах. Всички бяхме много изтерзани, но Алфреда и Луиза бяха в особено лошо състояние. На техните гипсове имаше написана буква „Т“. Отначало Алфреда викаше от болка, но вратът й постепенно се схвана и главата й се изви назад. До обед ръцете и краката й също се парализираха.
	— Моля ви, помогнете ми — мълвеше Алфреда. — Вода… Моля…
	Само Янина някак си успя да стане в онзи първи ден. Подскачаше от едно легло до друго, утешаваше всички ни, изпъваше одеялата ни, подаваше ни единствената подлога.
	— Идва водата — казваше Янина, но самата тя се сгърчваше от постоянно сухо гадене.
	— Майко, аз съм, Каша!
	Извиках силно, надявах се майка да ме чуе от мястото си зад бюрото в лечебницата, но жива душа не видяхме, освен доктор Оберхойзер и Герда, които идваха до леглата ни.
	По някое време през нощта Луиза ме събуди. Колко ли време бяхме лежали тук? Два дни ли? Две седмици ли? Нямаше как да разбера, защото часовете се сливаха.
	— Каша, спиш ли? — попита Луиза.
	Прожекторите от кулата шареха из лагера и през равни интервали от време лъчите им обхождаха стаята, осветяваха бледото лице на Луиза, изопнато от болката. От време на време изтръпваше и цялото й тяло се гърчеше.
	— Тук съм, Лу.
	Тя се протегна към моето легло и аз прихванах ледената й ръка.
	— Моля те, кажи на майка ми, че съм била смела.
	— Ти сама ще й кажеш.
	— Не, Каша. Толкова ме е страх. Сигурно ще полудея.
	— Разкажи ми някаква случка. Не спирай да мислиш за нещо.
	— За какво?
	— За каквото и да е. Онази за белега на Петрик.
	— За бутилката на биберона? Та аз съм ти я разказвала хиляди пъти.
	Изчаках лъча на прожектора да освети лицето ми и я погледнах с най-строгия си поглед.
	— Разкажи ми пак.
	— Не мога, Каша.
	— Не се отказвай, Лу. Разкажи ми я тая случка.
	Тя въздъхна дълбоко.
	— Когато Петрик бил бебе, баба ни, Бог да дари мир на душата й, му дала биберон със стъклена бутилка да пие вода в кошарата си.
	— Той добро бебе ли е бил, Лу?
	— Знаеш, че е бил. Но някак счупил бутилката в решетката на кошарата и едно парче стъкло разрязало носа му напреки. Когато чула виковете му, майка дотичала да види какво става.
	— Не забравяй за кръвта.
	— Толкова много кръв имало, че цялото му лице било окървавено. Баба припаднала на пода на детската стая. Тя често припадаше…
	Луиза започна да се унася.
	— А после? — попитах аз.
	— Лекарите го зашили. Стъклото не наранило прекрасните му сини очи, но и сега още му стои онзи ужасен белег на носа.
	— Не мисля, че е ужасен, напротив… — казах аз.
	Лъчът на прожектора освети усмивката на Луиза, но колкото и да е странно, усмихната изглеждаше още по-болна.
	— И две глави да имаше, пак щеше да си луда по него, нали?
	— Предполагам, да. Но той обича Надя. А и тя него. Никое момиче не изкупува всичките десет талончета за танци на някое момче, ако не е влюбено в него.
	— Ако питаш мен, може и да грешиш. Надя ми каза, че е оставила нещо за теб. На вашето тайно място.
	Нима Луиза знаеше за тайното ни място? Нищо свято ли не остана вече?
	— Трябва да поспиш.
	— Да, само че първо искам да те питам нещо. Грях ли е да нарушиш обещание?
	— Зависи от обещанието — отвърнах.
	Луиза извърна глава към мен. Дори това незначително движение й причиняваше непоносима болка.
	— Но аз обещах с ръка на сърцето. Дали Господ ще се разгневи?
	— Господ ни е длъжник, загдето ни вкара тук.
	— Каша, та това е _богохулство_!
	— Можеш да ми кажеш, Лу. На кого си обещала?
	— Ами на Петрик.
	Цялата земя изведнъж се завъртя с бясна скорост. Дали беше _нещо за мен_?
	— Закълни се, че за нищо на света няма да му кажеш, че съм ти казала. Сигурно няма да го видя повече, но не бих могла да понеса да си мисли, че сестра му не може да си държи езика зад зъбите.
	— Не бива да говориш така, Луиза. Разбира се, че ще го видиш отново. Пък и знаеш, че мога да пазя тайна.
	— Каза, че е разбрал нещо, когато сте танцували в казиното.
	— Какво?
	— Нещо важно.
	— Ех, Луиза. Няма да ти вадя думите с…
	— Добре де, каза ми, че те обича. Ето, казах го.
	— Не може да бъде…
	— Може. Каза, че сам щял да ти каже.
	— За съжаление, няма да мога вече много-много да танцувам, след това — въздъхнах аз.
	— Не се преструвай, че не те интересува. И ти го обичаш. Не можеш да ме заблудиш.
	— Не знам защо ти го казвам, но, да, така е. Обаче той е луд по Надя.
	— Не, теб обича. Не би ме излъгал. Щастливка си, че имаш брат ми, Каша. Ще остареете заедно, ще си имате деца. — За момент Луиза притихна. — Той ще ми липсва. Родителите ни също. Непременно ще им кажеш, че съм била смела, нали? Нищо че сега, накрая, вече не съм.
	Стисках ръката на Луиза, докато тя най-сетне заспа. А после и аз се унесох, потънала в мисли за това колко е хубаво да си обичана, какво прекрасно бебе е бил Петрик, как никога няма да си простя, ако не му върна Луиза у дома.


	Не след дълго всички вече вдигнахме висока температура и състоянието на все повече и повече момичета постоянно се влошаваше. Болката в крака ми беше непоносима, като че хиляди пчели забиваха жилата си в моя прасец.
	Доктор Оберхойзер дойде чак вечерта на другия ден, а дотогава и Алфреда, и Луиза вече не можеха да се движат, целите им тела бяха вцепенени, гърбовете — извити. Опитвах се да държа ръката на Луиза, но пръстите й се бяха извили като нокти на птица и се бяха вдървили. Вече не можеше и да говори, но в очите й се четеше неистов ужас.
	Зузана се разбуждаше понякога, но през повечето време не можех да я накарам да реагира. В кратките минути, когато не спеше, лежеше свита на кравай, притискаше корема си и стенеше. Какво й бяха направили?
	Доктор Оберхойзер влезе заедно със сестра Герда. Още от вратата лекарката изсъска:
	— _Es stinkt hier._
	Какво бяхме виновни ние, че в стаята вонеше? Когато плътта загнива, смърди.
	— Госпожо доктор, моля ви, разрешете да ни дадат малко вода — пробвах аз, но тя не ми обърна никакво внимание, минаваше от легло на легло и пишеше нещо в листовете за назначения.
	— _Gleiche, gleiche, gleiche_… — коментираше краката ни, сравняваше оперирания и здравия; еднакви били.
	— Зузана! — извиках пак.
	Не отговаряше. Само лежеше на една страна и спеше, притиснала колене до гърдите си.
	Доктор Оберхойзер пристъпи до леглото на Луиза, провери пулса й и махна на сестрата.
	— Тази може да я махате — посочи Луиза.
	Кръвта ми се смрази.
	— Не, не, моля ви, госпожо доктор. Луиза е само на петнайсет.
	Сестра Герда добута носилката от коридора до леглото на Луиза.
	— Трябва й само още малко лекарство — настоявах аз. — Моля ви.
	Доктор Оберхойзер допря пръст до устните си; трябваше да замълча.
	— Моля ви, нека остане при мен.
	Две сестри вдигнаха Луиза и я сложиха на носилката.
	Протегнах ръка към лекарката.
	— Ще пазим тишина, обещавам.
	Доктор Оберхойзер дойде до моето легло и нежно сложи ръка на рамото ми.
	— Тихо, не буди другите момичета.
	— Къде е майка ми, Халина Кузмерик? — Доктор Оберхойзер изтръпна, бавно вдигна ръката си, а лицето й за миг стана безизразно. — Трябва да говоря с нея.
	Тя отстъпи крачка назад.
	— Приятелката ти ще се оправи. Не се тревожи. Просто я местим.
	Пресегнах се да хвана лекарката за престилката, но гипсът приковаваше цялото ми тяло към леглото. Сестра Герда заби игла в бедрото ми.
	— Кажете на майка ми, че наистина трябва да я видя.
	Стаята потъна в мъгла, очертанията се размазаха. Къде бяха отвели Луиза? Опитвах се да остана будна. Тя ли викаше в съседната стая?


	След това си мислех, че ще полудея. Тези от нас, чиито крака бяха гипсирани, просто лежахме на едно и също място дни наред и слушахме някаква плоча с класическа музика, която някъде из лечебницата въртяха постоянно. Къде беше майка ми? Дали е помогнала на Луиза? Съвсем изгубихме представа за времето, но след известно време, което трябва да е било няколко месеца, състоянието на Зузана се беше подобрило дотолкова, че можеше да сяда в леглото. Тя не спираше да моли доктор Оберхойзер да ни махне или да ни смени гипсовете, но лекарката изобщо не ни обръщаше внимание, вършеше си работата, през повечето време беше кисела, вдигаше много шум с папките и се държеше грубо с нас.
	Имахме ужасни рани от залежаване, но те не можеха и да се сравняват с болките на оперираните места.
	Един ден Анис Постел-Вине, приятелка на Зузана, французойка, с която заедно бяха работили в бараката за разпределяне на вещите, хвърли през отвореното високо прозорче подаръци, които беше успяла да измъкне от кухнята на есесовците. И те се изсипаха край мен на леглото ми. Два моркова и една ябълка. Парче сирене и бучка захар. Същински дар от небесата!
	— Това е за „зайците“ — каза тя тихичко, колкото ние да я чуем.
	Сто на сто я чакаше карцер, ако я хванат.
	Бях увила около дръжката на лъжицата си бележка за майка, написана на едно листче, което Регина ми даде, и метнах лъжицата през прозореца.
	— Можеш ли да предадеш това на майка ми? — попитах аз.
	— Ще се опитам — дочух отговора на Анис.
	Лъжицата влетя обратно през прозореца, освободена от посланието, което трябваше да пренесе, и тупна благополучно на леглото ми.
	— Откакто започнаха операциите, забраниха на повечето сестри затворнички да влизат в лечебницата — каза Анис.
	Е, това си беше истинска новина! Ето защо майка не можа да дойде.
	— Благодаря ти, Анис.
	Чудесно беше, че можем да кажем на майка колко ни липсва, макар и само с бележка.
	След това всички в лагера започнаха да ни наричат „зайците“ и този прякор ни остана. _Króliki_ на полски, опитни зайчета за медицински цели. На френски — _Lapins_. Дори доктор Оберхойзер започна да говори за нас като за нейните _Versuchskaninchen_*.
	[* Опитни зайци (нем.).]


	Няколко седмици след това ние, гипсираните, имахме сериозни затруднения с подлогата, а и сърбежът под гипса ми ме влудяваше. Когато ме будеше нощем, лежах, втрисаше ме и не можех да заспя, защото се притеснявах за Луиза. Какво ще кажа на Петрик? А на родителите му? Те никога няма да се оправят след загубата на тяхната Лу.
	Един ден измъкнах една крива тел от таблата на леглото си и я напъхах в гипса, да почеша раната.
	Свърши работа.
	Композирахме химн за хлебния пудинг. Регина ни четеше от разговорника си и ни разказваше за малкия си син Фреди, който тъкмо проходил, когато я арестували. Аз часове наред наблюдавах птичката, която с Луиза бяхме видели да си свива гнездо в деня, когато ни доведоха в лечебницата. Беше много очарователна гледка до момента, в който осъзнах, че птичката е изграждала новия си дом с кичури човешка коса — кафяви, кестеняви, руси — и ги е сплитала сред тревичките.
	Една сутрин сестрите дойдоха да отведат гипсираните.
	— Време е да ви махнем гипса — каза сестра Герда така жизнерадостно, като че беше сутринта на Коледа.
	Първо взеха мен, а аз страшно се радвах, че най-после ще ме освободят. Една сестра ми помогна да легна на носилката, сложи кърпа на лицето ми и ме поведе към операционната. Чувах гласовете на няколко души там — и мъже, и жени, доктор Оберхойзер и сестра Герда също присъстваха.
	Лежах на количката, стисках чаршафа под себе си и се радвах, че на лицето ми имаше кърпа. Дали изобщо исках да видя крака си? Молех се да мога отново да ходя и да танцувам. Дали щеше да е противен за Петрик? А може би кракът ми нямаше да изглежда толкова ужасно, като махнат гипса.
	— Позволете ми честта — каза мъжки глас, като че ли се канеше да отваря бутилка скъпо шампанско.
	Това доктор Гебхарт ли беше?
	Усетих допира на студен метал, докато режеха с нещо като ножица гипсовата отливка. Когато разделиха двете парчета, въздухът нахлу и погали кожата ми, а някой надигна горното парче. Разнесе се такава воня, че я усетих дори през кърпата. Изправих се до седнало положение, кърпата падна и видях как докторите и сестрите се отдръпват стъписани. Сестра Герда ахна.
	— Господи, боже мой! — каза Гебхарт.
	Опитах се да се подпра на лакти, за да видя крака си, но Герда сложи кърпата на лицето ми и се опита да ме накара да легна. Аз обаче успях да я избутам, изправих се и видях в каква гнусотия се беше превърнал кракът ми.


>>	17
>>	Херта

	_1942 година_
	С настъпването на пролетта на 1942 година, всички германци бяхме обзети от оптимизъм. Имаше наистина слухове, че войната на два фронта, която Хитлер водеше, ще е пагубна за нас, но пък новините в „Дер Щюрмер“, с които се будехме всяка сутрин в „Равенсбрюк“, бяха все по-добри. Според вестника нашият фюрер беше доминиращата сила в Европа, или поне в тези нейни части, които ни бяха нужни. Нямаше защо да се съмняваме, че до лятото войната ще е свършила.
	Краят на миналата година беше донесъл успех и на нашия съюзник Япония срещу американците в Пърл Харбър и през онази пролет се радвахме на неговата непрестанна военна експанзия. В „Равенсбрюк“ имахме дори посещение от една японска делегация и гостите бяха особено впечатлени от спретнатите бараки на библейските момичета и от сандъчетата с цветя по прозорците. Сам Химлер беше наредил да се окачат тези сандъчета, защото за един образцов лагер като „Равенсбрюк“ е изключително важно да прави добро впечатление.
	Имах вече пълен албум с изрезки, посветен на успехите на германската армия в Русия: „Окупацията на Киев“, „Напредването към Москва“. Да, наистина, там беше първото ни голямо отстъпление — на броени километри от Кремъл — заради преждевременната и особено студена зима, а и защото нашите войници се сражаваха с леки униформи. Но щом фюрерът призова германския народ да изпрати на момчетата топли дрехи, ние всички веднага изпратихме туристически обувки, ушанки и половин милион кожени палта! От вестника прогнозираха, че тъй като се задава по-топло време, нещата скоро ще се развият в наша полза.
	Моята кариера в „Равенсбрюк“ също напредваше бързо. През лятото настъпи положителна промяна: комендант Зюрен зае мястото на комендант Кьогел. И ако Кьогел беше възпълен и многословен, Зюрен, напротив, беше стегнат — и в телосложението, и в речта. Чаровен мъж беше, а и оценяваше усилния ми труд да поддържаме ред в лечебницата. Допаднахме си от самото начало.
	Комендантът организира тържество в своя чест в дома си — уютна вила с алпийски покрив, кацнала високо на хълма, от който се виждаше лагерът, с бежова щукатура и тъмнозелени капаци на прозорците. В онази нощ излязох от квартирата си точно в седем без пет и изкачих стръмните стъпала към жилището на коменданта.
	От тази височина Зюрен можеше да се радва на изглед към целия лагер, както и района около него: виждаха се и младежкият лагер _Укермарк_, и помощният лагер _Сименс_, отдалечен на няколко километра. Започна да се свечерява и видях редици от затворнички, които се прибираха в главния лагер, а мощните прожектори се включиха и осветиха бараките. След това се чу сирената и затворничките се стекоха в двора за проверка.
	Точно по това време провеждахме изпитанията на новите пещи. От зданието на новия _Krema_* стърчаха като кули два високи комина, които бълваха в небето дим и пламък. А към езерото се откриваше великолепен изглед. Виждаше се как сивите води се простират до отсрещния бряг, до накацалите на малки групички тухлени къщи и църковната камбанария на старинния Фюрстенберг. Стена от тъмни сиви облаци се сгъстяваше на хоризонта.
	[* Съкратено от das Krematorium (нем.).]
	На входа се озовах заедно с още няколко колеги от лагера и когато позвънихме на вратата, Елфриде Зюрен — съпругата на коменданта, стройна и руса — ни покани с жест да влезем в къщата. За разлика от своята предшественичка, Ана Кьогел, която навикваше затворничките фризьорки в салона към лагера, Елфриде беше кротка жена, чието единствено задължение явно беше да удържа край себе си четирите им деца, и тя го изпълняваше, както селянка събира гъските си.
	Минах през къщата, покрай стареца в тиролско сако, който седеше зад пианото и свиреше германски народни песни, и влязох в малката библиотека, където Зюрен стоеше изправен в ъгъла, пиеше бира и пушеше пура, видимо доволен, в компанията на Фриц и доктор Розентал. Стените бяха претрупани с ловни трофеи: глави на елени, препарирани риби, дори един руски глиган. По рафтовете на библиотеката беше наредена многобройна колекция от порцелановите фигурки на Хюмел*, но странно, всичките бяха момченца.
	[* Серия порцеланови фигурки по картините на сестра Мария Инокентия Хюмел, произвеждани от фабрика за порцелан „Гьобел“ през трийсетте и четирийсетте години на двайсети век. Представляват малки статуетки на момченца и момиченца в типичен германски пасторален стил. Радват се на особена популярност по време на Втората световна война.]
	Отначало мъжете изобщо не ме забелязаха, защото бяха прекалено погълнати от любимата си тема. Обсъждаха бардака в Маутхаузен, където Зюрен пращаше затворнички от „Равенсбрюк“, и подробностите около предстоящата стерилизация на избраните да заминат щастливки. Фриц ме забеляза и се престори, че потръпва от ужас.
	Зюрен и Розентал се оттеглиха и аз отидох при Фриц под зеещата паст на отсечената глава на руския глиган, от която висеше изкуствен розов език.
	Нещата между Фриц и мен вървяха добре. Бяхме ходили заедно в лагерния киносалон над гаражите и гледахме някакъв филм, „Щуките“*, сантиментална история за германски пилот, който се излекувал от депресията си, като слушал Вагнер. Фриц през цялото време се въртеше в стола си и мърмореше, че това било пълен абсурд, но все пак прекарахме една чудесна вечер заедно. Освен това ми беше подарил зюмбюл в саксия, който аз държах на бюрото си и се наслаждавах на аромата му, докато работех. Колко умна постъпка — избрал е цвете в саксия, а не откъснати цветя, които умират толкова бързо.
	[* Заглавието на филма е придобилото широка известност наименование на германските пикиращи бомбардировачи Junkers Ju 87 — „Щука“, съкращение от „Sturzkampfflugzeug“.]
	— Домът на Зюрен е чудесен — казах аз.
	Фриц отпи от бирата си.
	— Да, стига да не предпочиташ животните ти да имат пулс.
	От кухнята се чу джафкане: малко куче, ако се съди по звука. От най-злобните. От едрите породи поне има полза, те пазят от натрапници или ловуват за храна на хората.
	Преместихме се в чистата и съвременна кухня с полирани дъбови шкафове и най-модерно осветление. Гостите си сипваха пунш от огромна купа от гравирано стъкло, поставена на кухненската маса.
	— Дали Гебхарт ще докладва на Химлер за последните резултати от експериментите със сулфонамидите? — попитах аз. — Дали ще спомене имената ни?
	Фриц задържа вратата, докато влизах в трапезарията, после влезе и той.
	— Това изобщо не ме засяга. Напускам.
	Заковах се на място, зави ми се свят. Как може Фриц просто така да _напусне_? Та той беше един от малкото ми съюзници! И какво? Нима ще ме остави с Бинц и Винкелман?
	— Защо така внезапно? Може би е добре да обмислиш…
	Фриц допи бирата си и остави чашата на някаква стъклена витрина, в която се блещеше препарирана яребица, улучена насред полета си.
	— Ако не си забелязала, с Гебхарт сме в обтегнати отношения и това започна да ми омръзва.
	— Стресът действа различно на всички ни…
	— Нямаш никаква представа какво се случва в „Хоенлихен“. Вчера например имаше трансплантация на ръка. Половината Берлин се беше стекъл в минералния комплекс да гледа, а ръката беше любезно предоставена от някаква злочеста затворничка циганка.
	Гебхарт не беше просто групенфюрер и генерал-лейтенант във Вафен-СС, личен лекар на райхсфюрер Химлер и главен хирург в лекарския състав на СС, беше и уредник на процъфтяващия санаториум „Хоенлихен“, на четиринайсет километра от лагера.
	— А аз защо не бях поканена?
	— Радвай се, че не си, Херта! Долнопробен цирк. А и сега тези експерименти със сулфонамидите.
	— На теб поне ти разрешават да оперираш.
	Фриц поглади наболата си брада.
	— Отвратително е да причиняваш това на здрави жени. Каква воня се носи в тези реанимационни зали!
	— Непрекъснато искат още морфин.
	— Давай им. Това няма да повлияе на резултатите — отвърна Фриц. — Цялата тази история е толкова нечовешка.
	— Инструкциите на Гебхарт са медикаментите да се намалят до минимум. А и откъде се взе тази внезапна загриженост за пожертваните затворници?
	— Уморих се, Херта. Толкова много страдание…
	— Нямаме друг избор.
	— Имаме избор, Херта. Ако спрем да ги оперираме, те няма да страдат повече. Гебхарт просто ни използва да му вършим черната работа. Нима не разбираш?
	— Няма какво да се направи, Фриц.
	Не можех да повярвам как така позволяваше сантименталността да повлияе на преценката му? Тези операции бяха в името на добруването на Германия.
	— Е, аз се оттеглям. На фронта имат нужда от хирурзи, за да съшиват нашите момчета, които умират във война, която няма как да спечелим.
	— Как може да говориш така? Какви са тези пораженчески…
	Фриц ме придърпа към себе си.
	— Преди да съм заминал, искам да ти кажа: внимавай с новата си сестра.
	— Халина ли?
	— Чувам разни неща…
	— Мъжете сте големи клюкари. И какви неща чуваш?
	— Не мога…
	— Кажи ми.
	— Говори се, че между вас двете има нещо.
	— Това е най-…
	— Нещо, което не е в унисон с желанията на фюрера.
	Зюрен и доктор Гебхарт се промъкнаха сред тълпата и застанаха един до друг пред нас, усмихнати до уши — Зюрен, слаб и длъгнест, а до него по-дребният червенокос Гебхарт. Комендант Зюрен стисна ръката ми.
	— _Fräulein_ Оберхойзер, имам добри новини за вас. — А защо не се обърна към мен с „доктор“? — С радост мога да съобщя, че една от първите ми задачи е да ви удостоя с голяма чест.
	Гебхарт пристъпи по-близо.
	— И то не каква да е. Предложена сте за награждаване с Кръста за военни заслуги.
	Не може да бъде! Кръстът за военни заслуги! Мама щеше да припадне, ако се появя с това у дома, със сребърния кръст с черно-червена лента. Лично фюрерът беше учредил тази награда. Аз бях на път да стана една от малкото избрани от Хитлер, които я получават. Та Адолф Айхман и Алберт Шпеер са сред тях. Дали щяха да ме наградят за участието в експериментите със сулфонамиди?
	Обърнах се към Фриц, за да споделя вълнението си с него.
	И едва тогава осъзнах, че си беше тръгнал.


	На следващата сутрин аз бях първият лекар в операционната зала и бях готова да се включа за пръв път като асистент в следващия етап на операциите със сулфонамиди. Отидох до мивката, за да се измия. Свалих пръстена на Халина, който бях взела от плика в _Effektenkammer_, хранилището за вещите на затворничките, и го пъхнах в джоба си. По-добре доктор Гебхарт да не вижда такова изящно бижу на пръста ми, защото според правилника на лагера беше забранено да се носят каквито и да е видими бижута. Някой ден щях да върна пръстена на Халина. Такъв прекрасен диамант. Ако не го бях спасила, кой знае къде щеше да попадне. Най-вероятно на пръста на Елфриде Зюрен.
	Сестра Герда беше подготвила и упоила пациентките. Сестра Маршал беше си свършила добре работата по изготвянето на списъците с пациентите за експериментите. Всяка от пациентките лежеше на носилка, покрита с одеяло. Проверих хирургическите инструменти, отворих кутия с ампули евипан и я поставих на таблата.
	Бяхме подготвили различни предмети, които да поставим в разрезите, за да симулираме наранявания при военни действия: ръждиви гвоздеи, дървесни стружки, натрошени стъкла, камъчета и смес от почва и бактериална култура _Clostridium tetani_*. В раната на всяка от пациентките щяхме да вкараме различен инфектант.
	[* Бактерия, която се среща в спорите на почвата или в гастроинтестиналния тракт на различни животни и представлява мощен биологичен токсин.]
	Доктор Гебхарт беше пристигнал сутринта с личния си автомобил от санаториума „Хоенлихен“.
	— Радвам се, че сте тук толкова рано, доктор Оберхойзер. Доктор Фишер няма да може да се включи в екипа.
	— Болен ли е, докторе?
	Гебхарт свали палтото си.
	— Не, преместиха го.
	Опитах се да не позволя разочарованието ми да проличи. Наистина ли Фриц беше заминал?
	— Къде, ако позволите да попитам, докторе?
	— Десета танкова дивизия на СС, като главен хирург в медицинския екип на Западния фронт — отвърна Гебхарт и лицето му се изчерви. — Явно смята, че там ще е по-полезен…
	Как можа да замине, без да се сбогува?
	— Разбирам, доктор Гебхарт. Впрочем сестра Герда от затворническия контингент също е дежурна днес.
	— Това е добре. Много съм впечатлен от прецизността ви по отношение на детайлите — каза Гебхарт. — Искате ли днес да поемете ролята на главен оператор?
	— Да оперирам ли, докторе?
	— Защо не, предполагам, искате да трупате опит.
	— Да, благодаря ви, докторе.
	Истина ли беше?
	— Само внимавайте лицата им да са постоянно закрити, докторе — каза Гебхарт. — Обикновена мярка за осигуряване на анонимност. И бъдете агресивна. Действайте смело. Няма нужда да щадите тъканите.
	Герда водеше пациентките една по една, с кърпи на лицата.
	Работихме до късно вечерта. Внимавах да не прибързвам със затварянето на раните, изпипвах възлите, а стърчащите краища на почернелите конци приличаха на бодлива тел, която пази всеки разрез.
	— Не ми се случва често да правя комплименти, доктор Оберхойзер, но вие имате дарба за хирург, а това не е нещо, което може да се научи. Трябва ви само повече практика.
	О, та това беше истинска похвала!
	Приключихме за тази вечер с няколко стерилизации — нов метод на лечение, препоръчван от самия Химлер. Прибрах се в стаята си през притихналия лагер и спах дълбоко благодарение на сънотворното, на което се спрях в крайна сметка — луминал. Събудих се само веднъж от шумовете, които се носеха от банята — Бинц и нейният приятел Едмунд се любеха във ваната.


	На следващата сутрин не бързах да се приготвя, защото знаех, че сестрите ще опишат ампулите на пациентите, а Халина ще се погрижи за реда в лечебницата вместо мен, но когато стигнах там, заварих истински хаос. На мястото на Халина седеше нова сестра от персонала на лагера, а опашката от чакащи да получат медицински грижи се виеше извън вратата.
	— Госпожо доктор, свършиха хартиените бинтове — каза сестрата, докато тръскаше някакъв термометър.
	— Къде е Халина? — попитах.
	— Не зная, госпожо доктор, надзирател Бинц ми нареди да заема този пост.
	Влязох в реанимационната стая, за да проверя състоянието на пациентите ми от предния ден, и още с влизането ме блъсна в носа отвратителна миризма. Това означаваше, че културите са започнали да действат, но листовете за назначения не бяха пипнати, не беше описана нито една ампула. Една от пациентките беше станала и подскачаше от легло на легло на един крак да наглежда другите.
	— Моля ви, трябва ни вода — каза тя. — И още подлоги.
	Излязох от стаята, а в коридора заварих Герда, почиваше си и пушеше.
	— Погрижете се да си лежат в леглата — наредих й аз. — Движението не позволява на инфекцията да действа.
	Заключих вратата и тръгнах да търся Бинц. Наложи се да пребродя половината лагер, докато най-сетне я намерих в зайчарника, огромно помещение, пълно с клетки с ангорски зайци, изрядно поддържани от религиозните момичета. Бинц и една от подчинените й гукаха над едно новородено зайче — бяла пухкава топчица, с ушички като снопчета перца, от каквито правят бърсалки за прах.
	— Какво става в лечебницата? — попитах.
	Другата надзирателка пусна зайчето в клетката и заотстъпва припряно.
	— Е, какво, нахълтваш тук, а дори едно „Здравей“ не казваш — отвърна Бинц. — Някой трябваше най-сетне да се погрижи за реда там.
	— Нямаш никакво право…
	— Беше неизбежно — каза Бинц и скръсти ръце пред гърдите си.
	— Бинц, обясни по-ясно.
	— Нима не знаеш?
	Едва се сдържах да не й кресна.
	— Къде е Халина?
	— Може би трябва да поговорим за това другаде.
	— Какво си направила, Бинц?
	— За бога, не започвай да цивриш! Нали не искаш моите момичета да те виждат разкисната. Предупредих те за полякините, нали? Никой не ти е виновен.
	— Не разбирам.
	— Е, спокойно, и аз много не разбирам. Зюрен направо не можа да повярва каква каша се готвеше да забърка тази твоя полякиня. Да кажем просто, че ще трябва да си намериш друга помощничка.


>>	18
>>	Керълайн

	_1942 година_
	— Минете възможно най-навътре и се обърнете с лице към изхода — каза Естела, момичето, което сега отговаряше за асансьора.
	С тези ортопедични обувки и найлонови чорапи до коленете далеч не отговаряше на идеала на Рокфелер-младши за персонала в асансьорите. Откакто японците нападнаха Пърл Харбър миналата година, Америка официално се включи във войната и всички по-млади мъже, независимо от професията и социалното им положение, бяха мобилизирани, включително и нашият пиколо.
	— Случайно да имаш новини от Къди, Естела?
	— Американската армия не ми изпраща доклади, госпожице Феридей. Явно си имате големи ядове с Франция в момента. Или поне Пия така казва.
	Естела беше на прав път. Веднага щом Германия нападна така наречената „свободна зона“ във Франция през ноември на 1942 година, Франция под режима на Виши се беше превърнала в същинска марионетна държава. Транзитните лагери в страната бяха започнали да изпращат товарни влакове със затворници към сложната мрежа от концентрационни лагери в Полша и Германия. Вече бях отворила трета кутийка карфици с червени главички.
	— Пия каза това, така ли?
	За човек, който борави със секретна информация, Пия не проявяваше особена дискретност.
	Щом влязох в приемната, свих по обиколния, страничния път към кабинета си, за да не минавам покрай бюрото й, но тя явно долавяше всяко движение като черна мамба.
	— Керълайн, Роже иска да те види.
	— Хубаво — казах, но се спрях, дори се върнах крачка назад. — Между другото, Пия, налага ли се да разказваш на Естела с какво се занимаваме? Предполага се все пак, че информацията е секретна…
	— Когато реша, че ми е необходимо твоето мнение, ще те уведомя — отвърна Пия и думите й събудиха в съзнанието ми един спомен: в зоологическата градина в Париж на клетката на павиана има надпис: _Cet animal, en cas dáttaque va se deffender_. Това животно се отбранява, ако го атакуват.
	Забързах към кабинета на Роже, но още на вратата замръзнах на място. Та вътре сякаш бе минало торнадо и бе разпръснало всички книжа= А под прозореца му, по ледената пързалка на Рокфелер Сентър, няколко кънкьори в колона следваха меандрите на мършав Дядо Коледа. Той се закова на място и те всички изпопадаха като плочки за домино!
	— Трябва да удвоим пратките за сираците, Роже. Получих новите данни: над двеста хиляди френски деца са останали без родители. На стотици от тях родителите са жертви от Съпротивата.
	— Много неща трябва да направим, Керълайн, но Пърл Харбър промени всичко.
	— Е, бих могла отчасти да помогна със собствени средства…
	— Знаеш какви са правилата. Би ли затворила вратата? — каза той с глас, който не бих могла да опиша с друга дума, освен „треперещ“.
	— Какво се е случило? — опрях се на хладния мрамор на камината.
	_Моля те, само не Пол._
	— Не е само едно нещо. Имаш ли достатъчно информация за „Дранси“?
	— Шест дебели папки.
	„Дранси“, бивш жилищен комплекс в покрайнините на Париж, беше превърнат в разпределителен център за всякакви затворници от всички пет помощни лагера във Франция, които трябваше да бъдат отведени извън страната. Според няколкото доклада, които бях прочела, това беше някакво ужасно място, чакалня за депортация. За него отговаряше Френската полиция, но под зоркото наблюдение на Четвърти отдел — Еврейския отдел за разследване на Гестапо*.
	[* Отдел IV, секция В4, занимаваща се единствено с еврейските дела и евакуации.]
	— Защо, Роже, какво си открил?
	Възможно ли е Пол да е попаднал на такова място? Да, наистина, бащата на Рина беше евреин, но това излагаше ли на риск него? В крайна сметка тя беше гражданка на Франция, но дори и в уж Свободната зона на режима на Виши антисемитизмът се беше превърнал в закон за новата държава и прибираха евреите чужденци. Изглежда, изведнъж духът на свободомислеща Франция се беше изпарил.
	— Роже, просто ми кажи. Да не би да си го открил?
	— Заминали са няколко товарни влака със затворници французи към различни лагери из владенията на Хитлер.
	— И Пол ли?
	Роже кимна.
	— О, не, Роже.
	— Група мъже, французи, са били отведени в „Нацвайлер-Щрутхоф“, Керълайн, и има достатъчно основания да се смята, че Пол е сред тях.
	Дръпнах един от столовете край заседателната маса и седнах. На полираната повърхност се появиха два сребристи отпечатъка от влажните ми длани, но след миг изчезнаха. „Нацвайлер“, значи.
	Новината, разбира се, беше ужасна, но колкото и да е странно, беше и обнадеждаваща: поне беше жив.
	— Как може да си сигурен?
	— Имало е само неколцина мъже във вагона на Пол, разпределени в „Дранси“, и всички са изпратени в „Нацвайлер“.
	— Във Вогезите ли?
	„Нацвайлер-Щрутхоф“ беше единственият постоянен концентрационен лагер във Франция, на петдесет километра югозападно от Страсбург. В главата ми вече препускаха мисли за принудителен труд и изтезания.
	Роже кимна.
	— Близо е до едно малко градче, което баба ми и дядо ми често посещаваха. Очарователно, но доста изолирано — каза Роже и метна на масата дебела жълта папка. Разрових се из документите да намеря нещо, което да ме насочи към тези, които са заловили Пол.
	Според снимката на въздушното разузнаване лагерът изглеждаше като сравнително малък: само двайсет реда бараки и четири други сгради, оградени от стена, сред гъста гора, покрита от сняг. Колко много сняг! Дали Пол не умира от студ, докато аз си седя тук в топлия кабинет. Забих поглед в снимката, взирах се в групите затворници, струпани отвън, мъчех се да разпозная Пол сред тях.
	— Благодаря, Роже, ще възложа на Пия да проучи по-обстойно.
	— Край с проучванията, Керълайн. Вашингтон официално скъса всякакви дипломатически отношения с Франция.
	Роже непохватно опипваше с разперени длани книжата, пръснати по бюрото му.
	— Но как е възможно това? Трябва да се обадиш на…
	— _На кого_ да се обадя, Керълайн? Вече нямаме посолство в Париж. Тази служба също официално е закрита. Току-що ми съобщиха новината. Трябва да унищожа всички документи, които биха могли да предизвикат някакви последствия.
	— Какво ще правим.
	Роже стана и се загледа в кънкьорите под прозореца си.
	— Казаха ми да ползвам услугите на Шведското консулство.
	— О, моля те! Та и те са под ботуша на германците.
	— Флагът ни трябва да се свали. Ще оставя лампите да светят колкото е възможно по-дълго, но няма да е лесно. До второ нареждане тук няма да се превеждат никакви средства.
	— Поне ще имаме ли връзка с Франция?
	— Надявам се поне да получаваме пратки от Свободна Франция в Лондон, но никак няма да им е лесно да намерят кораби, които да се съгласят да ги пренесат. Шведите ще могат да пробият, а и британците засега са надеждни.
	— Високо ценя помощта ти с издирването на Пол, Роже.
	— Е, има още нещо, което трябва да знаеш, Керълайн. За Пол.
	Обгърнах тялото си с ръце. Че какво по-лошо може да има?
	— Открих съпругата му в списъка със загиналите. В „Аушвиц-Биркенау“. Рина Родиер.
	— Рина ли? О, не, Роже… Това не може да е вярно.
	— Тиф. Или поне така пише. Съжалявам, Керълайн.
	Седях вцепенена. Как е възможно? Горката Рина. Пол сигурно не знае. Пол. Как ли би реагирал на новината за смъртта на Рина? Всичко това беше толкова зловещо.
	Взех лупа и отново заразглеждах снимката. Ако Пол беше жив, щях да го открия. На всяка цена трябваше да съм до него, ако ще да трябва да преплувам Атлантическия океан.


	През следващите няколко дни наминах още няколко пъти през „Снайдър и Гудрич“. С малкото пари, които ми даваше господин Снайдър, успявах да държа Френския фамилен фонд на повърхността, а Роже сякаш не забелязваше, но опасността Консулството да затвори врати поради липса на средства ставаше все по-реална. Тъй като нямахме никаква връзка с Париж, а в останалата част от Франция беше пълен хаос, изглеждаше съвсем логично да няма и консулство. Но да закрием отдела точно когато хората най-много се нуждаеха от нас, ми се струваше толкова несправедливо. А и това беше единствената връзка с Пол, която ми беше останала.
	— Ще си избодеш очите с тези проучвания — каза Роже една вечер, когато си тръгваше с куфарчето в едната си ръка и шапката в другата.
	— Няма страшно — отвърнах, като полагах огромни усилия да потисна разочарованието си. — Но да, трудно ми е да понеса мисълта за тези наши самолети, които бомбардират немски подводници в протока Лонг Айлънд, а и новините за Пол.
	— Знам, Керълайн. Ще ходиш ли на тържеството на Вандербилт? Трябва да излезеш и да се поразсееш.
	Роже имаше право. На никого не бих могла да помогна, ако съм съсипана от преумора.
	Изтичах до вкъщи, облякох най-хубавата си черна рокля, нахлузих преправеното татково сако и вдигнах косата си на кок. Дали не изглеждах по-висока с тази прическа? Пуснах я. Е, за четирийсетгодишна изглеждах доста добре.
	До момента, когато се озовах пред красивата къща от кафяв пясъчник на семейство Вандербилт, на ъгъла на Пето авеню и Петдесет и първа улица, което беше на две крачки от нашето жилище, вече с нетърпение очаквах тържеството, въпреки риска да срещна там Бети, която вероятно щеше да се престори, че не ме познава. Потръпнах при мисълта, че може да срещна и Джинкс Уитни, защото от татко бях наследила острата непоносимост към глуповатите представители на тази фамилия, но реших просто да отбягвам Джинкс и да се опитам да намеря отново общ език със старите си приятели. Дължах го на себе си, нали? Все пак трябваше да запазя връзките си с обществото. Нямаше как непрестанно да работя.
	Домът на Вандербилт се намираше в прекрасна старинна сграда, една от малкото останали от _Belle Epoque_, и си беше кощунство да я събарят, но целият квартал изглеждаше доста занемарен, а и Кралицата на Пето авеню трябваше малко да се посвие след смъртта на съпруга си. Вече беше съкратила част от прислугата си: от трийсет души беше останала с осемнайсет и се беше преместила в имение, което беше дори по-очарователно. Госпожа Вандербилт беше решила да използва момента и да организира едно последно тържество в къщата, и то с благотворителна цел. Беше някаква интересна смесица от турнир по бридж, танци и пиршество, и всичко това срещу куверт на стойност двайсет и пет долара, които щяха да отидат за благотворителност.
	За пръв и последен път вратите към заветните зали на старинната сграда се отваряха за широката общественост и много от гостите просто стояха и разглеждаха удивени. Млада двойка, които още не бяха свалили шапките и вълнените си палта, се разхождаха из първия етаж със зинала уста. Разглеждаха ококорени инкрустираните със злато дърворезби и галеха колоните от оникс. Пред една фреска, подобна на тези в Помпей, в преддверието се беше събрала цяла групичка. Само в това фоайе можеха да се настанят поне десет семейства в нужда.
	— Мърл Оберон е тук — каза един дребен човечец с бомбе в ръка.
	Участниците в турнира по бридж се изтеглиха към библиотеката и заеха местата си около трийсетте маси за игра на карти под полилеите от кварцов кристал. Отборите бяха разпределени според принадлежността към организация или институция: членове на „Младежката лига“, училище „Чапин“, колежани, възпитаници на „Принстън“. Групата от „Чапин“ беше най-многобройна.
	Пред една камина, толкова огромна, че сигурно можех да застана права вътре, стояха двама келнери в смокинги и записваха с тебешир имената на участниците на една дъска за резултати, която приличаше на таблото на хиподрума в Хаялия. Бележеха играчите според посоките на света: север или юг, изток или запад.
	Когато jeunesse dorée* се настани около масите за бридж, аз се разходих из трапезарията, примамена от божествения аромат на печени ребра и топли хлебчета. На масата бяха наредени табли със студени меса и морски деликатеси в половинки от мидени черупки, в центъра се издигаше огромен букет от парникови ириси, а на помощна маса, широка като палуба на самолетоносач, с бяла драпирана покривка, се мъдреше сребриста купа с млечен пунш, в която човек можеше спокойно да си вземе вана. Оркестърът свиреше Кол Портър и Ървинг Бърлин, а един келнер стоеше на пост. Дали му бяха наредили да брои сребърните прибори?
	[* Златната младеж (фр.).]
	Откакто японците бяха нападнали Пърл Харбър, като че ли всеки млад мъж в Ню Йорк се беше записал в армията. Имаше колежани, които се бяха върнали за Коледа и отишли направо в казармите. За нула време подготвителните центрове се бяха напълнили с войници, които се готвеха да заминат на фронта. Госпожа Вандербилт беше осигурила безплатни пропуски за военнослужещите и честно казано, гледката си заслужаваше: всички тези войници в униформи. Флотските авиатори от Флойд Бенет Фийлд, с тъмносини униформени сака със златни ширити, обсъждаха военни стратегии със запасняците.
	Повечето от войниците от нашите кръгове се обучаваха в казармата на Парк авеню, провеждаха ученията си в залите на онази прекрасна островърха сграда, която много напомняше на големите гарови здания в Европа. Тези момчета много лесно се различаваха от останалите, защото често сами шиеха униформите си при шивачите, които се славеха като най-добрите в Ню Йорк. Стига да спазваха протокола, военнослужещите можеха да поръчват униформите им да са ушити от най-фините вълнени и копринени платове и да са украсени с най-изящните месингови или костени копчета.
	— Няма ли да играеш, Керълайн? — попита госпожа Стюарт Корбит Къстър, близка приятелка на майка ми.
	Устните ми се докоснаха леко до нежната пудра по бузите й. Беше ми особено приятно да я видя тук тази вечер, издокарана в аквамаринен тоалет от шифон. Тя и майка много обичаха да разказват как татко се разгневил, загдето ме завели на изложението на домашни птици в Медисън Скуеър Гардън едва няколко седмици след раждането ми. Довели ме у дома в Саутхамптън в плетено кошче, закрепено върху торбите с овес на задната седалка на колата.
	— Да не би да си решила да дадеш шанс на другите момичета? Много мило от твоя страна, скъпа. Не биха могли и на малкия ти пръст да се хванат.
	От това, което се виждаше на дъската за резултатите, отборите бяха страховити: госпожа Ем Фийлд и госпожа Къшинг. Госпожа Ноуъл и госпожа Дикмън. Госпожа Тенсил и госпожа Очинклос.
	— Съжалявам, че майка не успя да дойде — казах.
	— И аз, скъпа. Дали би ме отменила в отчитането на резултатите? Обикновено майка ти се занимава с това, а и несъмнено, ти си най-честният човек в тази зала.
	— С удоволствие, госпожо Къстър.
	— Времето за игра е два часа. Като бие гонгът, просто събери талончетата с резултатите и ми кажи кой печели. Ти знаеш, разбира се, как се прави, виждала си стотици пъти, нали?
	Оставих комплект талончета и кутийка малки зелени моливи на всяка маса и се запътих към Бети, която стоеше в библиотеката заедно с Прудънс Баулс, симпатичната братовчедка на Вандербилт, с очи като на кошута, Джинкс Уитни, не толкова симпатичната братовчедка на Рокфелер, и Кипър Лий — безлично същество, което оголваше венци, когато се усмихва, една от усойниците на Джинкс.
	Четирите почти бяха допрели глави, а аз се зачудих дали приличат повече на играчи на ръгби при спорна топка, или на кардинали по време на съвещание, а Джинкс разказваше някаква случка. Дали Бети още ми се сърдеше? Ако се постарая да оправя нещата, сигурно ще омекне.
	— … и после й казах — разправяше Джинкс. — Само мъжете получават право на членство. Не можем да правим изключения. Не ме интересува, ако ще баща й да е самият президент на Съединените щати. В момента просто всички места са заети.
	Като видя, че погледите на всичките й дружки се насочиха към мен, Джинкс също извърна глава.
	Джинкс, която някак си беше успяла да се омъжи за богаташ, приличаше на хладилник — и по цвят, и по форма.
	— О, Керълайн — каза Джинкс. — Господи, облякла си костюм.
	— Радвам се да те видя, Джинкс.
	— Прекрасна си в черно, наистина.
	— Да, много си красива — обади се Пру. — Тъмните цветове не подхождат на всеки цвят кожа.
	— Така е — добави Джинкс. — Баба ми е носела точно този оттенък на дебюта си и всички казали, че изглежда съвсем естествена.
	Пру отново изчурулика:
	— Но разбира се, Керълайн, прекрасна си. Нали именно _теб бяха избрали_ за Момиче на маковете.
	Джинкс извърна глава. Още не можеше да преживее, че я бях победила в конкурса „Момиче на маковете“ през 1921 година. Доста голяма чест беше да те изберат сред всички дебютантки през онзи сезон. На деветнайсет години бях станала лице на новата кампания с маковете, спонсорирана от Американско-френската детска лига, и снимката ми беше във всички списания и вестници — рекламирах бутониери от копринени макове. Целта на инициативата беше да се подпомогнат американските войници, ранени в Голямата война, и болните деца във Франция.
	— И как иначе, поне _половината_ от онези пари от „Маковете“ отидоха обратно във Франция, нали? — обади се Джинкс.
	— За да помогнат на деца с туберкулоза. Джинкс, инициативата беше с общи усилия. Половината от приходите от макове, продадени във Франция, бяха, за да се надпишат гробовете на американски войници.
	— Кой е готов за бридж турнира? — попита Джинкс, като гледаше към Бети.
	— Някой има ли нужда от партньор, Бети?
	— Аз играя с Пру — отвърна Бети, загледана в продълговатите диаманти на годежния си пръстен, сякаш за пръв път ги виждаше.
	— Уви, всички места за турнира са заети — каза Джинкс и се нацупи. — Отборите са определени отпреди седмици, скъпа. Толкова съжалявам.
	— Керълайн беше много заета по _работа_ — намеси се Бети.
	Джинкс пристъпи към Бети.
	— Вие с Пру за кого играете, Бети?
	— Нямам представа. И без това няма да спечелим.
	Бети беше права. И двете с Пру изобщо не ги биваше в бриджа.
	— Ние с Кипър играем за Американската военна служба.
	— Прекрасно — обадих се аз.
	— Да не би това да е проблем за теб, Керълайн?
	— Проблем ли? Не. Само дето повечето пари се харчат за забавления.
	— Все някой трябва да подкрепя нашите войски, нали?
	— Може и да си права. Стига да си убедена, че цивилни, които се наливат с джин, оказват някаква подкрепа на войниците, които се сражават на фронта…
	— Бети, наистина трябва да сме тандем следващия път — каза Джинкс.
	Беше се заиграла с плисетата на шала си, които много напомняха на ламелите на мухоморка. За момент ми се прииска да хвана здраво двата края на шала и да го пристегна около врата й. Предполагам, че гостите много биха се зарадвали да видят как някой най-сетне се осмелява да го направи. Обзалагам се, че на всеки от тях поне веднъж му е минавало през ума.
	— Между другото, Керълайн, къде е майка ти? — попита Джинкс. — Дали изобщо се връща в града, или вече се е оттеглила в онази огромна къща в провинцията и живее там самичка?
	— Готвачът ни е там — отвърнах.
	Джинкс сръбна глътка от содата си през тънката сламка.
	— О, сама с готвача руснак, значи?
	— Трябва да тръгвам вече, сериозно.
	— А онзи симпатичен негър, градинарят, и той ли е там? Е, времената се променят.
	— Господин Гарднър винаги е бил добър приятел на семейството, Джинкс, дори и в най-трудните моменти. Далеч по-верен приятел от много от представителите на така нареченото висше общество.
	— Керълайн, изпратих чек за твоите френски дечица — каза Пру и сложи ръка на рамото ми.
	Тя какво, да не би да се опитваше да уталожи страстите? Тази жена излъчваше някакво особено котешко спокойствие и като я погледнеш, имаш странното чувство, че при подходящи обстоятелства би се свила в скута ти и би започнала да мърка.
	— Благодаря ти, Пру. Всяко дарение ни е от полза.
	— Нали знаеш, че призивите за дарения не са позволени днес. Пишеше го в поканите — каза Джинкс. — Много се зарадвах, като го видях. Дори и благотворителността си има граници.
	— Да, и те стигат до вратите на твоя дом — казах аз.
	— Е, няма как всички да сме разпнати на кръста. Като майка ти, спасителката с мокрото руно*: няма живот за нея, ако не се жертва за нуждаещите се.
	[* Съдии Израилеви, 6:37]
	Бети се размърда, пристъпваше от крак на крак. Дали новите обувки от крокодилска кожа все още й стискаха, или й беше неудобно от злословенето по адрес на майка ми?
	— А как е Голямата Лиз? — попитах аз. Истинското име на Джинкс беше Елизабет, беше кръстена на майка си и постепенно всички започнаха да наричат майка й Голямата Лиз, за да ги различават. Това прозвище много й подхождаше. — Върна ли се от ранчото? Да знаеш, вече може и по пощата да се запише за програмата „Слендрела“*.
	[* Програма за отслабване.]
	— Много й харесва в Саутхамптън — не ми остана длъжна Джинкс. — Семейство Мъри я завели в „Джин Лейн“. Нали знаеш, че разчистиха всички боклуци от къщата, от вашата вила „Мичъл“. Сега изглежда доста по-ведро и приветливо. Както казаха те, мястото било наистина _потресаващо_: и покривът бил пред разпадане, и какво ли не…
	— Много се радвам за тях.
	— Жалко, че трябваше да се откажете от този имот — продължи Джинкс. — И то само заради твоите болни малки дробове.
	— Не трябва ли вече да си на мястото си край масата за бридж, Бети? — попитах аз.
	— Горкото момиче, да не можеш да се възползваш от лековития въздух в Саутхамптън. Обожавам тези солени нотки, които се носят на вълни от океана. Представяш ли си, идват чак от Африка?
	— Джинкс, спри — намеси се Бети.
	— И какво? Заради теб родителите ти се оказаха в Кънектикът, нали, Керълайн?
	Какво ли щеше да стане, ако бях зашлевила на Джинкс една звучна плесница там, пред всички? Усещането сигурно щеше да е приятно — дланта ми да се отпечата на тлъстата й буза… но казах само:
	— Да.
	— Каква ирония! — не се отказваше Джинкс.
	— Прекаляваш, Джинкс — отново се намеси Бети. — Прекаляваш.
	— И иронията е в това, че в крайна сметка дробовете на баща ти си изпатиха. Истинска трагедия.
	— О, много съжалявам за загубата ти — каза Кипър.
	— Това беше много отдавна, Кипър, но ти благодаря.
	— Сигурно си се чувствала ужасно виновна. Да лежи той там, в апартамента ви, и нищо да не може да се направи — мънкаше Джинкс с онова съчувствено изражение, което толкова добре владееше. — Направо мразя тази дума: _пневмония_, ти също, предполагам, мила. Такава ужасна дума.
	Бети поне беше достатъчно възпитана да гледа настрани.
	— Ако ме извините, налага се да се оттегля…
	По време на турнира се бях заела да погълна много по-голямо количество скариди от това, което можеше да се приеме за прилично на обществено място, а после се преструвах, че следя с интерес разказа на един юрисконсулт за това как жена му имала сериозни проблеми с прислужницата, която се обличала по-добре от нея, и през цялото време замислях разни начини да унижа Джинкс Уитни.
	Гонгът най-сетне извести края на игрите. Отидох в библиотеката да събера талончетата с резултатите и усетих как въздухът в залата трептеше от напрежение: та тук се бяха събрали състезатели по бридж, които само брокерите от Уолстрийт и бразилските състезатели по жиу-жицу превъзхождаха по спортна злоба. Бразилците поне забраниха бъркането в очите.
	Гостите започнаха да се събират пред дъската за резултатите, бяха на ръба на масова безредица, но се преструваха, че се разхождат небрежно, докато чакат. Джинкс стоеше до Бети, Кипър и Пру и след няколкото напрегнати рунда бридж изглеждаше по-смачкана и от моден каталог преди абитуриентски бал.
	— Как се справихте, Бети? — попитах в опит да закърпя това, което ни свързваше.
	— Е, Пру имаше късмет с един шлем…
	— Мисля, че ви минахме по точки, Пру — обади се Джинкс.
	Размахах талончетата.
	— Сега ще видим.
	— Ти ли ще броиш? — изненада се Джинкс. — Помоли някой да ти провери сметките. Не бих искала точно сега да объркаш нещо.
	— Не се тревожи, Джинкс — отвърнах. — Няма начин някой друг, освен вас с Кипър, да излезе победител.
	Оттеглих се със снопчето талони към тоалетното помещение, което би било истински пир за сетивата на Мария Антоанета с всичката тази позлата и с кранчетата на сифоните с форма на лебедови глави. Изчислих резултатите. Джинкс и Кипър излизаха начело със сериозна преднина пред Бети и Пру.
	Гонгът би, за да прикани гостите да се съберат, и аз забързах към библиотеката. Госпожа Къстър стоеше до госпожа Вандербилт при дъската за резултатите. Госпожа Вандербилт изглеждаше пленителна с бляскавите старинни диаманти, стоманеносивата рокля и тюрбана от тафта. Но дали от шампанското, или от напрежението да изпълни своя _noblesse oblige_*, по бузите й беше избила лека руменина.
	[* Благороден дълг (от фр.).]
	— Ела, мила — извика ме госпожа Къстър. — Кои са победителите? Опасявам се, че няма време да ги пишем на дъската.
	Подадох й купчинката, най-отгоре беше талончето на победителите. Госпожа Къстър го показа на госпожа Вандербилт, двете се спогледаха с полуусмивка. Докато аз пристъпвах към дъното на залата, госпожа Къстър би гонга и гостите от различните части на къщата започнаха да се събират в залата. Мъжете във вечерни костюми правеха път на униформените, но всички източваха вратове, за да видят по-добре.
	— Имам _огромното_ удоволствие да обявя победителите в тазвечерния турнир по бридж — каза госпожа Вандербилт. — Моят покоен съпруг би сметнал, че това е достоен начин да се сбогуваме с тази къща, защото успяхме да съберем двайсет _хиляди_ долара за Червения кръст.
	Тълпата аплодира новината, а Джинкс и Кипър си проправиха път към предните редици.
	— Както и още пет хиляди долара за някоя благотворителна инициатива с много късмет. Знам, че всички чакате с нетърпение да научите имената на талантливите победители, които могат да се гордеят с това, че са най-добрите сред най-добрите. Затова, за да не забавяме излишно тържествения момент, моля аплодирайте отбора победител…
	Оркестърът изсвири туш…
	Джинкс хвана Кипър за ръка и я поведе към дъската.
	— Госпожа Елизабет Стокуел Мърчант и госпожа Прудънс Вандербилт Олдрич Боулс.
	Госпожа Къстър хвърли останалите талончета в камината, а Бети и Пру се запромъкваха през тълпата. Госпожа Вандербилт връчи чека на Бети, която изглеждаше ужасно зашеметена от това, което се случваше.
	— И така, момичета, за каква благотворителна кауза играхте тази вечер? — попита госпожа Вандербилт.
	— За кауза, която е много скъпа на сърцето ми — отвърна Бети с ръка на гърдите. — За френския фамилен фонд на Керълайн Феридей.
	Тълпата заръкопляска, а когато госпожа Вандербилт подсуши една непослушна сълза, аплодисментите се надигнаха с мощта на внезапен ураган. Зарадва ме усмивката на Бети — явно бездната помежду ни се беше затворила.
	Гостите наобиколиха Бети и Пру, а аз се отправих към изхода, нямах търпение да вдишам свежия нощен въздух. На излизане минах покрай Джинкс и Кипър.
	— Съжалявам за загубата ви — казах аз.
	— Никога не те е бивало в математиката — отвърна Джинкс. — Не мисли, че ще си замълча, всички ще разберат за това.
	— Благодаря, Джинкс, надявам се да се постараеш.
	Излязох навън и се опитах да се отърва от хапливите нападки на съвестта си. Значи, аз съм постъпила нечестно… Та това си беше приятелска услуга. Въпреки всичко се опитах да се съсредоточа върху многото добри неща, които щяхме да направим с Роже с тези пет хиляди долара.
	Прибирах се към дома и вече усещах, че дори походката ми беше по-лека и безгрижна. Нещо в мен се беше отпушило тази вечер, нещо, което отдавна е трябвало да се освободи. Най-сетне осъзнах какво всъщност представляваха тези хора. С някои изключения, разбира се, това беше една странна смесица от поспаливи лентяи, повечето с дългове към банките, или поне с отдавна наченати главници по влоговете, които се вълнуваха само кой ще се класира във висшата лига на клуб „Мейдстоун“*1 или как да усъвършенстват удара си на петнайсетата дупка в „Пебъл Бийч“, или как да нахокат прислугата, загдето, докато са се тъпчели с canapés*2, са попаднали на някое парченце от черупка в омарите. Джинкс ми беше направила услуга, беше ме освободила и от последните излинели нишки, които ме свързваха с нюйоркското висше общество, и сега можех да не се страхувам дали ще ги раздразня.
	[*1 Частен елитен голф клуб в Източен Хамптън, Ню Йорк.]
	[*2 Коктейлни хапки.]
	Вече не се налагаше да посвещавам живота си на това да им се харесам, свободна бях да продължа сама.


>>	19
>>	Каша

	_1942-1943 година_
	Когато Гебхарт разчупи гипса и погледнах крака си, видях, че той вече изобщо не прилича на човешки крайник. Беше отекъл и подут като пън, покрит с тъмносини и зеленикавокафяви петна. Черни шевове по дължината на целия разрез, от глезена до коляното, опъваха плътта, сякаш само така можеха да я задържат.
	Не помня да съм крещяла, но по-късно, когато ме върнаха в отделението, момичетата ми разказаха как мислели, че пак ме оперират, този път без упойка, а някои дори твърдяха, че ме чули чак на двора по време на проверка. Доктор Гебхарт нави кърпа на руло и я напъха в устата ми, докато някаква сестра ми би нещо, което ме приспа.
	Когато се събудих, отново ме бяха върнали в отделението; кракът ми беше стегнат в бинтове и марли, а разрезът болеше така, сякаш в него се забиваха хиляди ножове. Зузана се измъкна от леглото си, за да огледа раната. Разкъса бинта в единия край и погледна отдолу.
	— Зле ли е? — попитах.
	— Ами не е добре, Каша. Като гледам, може да са изрязали част от костта, а може би и мускулна тъкан.
	Но как така? Как може просто да изрежеш мускула на човек?
	— Защо е всичко това?
	— Вероятно е някакъв експеримент — каза Зузана. — На теб поне са ти дали хапчета. Много от другите не са получили нищо.
	— Ужасно ми е горещо.
	— Дръж се, Каша. Майка скоро ще ни помогне.


	Оперираха ме още три пъти и страданията всеки път започваха наново. Треската ставаше по-жестока всеки път и все по-трудно се възстановявах, а лекарите като че ли проверяваха докъде могат да стигнат, преди да умра. Когато настъпи моментът за последната операция, вече не се надявах, че някога ще мога отново да танцувам, но се молех поне да мога да ходя. По цял ден лежах по гръб, не знаех на кой свят се намирам, ту изпадах в безсъзнание, ту се свестявах, постоянно сънувах майка и Петрик, и Надя, мислех си, че съм си у дома.
	Колкото повече лежах там, изцяло под техен контрол, толкова повече назряваше гневът ми. И макар да беше трудно да проследя колко време е минало, знаех, че е някъде късно през зимата на 1942-ра, и се опитвах да не спирам да се надявам, че отново ще видя майка.
	Докато лежахме там, Регина ни караше да упражняваме неправилните глаголи на английски и ни разказваше весели истории за нейния Фреди, който все се опитвал да изпълзи от кошарата си. Янина пък ни учеше на френски, защото, докато работела в салона за красота в Люблин, запомнила много изрази. Научи ни да казваме неща като: „Този сешоар е твърде нагрят“, „Ce séchoir est trop chaud“ и „Бих искала студено къдрене, за утре, трайни къдрици, средна големина, и моля, сложете допълнителни ролки по краищата!“. След обучението на Янина вече разполагах с относително богат запас от думи на френски, най-вече свързани с това как да потърся помощ при проблеми с пърхота.
	— Не мога повече просто така да лежа — казах аз.
	— Ами да — обади се Янина. — Да излезем да покараме колелета.
	— Сериозно говоря. Имам план.
	— О, не — обади се Зузана.
	— Мисля, че трябва да пишем тайни писма до семействата си у дома.
	Регина се изправи на лакти.
	— Като в „Сатаната от седми клас“ ли? Обожавах тази книга.
	Та има ли човек, който да не е чел приключенската история на момчето детектив на Корнел Макушински?
	— Да, точно така — казах аз. — Така правехме и в херцерския отряд.
	Зузана вдигна глава от ръкоделието си — топче от хляб: напоследък мачкаше малки хапки на топчета и си правеше молитвена броеница, защо ли не ядеше всичкия този хляб? Молитвите отдавна бяха спрели да действат. Дори моята любима света Агнес ме беше изоставила.
	— Да, това ще е чудесен повод да убият всички ни, Каша — каза тя.
	— Момчето в книгата използваше лимонов сок — продължи Регина. — Кодираше писмата така, че първите букви от всяко изречение образуваха тайно послание.
	Изправих се в леглото доколкото можах.
	— Собствената ни урина може да свърши същата работа. Тя е с висока киселинност. Можем да кодираме посланието „Писмо, писано с урина“…
	— Гениално! — каза Регина.
	— Истинска лудост упорстваше Зузана. — Избий си го от главата, Каша.


	Изписаха Зузана преди мен и тя ужасно ми липсваше. Постоянно чувахме откъм другата стая, че приемат нови момичета.
	Докато една сутрин Янина си позволи да се обади, когато дъртата сестра Маршал беше в стаята и записваше данните ни с кърпа на носа, за да не вдишва вонята. Коментарът на Янина беше съвсем безобиден. Нещо като „колко сме изтощени от престоя тук“. Сестра Маршал веднага излезе от стаята, както винаги със скокливи стъпки, като че ходеше по тръни, и само след миг се върна, но този път доктор Оберхойзер беше с нея.
	— Ами щом не искате да стоите тук, махайте се — нареди лекарката. — Веднага. Ставайте от леглата и се връщайте в бараката!
	Отначало си мислех, че се шегува: нито една от нас не се беше възстановила съвсем. Но скоро осъзнахме, че говори съвсем сериозно, защото сестра Маршал започна да ни ръга и дърпа от леглата.
	— Обаче не са ни изписали обувки — опитах да се възпротивя.
	— Вън. — Доктор Оберхойзер протегна ръка и посочи вратата. — Щом не можете да ходите, ще подскачате.
	Опитах се да се изправя, но паднах. Вече не бях гипсирана, но не можех да стъпвам на този крак, без да си причинявам адска болка.
	— Ставай и се махай, бързо — настоя доктор Оберхойзер.
	Останах там на пода, вцепенена. Доктор Оберхойзер обви силните си пръсти около ръката ми и ме задърпа. Влачи ме така по пода на цялата лечебница, както хората вадят килимите в деня за чистене.
	Доктор Оберхойзер изхвърли след мен навън един дървен бастун и ме остави сама на студа, а острият, ситен чакъл на Алеята на красотата дращеше кожата ми, като че беше натрошено стъкло. Огледах се с надеждата, че майка е някъде наоколо, и се опитах да се изправя до седнало положение.
	Странно беше отново да съм навън, като че бях на луната. Беше студено, облачно, сиво навсякъде, в небето не се виждаха никакви птици. Във въздуха се носеха люспи от пепел, като черни снежинки в мръсно преспапие, а и въздухът беше наситен с някаква нова противна миризма. Бяха накарали група жени да чистят прозорците на бараките, защото сивата пепел беше полепнала по тях като сняг. В далечината, точно зад карцера, оттатък стените на лагера, от новите комини към небето се издигаха два алени езика. Ръмженето на огъня се чуваше от почти всяко място в лагера, това беше огромна пещ, не просто пещ, а зееща адова паст, бълваща пъклен огън.
	Как се зарадвах, като видях Зузана да тича към мен, а тя изглеждаше толкова разтревожена. Опрях се на нея и тя ми помогна да стана и да пристъпя. Зузана, която беше в новия ни дом вече от няколко седмици, ме поведе към бараката. Нямах търпение отново да видя майка.
	От месеци не бях правила повече от една крачка и дори с бастуна ми беше ужасно трудно да ходя, особено както бях боса по бодливия чакъл. Спрях.
	— Не мога, Зузана. Остави ме. Моля те.
	— Хайде, върви — каза Зузана, която почти ме носеше. — Малко по малко.
	Трийсет и първа барака беше новият ни дом, тук бяха събрани жени от всякакви националности: имаше полякини, сред тях бяха всички „зайци“, както бяха започнали да ни наричат, французойки, които бяха арестувани, защото участвали в Съпротивата, сестри от Червената армия, които пък бяха политически затворнички. Тази барака беше дори по-пренаселена от предишната.
	Откакто ме бяха преместили в лечебницата, беше настъпила още една промяна. На някои затворнички, включително полякини, им беше позволено да получават колети с храна от роднините си. Супата беше станала още по-измита, така че ясно се виждаше кои получават колети от къщи и кои не. Късметлиите се движеха из лагера относително здрави. Но другите, на които нямаше кой да изпраща храна, приличаха на скелети, неспособни да помръднат, лежаха на наровете си и вече дори не можеха да се борят с въшките по себе си.
	Задрямах, но се събудих, когато момичетата започнаха да влизат за обяд. Зузана коленичи до мен и хвана ръката ми. Нейната приятелка — Анис, остроумна, красива жена, която създаваше впечатлението, че може да разреши всеки проблем, застана до нея.
	— Липсваше ни — каза Анис. — Имаме нова _блокова_. Марженка. Не си поплюва.
	— И вие ми липсвахте — отвърнах. — Каква е тази миризма навън?
	Зузана стисна ръката ми по-силно.
	— Построили са крематориум. Пещи.
	— За какво?
	Зузана се поколеба.
	— За да горят… — каза, но нямаше сили да довърши.
	Аз, естествено, се досетих. Да изгарят онези от нас, които имаха нещастието да умрат тук.
	— Ужасно съжалявам, че трябва да ти го кажа, сестро, но вече всички чуха за Луиза — каза Зузана. — Реших, че е най-добре да го чуеш от мен. Една от норвежките казва, че я е видяла в помещението, което ползват за морга…
	— Не, станала е някаква грешка.
	Горката малка Лу, та тя никога не беше правила нищо лошо на никого. Петрик никога няма да ми прости.
	— Няма грешка. Каза, че сърцето й се късало, като гледала такова невинно създание да лежи там. Също и Алфреда.
	И Луиза, и Алфреда, нима и двете са мъртви? Не можех да го проумея. Защо им трябваше да убиват такива мили момичета?
	— Не мисли за това, не бива — каза Зузана. — Сега трябва да мислиш само за оздравяването си. Ето, дори няма да се налага да работиш тази седмица. Сестра Маршал ти издаде разрешително да останеш на легло.
	— Същински ангел…
	— Целият лагер е настръхнал заради онова, което са ви причинили там — обади се Анис. — Оперирали са повече от петдесет момичета от Полша, а се говори, че планирали още. Вашите скаутски отряди… херцерките са се организирали… над сто са вече.
	— Избрали сме си и име — каза Зузана. — „Стени“. Едно от момичетата намерило до стената значка на девическия херцерски отряд, донесе я и сега Новите херцерки се кълнем пред нея.
	— А и са ви събрали толкова много хубави неща — допълни Анис. — Страшно много хляб. А французойките написаха пиеса за вас. Заглавието е „Зайците“.
	— Майка ми гледа ли я?
	Анис и Зузана само се спогледаха.
	Анис стисна ръката ми.
	— О, Каша…
	— Какво? — Защо всички изглеждаха така уплашени? — Кажете ми. Зузана, моля те.
	— Никой не е виждал майка, откакто ни вкараха в операционната — каза Зузана.
	Очите й бяха потънали в сълзи, но как можеше да стои така спокойна?
	Опитах се да се изправя на лакти, но нещо ме прободе в крака и се отпуснах отново.
	— Може да са я пратили в някой от помощните лагери. Може да е в карцера.
	— Не, Каша — поде Анис. — Никога не е била там. Мислим, че се е случило в първия ден, когато са ви оперирали.
	Но как е възможно? Станала е някаква ужасна грешка.
	— Няма я, Каша — каза Зузана.
	— Не може да бъде! И как така никой нищо не е видял? Много я биваше да се крие, не помниш ли? Ами онзи път, когато се беше скрила под леглото ми?
	— Каша…
	— И цяла сутрин я търсихме, а тя беше заспала там отдолу…
	— Едва ли, Каша…
	— Сигурно е при свидетелките на Йехова — казах. — Зюрен сигурно я е взел във фризьорския салон.
	— Не, Каша.
	— На теб просто не ти е толкова важно, че да потърсиш по-сериозно — казах на Зузана.
	Зузана сложи броеницата, която си беше направила, в ръката ми и затвори дланта ми.
	— Разбира се, че ми е важно.
	Запратих броеницата на земята.
	— Ти никога не си я обичала толкова, колкото аз. — Едно черно петно като от мастило се появи на челото ми и започна да се разлива в очите и носа ми и да ме тегли надолу. — Нищо чудно, че си се отказала.
	Зузана си взе броеницата.
	— Ще забравя, че изрече тези думи, Каша. Говорят треската ти и шокът.
	— Не ги забравяй. Точно така мисля. Връщам се в лечебницата и ще я намеря. Ако ще да ме убият, не ме интересува!
	Опитах се да се измъкна от леглото, но Зузана натисна раменете ми. Съпротивлявах й се, беснеех срещу нея, докато накрая останах съвсем без сили. После се унесох, заспивах и се будех, но всяко пробуждане ме потапяше в по-дълбоко отчаяние.


	Трябваха ми няколко дни, за да проумея, че майка наистина няма да се върне.
	Отначало се надявах, че нашата полска мрежа просто не е успяла да я намери и тя се спотайва на някое безопасно място или са я преместили в друг лагер. Когато помолих момичетата от бараката да ми помогнат да я намеря, те бяха много мили, но след няколко дни стана ясно, че всички смятат, че е мъртва.
	Нямаше да има погребение. Нито кръст от брезови дъски. Нито жалейка, окачена на вратата ни.
	Преди да се науча да си помагам с бастуна, трябваше да разчитам на Анис и Зузана, за да стигна до тоалетната и обратно. На Янина също й трябваше придружител. Помощничките ни бяха сърцати, разбира се, но все пак много мразех да усещам, че съм бреме. Представях си собствената си смърт. Колко прекрасна и бърза би била смъртта ми, ако се хвърля на телената ограда, по която тече ток… но разбира се, никой не би ме завел дотам.
	До този момент, каквото и да се случваше — и арестът, и пристигането ни в лагера, дори и по време на операциите, все си намирах за какви хубави неща да мисля и все се осланях на прословутия полски оптимизъм, но щом се оказа, че майка няма да се върне, вече не можех да се измъкна от мрака. Чувствах се като онази риба, за която бях чела като малка — африканското дънно попче. Всяка година, когато започне сушата, тя се заравя дълбоко в тинята и живее там седмици наред, ни жива, ни умряла, и чака да дойдат дъждовете и да я върнат към живота.


	Животът продължаваше да тече както обикновено, след като ни изписаха от лечебницата: бруталното събуждане, безкрайните часове на проверките и онзи непоносим, разяждащ глад, нашият най-верен спътник. Имаше само една новост, която разчупваше този безкраен кръговрат: ужасът, който ни обхващаше, когато новата ни _блокова_ изчиташе списъка на тези от нашата барака, определени за екзекуция.
	Процедурата беше почти неизменна. Започваше се с предупреждения от затворничките, които работеха в отделението за приемане, че е пристигнал куриерът с нова заповед за екзекуция, че мъжете пазачи, които извършваха екзекуциите, са одобрени и са им отпуснати допълнителни дажби шнапс*. След това Бинц заповядваше да заключат някои бараки. Щом пристигнеше супата за обяд, но преди да я разсипят, _блоковата_ изчиташе номерата на „обектите, които ще бъдат извикани“. Нещастните избрани събираха нещата си, а Бинц и дружината й идваха след малко да ги приберат. Моята реакция също беше почти една и съща: смразяващ страх да не извикат моя номер, облекчение, че са ме пропуснали, и ужасната, пробождаща тъга, като гледам момиче от нашите да се заема с този последен ритуал.
	[* Спиртна напитка, подобна на ракията.]
	В деня, когато се чу за първите екзекуции на „зайци“, ние седяхме и чакахме на пейките около масата за хранене, затаили дъх, плътно притиснати една до друга, Зузана от дясната ми страна, а Регина от лявата. Тези от нас, които бяха оперирани, едва отскоро можехме да се храним на масата, което си беше знаменателно събитие, защото вече не се налагаше да ни носят супата до леглата. Ширеха се доста слухове, че комендантът ще започне да насрочва екзекуции за „зайците“, да ни ликвидира, за да се отърве от доказателствата за престъплението, но как да вярваме на слухове? Постоянно плъзваха какви ли не: че американците били на път и щели да ни освободят, че щяло да има месо в супата…
	— Внимание — кресна Марженка, докато две рускини се мъчеха да внесат казана със супата в бараката. — _Затворничките_, които си чуят номерата, приключват моментално, събират си нещата и чакат допълнителни инструкции.
	Марженка извади от джоба на палтото си квадратно листче и го разгъна, а шумоленето на хартията прокънтя в притихналата барака.
	— Номер 7649.
	Регина, която седеше от лявата ми страна, се вцепени.
	Марженка изчете имената и на други три момичета от „зайците“, които още се възстановяваха в лечебницата.
	— Не — обади се Зузана. — Сигурно е станала грешка.
	Прегърнах Регина.
	— Без истерии — изсъска Марженка.
	Как беше възможно това?
	Прошепнах в ухото на Регина:
	— Можем да се съпротивляваме, Регина.
	Тя не отговори. Остави лъжицата си в купата и я връчи на Зузана.
	— Искам ти да ги вземеш.
	Зузана пое купата. Очите й блестяха от напиращите сълзи. Такъв дар!
	Регина се изправи.
	— Янина, ще ми оправиш ли косата?
	Янина кимна и всички тръгнахме след Регина към спалното, но взехме и пълната й купа, защото, ако и за миг я оставим без надзор, някой веднага ще я задигне.
	— Знаете ли кое е първото нещо, което спартанците, осъдени на смърт, правели преди екзекуцията? — попита Регина. — Викали някой да им направи прическа.
	Янина свали мръсната забрадка на Регина. Обикновено да се правят прически беше нарушение, за което наказваха. Според правилата косите трябваше да са прибрани и скрити под униформените забрадки. Но когато някоя от затворничките трябваше да се изправи пред стената, Бинц си затваряше очите. Докато се възстановяваше от операциите, косата на Регина беше израснала, беше станала гъста и кафява. Янина я зави назад в най-красивия френски кок, който някога съм виждала. Някакво момиче от горното легло подаде фуркет, който сигурно беше разменила за дажба хляб.
	— Каша, искам да вземеш разговорника ми — каза Регина. — Домашното за тази вечер са предлозите. И моля те, когато всичко това свърши, предай „Троил и Кресида“* на моя Фреди…
	[* Пиеса от У. Шекспир.]
	Кимнах.
	— Ще откажа питието — каза Регина. Всички знаехме, че предлагат някакво успокоително на тези, които трябваше да се изправят пред стената, за да улеснят нещата за всички. — Как мислите, дали ще ми стигне смелостта да извикам „Да живее Полша“?
	Хванах ръката й.
	— Това няма значение.
	— Напротив, Каша, знаеш, че много мразят.
	Всеки затворник посреща смъртта различно. Някои плачат и буйстват. Други притихват и се молят. А Регина застана права до леглото си и ни прочете любимия си пасаж от „Троил и Кресида“, бързаше да изчете колкото може повече, преди да дойде Бинц.
C>
	Виж го само! Разгледай го! О, смелият Троил! Гледай го, гледай го! Виж му окървавения меч! И шлема му, по-очукан от Хекторовия! А как гледа само! И как крачи! Прекрасен младеж! Ами че той няма още двайсет и три!*
	[* „Троил и Кресида“, от У. Шекспир, Събрани съчинения, 1976 г., том 7, превод: Валери Петров.]
C$
	Докато Регина четеше, ние щипехме бузите й, за да им придадем поне малко цвят. Едно момиче, което работеше в кухнята, си беше отмъкнало парченце червено цвекло и Янина го натърка на устните на Регина.
	Не минаха и пет минути и Бинц и нейните пазачки нахълтаха в бараката. Регина се наведе към мен, стиснала книгата до гърдите си.
	— Разкажи на всички, че това се е случило — каза тя.
	— Дай я тук — кресна Бинц. Грабна книгата от ръцете й. — Какво толкова си се разтревожила. Сам комендантът каза, че ще те освободят.
	Дали беше възможно това? Сигурно беше просто поредната лъжа.
	Янина отвърза връвта, която носеше на кръста си, и я пристегна около талията на Регина, та униформата й да заприлича поне малко на истинска рокля.
	— Вън! Вън! — развика се Бинц и взе да ръга Регина с гумената си палка.
	Регина закуцука към вратата, защото кракът й още не се беше излекувал съвсем. Като стигна до вратата, тя подаде на Зузана очилата си и се обърна още веднъж да ни се усмихне. Изведнъж беше засияла, излъчваше някакъв особен блясък и бузите й бяха порозовели.
	Бинц хвърли книгата в ръцете на една _Aufseherin_ и избута Регина навън, към Алеята. Нито една от затворничките, които бяха видели как тръгна Регина, не можа да се сдържи да не заплаче. Колко беше смела само! Името й, Регина, означаваше „кралица“, много й подхождаше; в онзи ден тя наистина изглеждаше царствена. Ако не беше това накуцване, Регина можеше да бъде кинозвезда или манекен на модно облекло, така висока и гордо изправена вървеше по Алеята на красотата.
	Угнетени от загубата, ние със Зузана поделихме супата на Регина с Янина. Чувствахме се ужасно виновни, че я ядем, но тя не би искала супата й да отиде нахалост. Разделихме си сладкото морковче. Какъв деликатес! Исках да попия сила от супата на Регина и да преживея, за да разкажа на света за всичко това.
	Не след дълго ние със Зузана се записахме да работим в плетачницата и цял следобед се ослушвахме, с надеждата да не чуем изстрелите. А можеше ли Бинц да не е излъгала, като каза, че ще освободят момичетата? Или да ги пратят в друг лагер?
	По-късно в същия ден чухме шума на един камион, който отиваше към езерото, и четири приглушени изстрела един след друг и тайничко се молехме наум, защото и молитвите бяха нарушение, за което наказваха. По-късно Анис ни каза, че чула от момичетата на работа в кухнята, която беше точно до стената за разстрел, че Бинц е завела и четирите „зайчета“ там за екзекуцията, едната трябвало да я носят, защото раните й не били зараснали още и не можела да стъпва на крака си.
	— Разплакахме се — казали те, — когато и четирите извикаха „Да живее Полша“ накрая.
	От този момент нататък вече не можех просто да трупам гняв, без да правя каквото и да е. Дали ние нямаше да сме следващите на стената? Кой ще оцелее, за да разкаже на света? Щях да изпълня плана си, дори и това да ми струва живота.


	В неделята на същата седмица, докато Зузана спеше, за да се пребори с ужасната дизентерия, аз разхлабих дъските над едно от горните легла и изпълзях в това, което наричахме „пристройката“ — нещо като таванско помещение, където момичетата понякога се изкатерваха, за да пушат. Заради болния ми крак катеренето се оказа истинско изпитание. Горе, в пристройката, беше почти непрогледен мрак, така че очите ми трябваше да свикнат с тъмнината, докато подготвя инструментите за тайната си мисия:
	1. Писмо, което бях написала на немски на една страница от хартията, която ни се полагаше от лагера, в която първите букви на всеки ред образуваха изречението „Писмо, написано с урина“.
	2. Клечката за зъби, за която бях платила с половин дажба хляб.
	3. Чашата ми за вода, в която сипах топлото си тайно мастило.]
	Първите ми опити оставиха локвички по листа, но скоро свикнах достатъчно чевръсто да пиша между редовете и написах за операциите и изредих имената на „зайците“, които бяха екзекутирали. На първо място Регина, след това Романа Секула, Ирена Поборцовна, Хенрика Демобовска. Приятно ми беше да разказвам на татко за наказателните взводове и за операциите, да го моля да извести всеки, когото може. До този момент бяха оперирали седемдесет от нас. Още много писма трябваше да пратя, за да изредя на татко всички имена. Помолих го да изпрати макара с червен конец, ако е получил писмото и е разбрал тайното ми послание.


	На следващата сутрин, когато се събудихме, валеше студен ситен дъжд. Наредихме се за проверка, по десет в редица, и зачакахме да минат да съберат писмата, преди да отидем да работим в плетачницата. Опитвах се да опазя писмото сухо в ръкава на куртката си. Щом Марженка стигна до моя ред да събира писмата, го извадих и прокарах пръст по хартията, съвсем малко се беше накъдрила там, където имаше урина. Дали Марженка ще забележи? Ами цензорите?
	Марженка пристъпи към мен и протегна ръка с дланта, обърната нагоре. Ръката ми трепереше, докато полагах писмото. Един глух вик заседна в гърлото ми, когато писмото се плъзна от ръката й и започна да пада.
	— Ама че си непохватна — каза тя.
	Хвърлих се да го хвана, но то ми се изплъзна и се озова в калта, падна на гърба на листа.
	— Това няма да го пипам — каза Марженка.
	Аз взех писмото и избърсах калта с пеша на робата си и пак й го подадох.
	— Моля ви, госпожо _блокова_.
	Тя го хвана с два пръста и присви едното си око.
	— Защо толкова си се притеснила за някакво писмо?
	Вдигна го и го огледа на светлината на прожектора.
	Едва дишах.
	Тя ми го върна.
	— Адресирала си го до Пощенската служба в Люблин. Вземи си го…
	Аз стисках длани зад гърба си.
	— До поискване за Адалберт Кузмерик. Баща ми. Той работи там, госпожо _блокова_.
	— А, така ли — каза Марженка, с рязко движение го сложи на купчината и продължи по реда.
	Пожелах на писмото безаварийно пътуване. _Внимавай с него, Марженка. То е единственият ни лъч надежда._


>>	20
>>	Херта

	_Коледа, 1943 година_
	През 1943 година, когато дойде Коледа, духът на персонала на „Равенсбрюк“ за пореден път удари дъното. По-рано през същата година германските войски, неподходящо екипирани и зле въоръжени, се бяха сражавали ожесточено в битката при Сталинград, но в крайна сметка капитулираха. Освен това Съюзническите войски бяха засилили бомбардировките в Берлин, но пък нашите си връщаха във Великобритания, а и бяхме взели под контрол Северна Италия и бяхме спасили Мусолини, когото италианските власти държаха под стража, така че все още имаше поводи за празнуване.
	Докато войната се проточваше, и животът в „Равенсбрюк“ беше започнал да става доста труден. По всяко време на денонощието пристигаха нови и нови влакове с поразени от болести затворници от всички завладени от фюрера територии.
	Без Халина лечебницата се беше превърнала в същинска лудница, гъмжеше от преносители на зарази от всякакви националности. Почти не ми оставаше време да усетя колко много ми липсват Фриц и мама. През по-голямата част от деня стоях в кабинета си, но все пак трябваше да организирам работата в лечебницата. Лекарите в лагера имаха особено голяма нужда от почивка и ето че ни се отвори възможност да се разтоварим с едно тържество по случай зимното равноденствие*. Из цяла Германия народът страдаше от дефицити и намалени дажби, но ние в лагера все още се радвахме на истинско кафе, колбаси, полска водка и чудесно шампанско.
	[* Или Юле: денят на зимното слънцестоене, езически празник на древните германски племена, който с навлизането на християнството е бил вплетен в Рождествените тържества.]
	Тържеството ни започна с карнавална процесия. Надзирателките на Бинц се мотаеха из столовата, облечени като ангели в бели сатенени роби, превързани на кръста със златисти ширити. Тя дори успя и мен да убеди да надяна такъв костюм, което се оказа добра идея, защото широките дълги ръкави покриваха няколкото прореза по ръцете ми и ме избавяха от неудобни въпроси и притеснително взиране. Това с прорезите по ръцете ми беше само фаза, често използван метод за освобождаване от напрежението, предвид стресовите условия, при които работех.
	Бинц и всичките ангели от свитата й носеха на главите си корони от алуминиево фолио с кръст, който се издигаше от челата им, а в ръце държаха дълги копия със златиста свастика на върха, с които едва не одраскаха ниския таван. С влизането си всяка палеше една от свещите на елхата в ъгъла, украсена с традиционните сребристи гирлянди и свещи на всеки клон. След тях влязоха мъжете от СС, преоблечени като пастири с дълги роби и нещо като перуки от бляскави сини ленти на главите. В края на процесията се показа комендант Зюрен, нашият Дядо Коледа, висок, почти огромен Дядо Коледа. Носеше дълга червена роба, поръбена с ленти бяла козина, а в едната си ръка стискаше жезъл. Наложи му се да наклони островърхата си шапка напред, за да може да мине през вратата.
	— Я да видим кой е бил непослушен и не е изпълнявал заповеди — извика той с палав блясък в очите.
	Скоро след това Дядо Коледа хвърли жезъла и развърза чувала си със сладкиши. Откъде намираше такива вкуснотии във военно време? Бирата, предпочитаното питие на цялата компания, се лееше изобилно. Дори Дядо Коледа държеше халба в ръка.
	Когато за пръв път се появи новата религия, въведена от националсоциализма, за повечето хора тя беше чужда, но с всичко се свиква. Според фюрера човек можеше да е германец или християнин, но не и двете. Той предлагаше _всеки сам за себе си_ да бъде Спасител, което ми изглеждаше практично решение.
	Много германци отказваха да приемат тази промяна, но всички членове на СС бяха приели новата религия. Скоро религиозните обичаи и ритуали за Коледа бяха заменени със символи на националната гордост и вместо християнското Рождество започнахме да празнуваме зимното слънцестоене, дори Дядо Коледа беше изместен от Один*, Коледния човек. Отначало мама се дразнеше на тези нововъведения, защото беше възпитавана като ревностна протестантка, а татко беше католик, но накрая тя се примири и започна да слага „Народно дърво“, със слънчевото колело на германите, редом с традиционно коледно дърво. На мен тази нова религия ми прилягаше, защото ме избавяше от разни сложни теологически проблеми.
	[* Върховният бог на германите.]
	Седях сама и гледах танците на развеселените ангели и пастири.
	Комендант Зюрен се приближи до моята маса. Смешното коремче от възглавница, което си беше сложил, подскачаше при всяка крачка.
	— Не се храните, _Fräulein_ Оберхойзер.
	Зюрен стовари чинията си с телешко и картофи в масло на масата. Видът и миризмата на кървавото телешко ме накараха да извърна лице.
	— „Доктор“, ако обичате, _Herr_ комендант.
	— Трябват ви свежи сили, а месото съдържа протеин и желязо. — Как така изобщо не му минаваше през ума, че е безсмислено да изнася лекции за храненето пред лекар? — Разчитаме на вас. Знам, че ви е доста трудно, откакто Фриц замина, а и доктор Гебхарт все отсъства, за да чете лекции. А и след инцидента…
	Защо всички наричаха случилото се с Халина „инцидента“.
	— Добре съм, _Herr_ комендант.
	И всъщност не го лъжех. Хроничното безсъние не беше нещо необичайно за персонала на концентрационните лагери.
	Докато Зюрен солеше картофите си — изсипа сигурно цяла шепа сол — Бинц се целуваше в ъгъла с приятеля си Едмунд. Изглеждаше като ангел, който съживява пастир чрез изкуствено дишане уста в уста. Бинц, която наскоро беше повишена в заместник главен надзирател на лагера, не позволяваше на новия пост да пречи на любовния й живот.
	— Но бих се чувствала по-добре, ако овладеем ситуацията със „зайците“, _Herr_ комендант — продължих аз.
	— В момента съм затрупан с работа. Седемдесет помощни лагера и във всички има проблеми. От „Сименс“ се оплакват, че затворниците им умират по пейките. Освен това по въпроса със „зайците“ съм с вързани ръце, _Fräulein_. Откакто в Берлин игра палката, не получавам вече дори докладите за случващото се в собствения ми лагер. А с Гебхарт изобщо не може да се говори.
	Зюрен беше оспорил операциите за целите на експеримента със сулфонамидите с обяснението, че полските момичета му били нужни като работнички. Гебхарт подал жалба към приятелите си по високите етажи на властта и доводите на Зюрен били отхвърлени. Принудили го лично да поднесе извиненията си на Гебхарт, което — по всичко личеше — беше сериозен шамар за егото му.
	— Какви са последните новини? — попита Зюрен, докато побутваше едно парче картоф с вилицата си.
	Е, със сигурност е видял всичко през прозореца на кабинета си. За какво му трябваше моята версия?
	— Ами след протестния марш на „зайците“…
	— Марш ли? Та половината от тях не могат да ходят.
	— Другите ги изнесоха до площада, искаха да говорят с Бинц.
	— Да, подочух нещо за това.
	— Връчиха й написания от тях манифест, с който изискваха, в писмена форма, прекратяване на всякакви операции в бъдеще.
	— Радвайте се, че не е прераснало в бунт. Значи, въпреки това сте продължили с операциите?
	— Да, но вече в карцера. Уви, там не можех да използвам упойка, но пък ни трябваше допълнителна охрана; целият лагер се е вдигнал да ги защитава.
	— Как бих могъл да помогна?
	— В Берлин са чули за протеста и преразглеждат ситуацията. Гебхарт казва, че повече няма да има „зайци“ на стената за разстрел до второ нареждане.
	— И какво?
	Зюрен се загледа в Бинц и Едмунд в ъгъла. Скоро изобщо нямаше да ме чува.
	— Ако не успеем да се отървем от резултатите от тези експерименти, ние ще оперем пешкира. Фриц замина, а Гебхарт все пътува.
	Това поне привлече вниманието му.
	— Опасявам се, че не мога да прескоча Гебхарт. Та той всеки ден си говори със самия Химлер.
	— Е, все пак нещо трябва да се направи, и то скоро. Ако това изтече…
	Зюрен махна с ръка да прогони тази неприятна мисъл.
	— Та охраната ни е почти безупречна. Имаме само три бягства, а в два от случаите, бегълците са заловени. Дори Химлер похвали нашите цензори. Те не позволяват изтичане на информация. — А това пък беше чиста заблуда. Чувала съм всякакви истории за неща, които цензорите пропускат. Бинц ежедневно намираше доказателства за това. Боя за коса в кутия от овесени бисквити, антибиотици в туба с паста за зъби, какво ли не. — Освен това операциите са били извършени при пълна секретност, пациентите са били с вързани очи. Никой от тях не може да ви идентифицира.
	— Но…
	— Търпение, мила моя. Ще се погрижа да се направи нещо по въпроса. Оставете това на мен.
	Зюрен стана и се отдалечи. Беше смачкал и хвърлил салфетката си в чинията с телешко и на ленения плат цъфна кърваво петно. Хорът от окаяните ангели на Бинц се готвеше да пее китка от германски народни песни, а аз усетих за пръв път във вените ми да се надига смразяващ страх за последиците от всичко това. Твърде добре знаех, че ако не се завържат всички висящи конци, тъканта, рано или късно, ще се разнищи и през нея ще нахлуе адът.


>>	21
>>	Керълайн

	_Коледа, 1943 година_
	Всяка свободна минута, която имах през този декември, прекарвах в Централната гара на Ню Йорк, в преследване на пътниците, за да им продавам военни облигации. Сякаш за една нощ на източната стена на гарата се беше появил близо четирийсетметров стенопис на военна тематика. Военни кораби и самолети се издигаха над главите на пътниците, немалка част от които носеха униформи. Надписът на стената не оставяше никакво съмнение относно мисията: „Купи още сега военни облигации и марки!“.
	В един следобед една от органистките на гарата, Мери Лий Рийд от Денвър, която през всеки ваканционен сезон свиреше на доброволни начала на органа на гарата, се беше вдъхновила и изпълни вълнуваща версия на „Знаме, обсипано със звезди“. Още при първите акорди всички на главния перон застинаха на местата си с ръка на сърцето, за да слушат химна, и се оказа, че цели легиони от пътници са изпуснали влаковете си, много от които са отпътували празни. Началникът на гарата се принуди да помоли Мери да не свири повече тази песен и Мери стана единственият органист в Ню Йорк, на когото беше официално забранено да свири химна на Съединените щати.
	Бяха подсилили охраната на гарата, тъй като бяха заловили двама немски шпиони при опит за саботаж на основната дейност на гарата, но позволяваха на малки групички доброволци, като мен и майка, да продават военни облигации и марки. Всички вече бяхме стигнали до извода, че майка досега се е заблуждавала за това какво е призванието й, защото тя всъщност събираше най-много приходи. Тежко на онзи изнурен минувач, който отказваше да се раздели дори с десет цента за марка, защото попаднеше ли веднъж в мрежите й, всеки в крайна сметка започваше да й пъха в ръцете доста по-големи суми, които тя с удоволствие приемаше.
	По това време с градските влакове пътуваха много жени. Толкова мъже бяха влезли в армията, че с всеки изминал ден все повече и повече жени започваха работа. Дори Бети беше станала работещо момиче — пишеше доклади на машина във военния склад. Е, не беше точно Роузи нитовачката*, но за нея това беше сериозна стъпка.
	[* Популярната героиня на плаката „Можем!“ (We can do it!), създаден през 1943 г. от Джей Хауърд Милър, която символизира шестте милиона жени, които работят в оръжейната индустрия по време на Втората световна война.]
	На сутринта на Коледа през 1943 година ние с майка отидохме в църквата „Сейнт Томас“, недалече от Централната гара, на Пето авеню и Петдесет и трета улица. Слушахме проповедта на пастор Брукс, която той — сияен в коледните си одежди — изнесе от величествената катедра, украсена с дъбови дърворезби, в опит да повдигне духа на паството си. Войната беше тежко бреме за енориашите, към онзи момент основно жени и по-възрастни мъже. Имаше по пейките и няколко мъже в униформи, но повечето вече бяха транспортирани в Европа и на Тихоокеанския фронт, включително и нашият Къди, пиколото на асансьора. Всеки от нас познаваше поне едно семейство, засегнато от войната. Помолих се за пътниците на френския кораб, на които Роже трябваше да откаже помощ онзи ден, хиляди изселени европейски души, които търсеха подслон и още чакаха в пристанището.
	Непоносимо трудно ми беше да изброя месеците, откакто за последно чух Пол. Най-оптимистичното предположение на Роже беше, че той все още се намира в концентрационния лагер „Нацвайлер“. От всички дописки, до които успявах да се добера, ставаше ясно, че много мъже са се озовали там, в планинския масив Вогези, подложени на изтощителен труд в извънредно студената зима. Възможно ли е да оцелее човек в продължение на две години на такова място?
	В същата година излезе наяве още нещо, нещо тревожно и зловещо. То проличаваше не само от оскъдните доклади, които получавахме от Швейцарския Червен кръст, но и от нюйоркските и лондонските вестници, според които Хитлер напредваше с изпълнението на плана си за унищожение на евреите, славяните и циганите, и всички други хора, които той смятал за _Untermenschen_, „подчовеци“, за да си осигури _Lebensraum_*. Появиха се доклади за камиони с газови камери в Челмно, Полша, и масови екзекуции. Хитлер даже открито излагаше намеренията си в своите пламенни празнословни речи, но независимо от това Рузвелт закъсняваше с реакцията си и поддържаше квотата за имигранти на възможния минимум.
	[* Буквално: „Жизнено пространство“ — концепция, обхващаща различни методи и средства, с които дадена група, нация или държава осигурява територията, необходима за нормалното й развитие.]
	За нас „Сейнт Томас“ беше спасителният сал на надеждата. Коленичили там, в тази величествена катедрала, сред въздуха, напоен с благовония, пред издигнатата каменна плоча зад олтара, имах усещането, че в крайна сметка е възможно светът все пак да се подреди. Когато бях малка, с татко бяхме започнали да учим имената на всичките шейсет светци и известни личности, гравирани върху каменната плоча. Свети Поликарп, свети Игнатий, свети Киприян. Бяхме стигнали до номер четирийсет и шест, Джордж Вашингтон, когато татко почина, затова аз така и не научих останалите. Когато седях там, се чувствах по-близо до него, особено когато органистът накара всичките 1551 тръби на органа да зазвънят с мелодията на _God Rest Ye Merry Gentlemen_. Това беше любимата коледна песен на татко. Един поглед дори към момчетата от хора с пламнали бузи, които възпяват Божията слава, беше достатъчен да възкреси изгубения оптимизъм.
	Докато пастор Брукс споделяше с нас плановете да се запише във ветеранския Седми нюйоркски полк като капелан, аз четях имената на участниците в Първата световна война, издялани в стената. Двайсет от тях — техните имена бяха изписани със злато — бяха дали живота си за своята родина. А колко ли още ще изгубим в тази Втора световна война? Нашата енория имаше над четиристотин членове, които бяха облекли униформите, и вече бяхме надхвърлили черната статистика от Първата световна война с броя на смъртоносно ранените.
	Бях пъхнала едно от писмата на Пол в молитвеника си, едно изтърсаче, което беше пристигнало доста след като Франция беше нападната. Бях го чела и препрочитала толкова пъти, че хартията беше изтъняла и станала прозрачна като паяжина. Докато пастор Брукс изнасяше остатъка от проповедта си, аз четях писмото на Пол:
C>
	Благодаря ти, любов моя, за пакетите „Овалтин“. Повярвай ми, това за мен беше дългоочаквано разнообразяване на ежедневната напитка, която бащата на Рина прави от смлени жълъди. Не се тревожи, ако се окаже, че това е последното ми писмо за известно време. Всички вестници предвиждат скорошна офанзива. Но докато чакаш следващо, знай, че ми липсваш и че не излизаш от мислите ми, или поне не за повече от няколкото минути, в които заспивам. Моля те, не ни забравяй в молитвите си и спи спокойно на розовите си сатенени чаршафи, убедена, че скоро ще сме на автомата за сандвичи на „Ейч-енд-Ейч“ и ще се радваме на вентилатора и на ябълковия…
C$
	Усетих, че някой ме наблюдава, обърнах се и видях Дейвид Стокуел от другата страна на алеята, един ред зад мен. Съвсем открито ме зяпаше. Какво беше това изражение на лицето му? Любопитство ли? Или нещо като тъга? Затворих молитвеника си в момента, когато и Сали, която дори и в тази огромна хладна зала не на шега се потеше, се наведе напред, погледна към мен и се усмихна. Бети също се приведе напред, обърна лице към мен и забели очи, недвусмислен знак, с който ми показваше колко са й досадни безкрайните речи на пастор Брукс.
	В края на службата пастор Брукс слезе от олтара и тръгна след рехавата процесия от хористи, малки момчета и старци. Докато се процеждаха по алеята, ясно се видя, че редиците им доста са се разредили, защото много от тях са заминали на фронта и са сменили алените си раса и белите мантии с военни униформи. Когато най-сетне стигнаха до задната част на църквата и се оттеглиха обратно в сакристията, паството започна да се източва навън.
	Ние с майка настигнахме Бети, Дейвид и Сали в притвора на църквата, прелестния западен изход с великолепния декоративен таван. И тримата се открояваха от тълпата: Бети, защото беше облечена в снежнобял костюм под палтото от скандинавска норка; Сали, защото всеки миг щеше да изригне близнаци, а червеното й палто пращеше от отчаяните опити да изпълни невъзможната мисия да прикрие огромния й корем; и Дейвид, защото всъщност беше единственият мъж в Манхатън, който не беше във военна униформа. Той твърдеше, че работата му в Държавния департамент е също толкова голяма жертва, но в сравнение с битките на фронта, дългите обеди в клуб „21“ не изглеждаха като кой знае какво бреме.
	С майка стигнахме до тях, когато Сали вече беше започнала да си вее с една църковна листовка.
	— О, Керълайн, здравей — каза Сали с леко треперлива усмивка.
	— Така като гледам, коледният подарък май ще е двоен — обади се майка.
	— Троен — отвърна Бети. — Последно казаха, че са тризнаци. Майка започна да прави нервни кризи. Детегледачките в готовност вече трябва да са три.
	Не стигаше, че четиризнаците на Дион бяха на всеки билборд, за да ми напомнят за собственото ми бездетие, а явно и Сали Стокуел трябваше да отбележи рекорд по плодовитост.
	Сграбчих Дейвид за лакътя и попитах тихо:
	— Може ли да говоря с теб? Насаме.
	Дейвид изглеждаше объркан. Да не би да се притесняваше, че може да го карам да обсъждаме миналото? Независимо че не бях излекувала старите рани, няма как да не призная, че с възрастта беше започнал да изглежда още по-добре.
	— Надявам се, не го грози опасност — каза Бети.
	— Мога да ти отделя минутка — каза Дейвид. — Но наистина трябва да се прибираме. Готвачът е сложил печеното.
	Замъкнах Дейвид в един по-тих ъгъл, а той ме гледаше усмихнат.
	— Ако смяташ да използваш последния момент преди раждането, за да предявиш претенции към чувствата ми, църквата може би не е…
	— Защо не отговаряш на обажданията ми? — прекъснах го аз.
	Въпреки войната, Дейвид не беше загубил усета си към безупречното облекло — класическо, но почти на ръба на контешкото — възелът на вратовръзката му беше леко издигнат, а ръбчетата на джобовете на палтото от камилска вълна — равномерно набъбнали.
	— А ти кога за последно си правила някаква услуга на мен?
	— Искам само да се обадиш на някого за…
	— Само от Конгреса могат да увеличават имиграционните квоти, Керълайн. Казах ти вече.
	— Ти си на висш пост, Дейвид.
	— Да направя какво?
	— Тази сутрин Роже трябваше да откаже помощ на поредния кораб, тръгнал от Хавър. Половината от пътниците на борда са деца. Ако можеш поне да попиташ…
	— Нацията не иска повече чужденци.
	— Чужденци ли? Та половината от тази нация са пристигнали тук преди едно поколение. Как можеш просто така да оставяш хората да умират, Дейвид?
	Дейвид хвана ръката ми.
	— Виж, Керълайн, знам, че Пол Родиер е там и положението му е тежко…
	Измъкнах се от хватката му.
	— Не става въпрос за това. Как можем просто така да не правим _нищо_? Та това е отвратително.
	В притвора пастор Брукс се спря при майка, Бети и Сали. Вдигна ръка и прекръсти корема на Сали, от което тя сякаш започна още по-отривисто да си вее с листовката.
	— Във _война_ сме, Керълайн. Най-доброто, което можем да направим за тези хора, е да я спечелим.
	— Тези лозунги са само за да ни замажат очите и ти много добре го знаеш. Как така са отказали убежище на седемдесет хиляди румънски евреи? Как така са отказали разрешение за пристан на „Сейнт Луис“? Колко невинни души трябва да се върнат назад към сигурна смърт?
	Пастор Брукс се обърна и ни потърси с поглед, а Дейвид ме дръпна по-навътре в сенките.
	— Това е бавен процес, Керълайн. Всяка бланка за виза трябва да се проверява много внимателно. Иначе всеки нацистки шпионин може да се вмъкне тук, като се преструва на бежанец. Това е в името на интересите на Съединените щати.
	— Това е антисемитизъм, Дейвид. Имаше време, когато би взел правилното решение.
	— Мили братко, ела! — провикна се Бети.
	Дейвид вдигна показалец към нея.
	— Хайде да си кажем честно за какво е всичко това. Ако не бленуваше като ученичка по изгубения си женен приятел, щеше да си още в Младежката лига и да плетеш чорапи за войниците.
	— Ще забравя, че си казал това, ако обещаеш поне да опиташ…
	— Дейвид, ела веднага! — провикна се пак Бети.
	— Добре, ще попитам.
	— Имам ли думата ти?
	— Да, за бога. Сега доволна ли си?
	— Доволна съм — отвърнах усмихната.
	За момент ми се стори, че долових сянка на тъга, която пробягна по лицето на Дейвид. Да не би да съжалява, че скъсахме? Но нямаше как да разбера със сигурност, защото тя изчезна така бързо, както се беше появила.
	Обърнахме се и видяхме как майка и Бети водят Сали да седне на една от задните пейки. Пастор Брукс гледаше като шашнат баща, докато майка разпрати момчетата от хора да търсят леген. Сали се развика толкова силно, че цялата църква ехтеше, а майка сви на топка палтото си и го сложи под главата й. Дейвид беше като ударен от гръм.
	— Господи!
	Бети дотича до него и задърпа ръката му.
	— Хайде, идвай, тя всеки момент ще изригне. Нямаме време да ходим в „Сейнт Люк“.
	Е, явно Дейвид все пак нямаше да си отиде навреме за печеното.


>>	22
>>	Каша

	_Коледа, 1943 година_
	Коледата на 1943 беше особено безрадостна за нас със Зузана.
	Майка и Луиза си бяха отишли, а сестра ми се беше стопила, почти нищо не беше останало от нея, така че не ни беше до празнуване. А и от много време насам нямахме нито писмо, нито пакет от татко. Дали беше жив изобщо?
	Бяха ни освободили от следобедна проверка заради празненството на надзирателите. Зузана лежеше до мен, толкова отслабнала от дизентерията, че докато спеше, виждах как през тънкото одеяло стърчи острият ръб на бедрената й кост. Тъй като беше лекар, тя знаеше какво се случва и се опитваше да ми дава инструкции как да й помогна да се оправи, но въпреки че момичетата от кухнята тайно й доставяха сол и чиста вода, нищо не помагаше. Освен това много от затворничките споделяха собствената си безценна храна с всички нас, „зайците“, но без колети от дома се бяхме превърнали в живи скелети.
	Зузана лежеше на една страна с ръце, прибрани под брадичката, а аз дремех до нея, опряла гърди на гърба й, за да усещам, че диша, и това беше единственото ми щастие. Жените в нашата барака гласуваха да ни освободят едно долно легло, предвид положението, в което бяхме ние, „зайците“. Това беше особено щедър жест, защото на някои от наровете имаше поне по осем жени! Рускините, повечето от които бяха лекарки или сестри, заловени на фронта, които бяха особено мили с нас, бяха организирали гласуването. Като коледен подарък Анис ни беше дала къс от одеяло без въшки, което беше изровила от складовете за дрехи, и аз го увих около босите крака на Зузана.
	Загледах се в няколкото момичета от Полша, които пъхаха слама под някакъв парцал. Това беше един коледен ритуал, който винаги изпълнявахме у дома, още откакто бяхме малки, слагахме прясна слама под бялата покривка на масата. След вечеря девойките теглят сламки изпод покривката и с тях предсказват бъдещето си. Ако изтеглиш зелена сламка, те чака венчило, увехналата е знак, че ще чакаш, жълта сламка вещае ужасяващо вечно моминство, а най-късата сламка — ранна смърт. В онзи коледен ден всички сламки ми изглеждаха ужасно къси.
	Щом Марженка излезе за малко, няколко от полякините запяха любимата ми коледна песен _Zdrow bądź, krolu anjelski_*, но тихичко и приглушено, защото и да се пее, и да се говори на други езици освен немски беше забранено и можеше да ги вкарат в карцера.
	[* Слава тебе, Кралю на ангелите (пол.).]
	Тази песен ме върна в спомените в Полша, на Бъдни вечер, при нашето малко коледно дърво, украсено със свещи и висулки от сребриста хартия. Припомних си как с Надя си разменяхме подаръци, винаги книги. Как майка приготвяше бистра супа от цвекло, гореща риба и сладки. Как ходехме на църква на Коледа, как винаги сядахме на същата пейка, на която бяха и семейство Бакоски. Как всички се струпвахме при Петрик и майка му, нежна и изящна като тъмнокос лебед. Преди да срещне бащата на Петрик, тя била балерина и винаги носеше косата си на кок на тила. Господин Бакоски седеше, изправил гордо рамене във военната си униформа, а Луиза, облечена с новото си розово палто, се сгушваше до мен. Всички от семейството на Петрик се усмихваха, когато той ме придърпваше към себе си, за да гледаме от един молитвеник. Припомних си миризмата, която се носеше край него: на карамфил и канела, защото беше помагал на майка си да направи коледния сладкиш.
	Тогава прекарвах много време в спомени, без значение какви, само и само да избягам от студената барака, но усещах, че гладът изместваше всичката любов, която носех в себе си. През по-голямата част от деня мислех само за хляб и как да отърва Зузана и себе си от въшките. Зузана беше въвела неотменни процедури за борба с въшките, защото ужасно се страхуваше да не се разболеем от тиф. Като лекар знаеше много добре какви може да са последствията, ако се заразим.
	Входната врата се отвори и ме изтръгна от мислите ми. Беше старият техник от Фюрстенберг, който беше дошъл да оправи лампите и кабелите в бараката ни. Той често ни посещаваше и всички много се радвахме на присъствието му. Влезе, побелял и прегърбен, метнал на рамо чувала от зебло, в който носеше инструментите си и малкото сгъваемо столче. Ръкавите и раменете на вълненото му палто бяха покрити с тъмни мокри петна. Изтръска мократа си жълтеникава шапка и направи нещо, което правеше винаги, нещо необикновено. Поклони ни се.
	Поклон! Много, много отдавна никой не беше правил нещо такова за нас. После тръгна към средата на бараката, където щеше да разпъне сгъваемото си столче. Пътьом погледна Зузана, която спеше до мен, и се усмихна. По някаква причина Зузана му беше особено мила. Тя така влияеше на хората. Дали пък не му напомняше за собствената му дъщеря? При едно от предишните си посещения беше успял да внесе бучка захар, увита в бяла хартийка, и й я подари, а ние успяхме да я опазим близо седмица, през която се будехме нощем и близвахме по малко. А веднъж уж случайно изпусна едно прахче аспирин до леглото й.
	Защо — сигурно бихте попитали — всички умиращи от глад момичета се радваха да видят този германец? Ами защото _Herr_ Фенстермахер не беше обикновен работник. Той беше мил и културен човек с глас като топъл петмез. Но това не беше най-важната причина.
	Той ни пееше. На френски.
	Пееше, но не какви да е песни. Пееше песни, които сам си беше съставил от заглавията по вестниците от деня. Да, точно така; научавахме някои от новините за войната само от далечния екот на бомбите на юг от нас. Но _Herr_ Фенстермахер поемаше огромен риск, защото ни носеше дар, по-ценен и от злато. Даряваше ни новини, които ни изпълваха с _надежда_. Името му — Фенстермахер — на немски означава „майстор на прозорци“ и, да, той отваряше за нас прозорец към света.
	Започваше песента си винаги по един и същи начин: стъпваше на столчето си, завърташе голата крушка и запяваше: _Recueillir prés, les filles, et vous entendrez tout ce qui se passe dans le monde…_ — „Сберете се, момичета мили, и ще чуете какво се случва по широкия свят…“.
	В онзи коледен ден той запя за американските войски, които стъпили на Стария континент, за Сталин, Рузвелт и Чърчил, които преговаряли в Техеран, за Британските въздушни сили, които успешно бомбардирали Берлин. Ето, значи, кой е прелитал над главите ни! Представях си снажни и хубави британски пилоти в самолетите им, които прелитат над нас, задействат алармата за въздушно нападение, от която Бинц и нейните надзирателки изпадат в паника. Тези пилоти дали изобщо знаеха, че ние сме тук, долу, и чакаме да ни освободят?
	Тези, които знаеха френски, шепнеха превода на песента на останалите. Няма как да си представите какво щастие ни донесе този коледен дар. Техникът завърши песента си с прекрасното: „Честита ви Коледа, мили дами! Дано Бог помогне скоро на всички ни!“.
	Събра инструментите си в торбата и отново нахлупи шапката на главата си. В очите ми напираха сълзи. Няма ли да настине в това време навън? Всички ни забравиха. Дали знаеше, че той е единственият ни съюзник? Той мина покрай нашето легло, кимна към мен и докосна шапката си. _Моля ви, пазете се_ — помислих си, — _вие сте единственият ни приятел_.
	Радвах се, че Зузана спа през цялото време. Един ден на почивка, в който нямаше да й се налага да стои навън в суграшицата часове наред, докато Бинц и пазачите ни преброят, можеше да й помогне да се възстанови. Чак когато _Herr_ Фенстермахер вече беше излязъл от бараката и вероятно се беше отдалечил, видях какво беше пуснал под нашето легло.
	Най-прелестният чифт ръчно плетени чорапи!
	Пресегнах се, взех ги и не можах да повярвам, толкова бяха мекички! На пипане бяха като нежната перушина на Псина. А и какъв цвят! Съвсем, съвсем бледосиньо, като небето в началото на лятото. Пъхнах ги под брадичката на Зузана, между сключените й ръце и гърдите й. Това беше коледно чудо.
	_Herr_ Фенстермахер едва-що беше излязъл, а вратата отново се отвори и влезе Марженка, вървеше с тежки стъпки, тропаше, за да събори калта от ботушите си. Как само й завиждахме за тези ботуши, защото нашите огромни налъми на бос крак посред зима си бяха истинско мъчение. Ръцете на Марженка бяха пълни с писма и пакетчета. Като ги видях, сърцето лудо заби в гърдите ми. Сигурно би било прекалено да искам и това, но се молех да има само едно пакетче и за нас, за Коледа, толкова дълго бяхме чакали.
	Марженка крачеше из бараката, викаше някого по име и хвърляше пакетите по някои от леглата. Много странно ми се струваше, че ни позволяваха да получаваме пратки, та нали бяхме политически затворници и какво ли не. Но за наше щастие, комендант Зюрен явно беше практичен. Ако семейството на политическа затворничка й праща храна и дрехи, това спестява пари на лагера. Това означава, че разходите да държат работниците живи са по-малко.
	Докато стигне до нашето легло, в ръцете на Марженка бяха останали вече само два колета.
	_Ох, дано единият да е за нас!_
	Когато приближи нашето легло, тя забави крачка. „Честита Коледа“, каза тя с непривично закривени устни, почти като в усмивка. Дори и тя беше започнала да съчувства на „зайците“. Метна на сламения ни дюшек единия пакет и той тупна тежко. Аз седнах в леглото и го сграбчих. Малко ми се виеше свят, затова поседях няколко минути, стиснала увития в кафява хартия пакет, трябваше ми време да проумея какво се случваше. Колет. По хартията бяха попили няколко едри дъждовни капки и тя приличаше на животинска кожа, а и от дъжда мастилото на адреса за връщане се беше размазало, но се виждаше, че е от Пощенската станция в Люблин.
	Татко.
	Дали е успял все някак да разгадае кода? Дали се е сетил да изглади листа с ютията? Да събудя ли Зузана, за да го отворим заедно? Но пакетът беше вече полуотворен, нали е минал през цензорите и те са го разровили, та затова не я събудих, а продължих да късам кафявата хартия. В ръцете ми остана стара тенекиена кутия от сладки, хладна на пипане. Вдигнах капака, а отвътре се вдигна дъх на застоял шоколад и погъделичка ноздрите ми. Ох, _шоколад_. Съвсем бях забравила какво е шоколад. Дори и от миризмата на застоял шоколад устата ми се напълни със слюнка.
	В кутията имаше три вързопчета от плат. Развих първото и намерих парчета от сладкиш с маково брашно. Повече от половин самун. Ако беше цял, цензорите щяха да го приберат. Дали не са решили да проявят щедрост, защото е Коледа? Лапнах една трошичка, благодарих на Господ, че е създал маковото брашно, и побързах да го увия отново, трябваше да го запазя за Зузана. Полският сладкиш щеше да я излекува.
	В следващото вързопче намерих увита туба паста за зъби. За малко да се разсмея. Отдавна вече нямахме четки за зъби, но колко беше хубаво да видиш нещо толкова познато от дома. Отворих капачето и вдъхнах свежия ментов мирис. Пъхнах пастата под дюшека ни. Ако успеем да я изтъргуваме добре, това съкровище щеше да стигне седмици наред да имаме допълнително хляб.
	Последното вързопче беше съвсем малко и беше нещо, увито в малката мамина бяла кухненска кърпа, същата, на която тя беше избродирала две птички, които се целуват. Още като я видях, се разхлипах неудържимо и чак се задавих в сълзите си, и това ме забави, но най-сетне се заех да отвържа малката кърпичка. Толкова ми трепереха ръцете, че едва разхлабих възела. Развързаната кърпичка падна в скута ми, а аз само седях изумена и не можех да откъсна очи от съдържанието.
	Макаричка с червен конец.
	„Радост“ е дума, която твърде често се използва, но тъкмо това усетих аз в онзи ден, защото разбрах, че татко е разчел кодираното ми послание. Много усилия ми бяха нужни да не скоча насред стаята и да не се разкрещя от радост. Но вместо това целунах малката макаричка и я пъхнах в стиснатите ръце на спящата ми сестра.
	Това беше най-хубавата Коледа в живота ми, защото знаех, че вече не сме сами.


>>	23
>>	Херта

	_1944 година_
	— Вилмер Хартман е дошъл да се срещне с вас — каза сестра Маршал и ме изгледа така, сякаш всичко й е ясно.
	Защо продължаваше да влиза в кабинета ми, без да чука?
	Тази сутрин се бях събудила в лошо настроение, при това с някакъв жужащ звук в главата. Може би се дължеше на факта, че лагерът се пукаше по шевовете. „Равенсбрюк“ е бил строен за седем хиляди затворници, но до това лято броят на приетите приближаваше четирийсет и пет хиляди. А може и да беше заради постоянните сирени за въздушни нападения или зловещите новини за войната. Рано през юни до лагера стигна новината, че американците са се приземили във Франция. А може и да е било заради това, че в лагера постоянно водеха нови и нови затворници, заразени с всякакви инфекциозни болести, и през седмица се налагаше да разчиствам лечебницата от всички затворници, които не бяха годни да работят, и да ги отпращам с черните вагони. Дори и след още няколко разреза за изпускане на напрежението, пак не можех да спя.
	На всичко отгоре, Зюрен изобщо не беше постигнал никакъв напредък по случая със „зайците“. Бараките бяха така препълнени и толкова лошо се управляваха, че нямаше да можем да ги издирим, ако не заключим едновременно всички помещения в целия лагер. Герда ми беше казала, че приятелките им им дават номерата си и ги крият къде ли не, даже в бараката на туберкулозните.
	Изобщо не ми беше до визити на стари приятели.
	Вилмер Хартман беше психолог, познавах го от университета. Той искаше да посети „Укермарк“, бивш тренировъчен лагер за девойки наблизо, където Зюрен препращаше затворничките, когато лагерът се препълни. Знаех, че психолози обикалят по лагерите да проверяват психическото състояние на персонала, което си беше чиста загуба на време при наличието на толкова по-важни задачи. Надявах се да го заведа в „Укермарк“, да си направи обиколката за пет минути, ако може и по-малко, и да си тръгна без повече усложнения. Смятах да приключа по-рано в онзи ден и да си взема хладка вана, понеже бяха започнали жегите. Това беше най-горещият юли досега.
	Вилмер беше отвън пред административната сграда, в един от служебните фолксвагени, на пасажерското място. Седнах зад волана, включих двигателя и пуснах радиото, за да не се изкушава да поведе разговор.
C>
	Германия още е победител във войната. Запасите на Съюзниците намаляват, докато германските войски все още държат „Стражата на Рейн“*. В други новини…
	[* Става въпрос за Арденската офанзива, наричана от пресата по това време „Битката при издатината“, водена от 16 декември 1944 г. до 25 януари 1945 г.]
C$
	Вилмер угаси радиото.
	— „Победител“, как лъжат само! Защо продължаваме да се самозалъгваме? Вече загубихме войната. Тя приключи още при Сталинград.
	— Е, какво те води в лагера, Вилмер? Последно те видях в лабораторното упражнение по биология. Имаше някакви неприятности с един ембрион на прасе.
	Вилмер се усмихна.
	— Да, това упражнение за малко да ме довърши.
	Вилмер беше привлекателен мъж, с леко чуплива руса коса и изискани маниери. Носеше цивилни дрехи, предполагам, за да спечели доверието на пациентите, с които разговаряше. Обувките му, скъпи на вид половинки от конска кожа, кой знае как изглеждаха като че са току-що лъснати, въпреки че се разхождаше из прахоляка в лагера.
	— Пътят на лекаря не е за всеки — казах аз.
	— Определено е по-добре платен — отвърна Вилмер. — Но аз съм доволен, че съм само психолог.
	Щом стигнахме в „Укермарк“, аз спрях колата, а Вилмер — като типичен германец с благороднически произход — отвори моята врата на фолксвагена. Минахме на инспекция в трите нови бараки и огромната военна брезентова палатка, опъната на плаца, под която стояха или седяха стотици _Häftlinge_, облечени още в цивилните си дрехи.
	Вилмер имаше безупречни маниери, типичен културен германец, но от скучните. Веднъж ме беше поканил да излезем, но тогава отказах, защото бях много заета.
	— Имаш много публикации, Вилмер. Направил си сериозна кариера.
	Изтупах ръкава на бялата си престилка, защото се бяха натрупали черни сажди.
	— Днес е прекалено топло за дълги ръкави, не мислиш ли? — попита Вилмер. — Няма нужда заради мен да носиш униформа.
	— Защо си дошъл, Вилмер?
	— Изследвам връзката между травмата и психозата.
	— Пак някакво изследване ли? Е, тук ще намериш много обекти, особено ако започнеш от офицерската столова.
	— Повече ме интересуват затворниците.
	— Че кой се интересува от тях? Не се доближавай много до тях, освен ако не държиш да пипнеш нещо.
	— Аз се интересувам, и то много. Това е само част от изследването ми, но благодарение на терапевтичните беседи със затворниците научих доста неща.
	— Каква е официалната ти задача? — попитах аз.
	Стигнахме до една палатка и Вилмер се обърна и се усмихна на една _Häftling_.
	— Да оценя способността на пребиваващите в лагерите да бъдат полезни на базата на разнообразни критерии.
	А всъщност имаше предвид _Да изолирам психически неспособните да работят_. Но преди да ги дамгоса за третиране със специално внимание, той явно гледаше да посъбере информация и за свое лично изследване.
	— Ясно, значи, наблюдаваш плъховете в лабиринта, нали?
	— Предпочитам да си мисля, че беседите им помагат. Ти откога стана толкова коравосърдечна, Херта?
	— Трябва ли да легна на кушетката заради това?
	— Би ти се отразило добре. Но всъщност не съм изненадан. Години наред са притъпявали чувствителността ти, още от университета. Помня един бой със саби от човешки крайници в залата за дисекции.
	— А казваш, че си тук само да изследваш затворници.
	— А, не. Определени членове на персонала също.
	— Аз включена ли съм в списъка?
	Вилмер сви рамене.
	— Всички си имаме работа, която трябва да свършим.
	— Значи всичко, което кажа, ще бъде записано и докладвано на Зюрен, така ли?
	— Аз докладвам в Берлин.
	— Те ли ти наредиха да ме оценяваш?
	— Ти си само една от многото, Херта. Лекарите в лагерите са изложени на особени рискове. Като колектив, вие демонстрирате дълбока почит към авторитетите, вие не просто приемате статуквото, вие се нуждаете от него.
	— Не мога да живея на място, където е толкова мръсно. — Изтупах още малко от пепелта, която се беше натрупала по престилката ми. — И какво пише в моето досие?
	— Ти ми кажи.
	— Не се съмнявам, че там е описан целият инцидент с полякинята.
	— Може.
	— Няма какво толкова да казвам. Намерих една затворничка, която ми помогна да въведа ред в лечебницата, а сестра Маршал започна да завижда и сложи край на всичко това. Маршал. Ето ти един подходящ обект за изследване.
	— Наясно ли си защо ти уреждат партии шах с доктор Винкелман?
	— Всъщност не се увличаме много в сладки приказки, Вилмер.
	Въпреки че отначало много се съпротивлявах срещу визитите на закръгления ми колега Винкелман, които приемах против волята си, в крайна сметка започнах да усещам, че ми действат отпускащо. Мажех ментолово желе над горната си устна, за да не усещам вонята, която излъчваше тялото му, и го гледах как тъпче в устата си сандвичи с риба един след друг, докато ми изнасяше лекции за ползите от рибата като храна за мозъка. И по-лоши срещи съм имала.
	— Предполагам, подозират, че съм станала по-близка, отколкото би трябвало, с друга жена и мъжката компания ще ми се отрази добре.
	— Какви чувства събужда това у теб.
	— Работата ми не е да изпитвам чувства.
	— Потискането на емоциите няма да ти помогне, Херта.
	Вилмер беше толкова мекушав с тези негови тъжни кафяви кравешки очи. Никога не е бил сред най-умните студенти, жалко за медицинското му образование, било е пълна загуба на време.
	— Този случай ме натъжи, това е. Тя беше дисциплиниран работник и добър човек.
	— Според бележките ми си останала в леглото си през следващите няколко дни. Остра тревожност.
	— Преодолях го. Всичко може да преодолее човек с усилена работа и дисциплина. Защо го превръщаш в такъв голям проблем?
	— Изглежда, те разстройва това, че саждите от крематориума цапат престилката ти. Искаш ли да поговорим за това?
	— Представи си, искам престилката ми да е чиста и бяла. Това нарушение на някое поведенческо правило ли е?
	— Не е нужно да повишаваш тон, Херта. Тези случаи зачестили ли са?
	Колко още трябваше да изтърпя?
	— Как си със съня, Херта, спиш ли добре?
	Изведнъж там, под жулещото слънце, ми стана така горещо, все едно ме пържат в ада.
	— Не, Вилмер, не спя добре. Но това може и да е свързано със сирената в четири сутринта. Не че някой се тревожи за пълноценния ми сън.
	— Имаш чувството, че никой не се интересува от теб ли?
	— Ако обичаш, престани да ме питаш какво чувствам! _Mein Gott_, Вилмер! Какъв е смисълът? Как се чувствам, та как се чувствам.
	Избухването ми привлече вниманието на една _Aufseherin_ и тя се обърна. Само това ми трябваше: нов доклад в досието.
	— Херта, чуй ме, много е трудно да наречеш това място „свой дом“ — каза Вилмер. — Видях в документите какви са задълженията ти в лагера. Няма как да си безразлична към всичко това. Не е типично за твоя характер да умъртвяваш, Херта. Несъмнено страдаш от психическо вцепенение.
	— Просто си върша работата — сопнах се аз и свалих ръкавите на роклята си надолу до китките.
	— Още разрези ли?
	И да имаше, какво? С това можех да се справя и сама.
	— Не, разбира се, че не — казах. — Никакви разрези.
	Вилмер намести цигара между устните си и отвори запалката си, а алуминият улови един слънчев лъч и отблясъкът за миг ме заслепи.
	— Знаеш, че няма как да получиш всичко, Херта. Не може да убиваш и да искаш да те смятат за лекар. Това си има цена.
	— Обикновено в свободното си време мисля за други неща.
	— Още по-зле. Това не е никак здравословно.
	— Както и пушенето.
	Вилмер присви очи и като хвърли цигарата, предизвика истинска суматоха сред групата затворнички наблизо.
	— Слушай, понякога разделното мислене е полезно, но може би не е зле да смениш обстановката.
	— Местиш ли ме?
	— Да. Мисля, че промяната ще ти се отрази добре. За момента няма какво много да направиш, за да си от полза за Райха.
	— И какво, смяташ да ме натикаш в някоя болница в малък град, където има само шпатула за гърло и шишенце аспирин? Ти може да не си приемал сериозно медицинското си образование, но аз положих доста усилия, за да стигна дотук.
	— Проявяваш излишна враждебност, Херта.
	Роклята ме спарваше като пещ и потта се стичаше на вадички по гърба ми.
	— А, значи сега съм и враждебна? Моля те, Вилмер. Случвало ли ти се е някога да правиш нещо толкова добре, че да вярваш, че си предопределен за велики дела? О, не, не записвай „страда от грандомания“ в листа ми. Това е истината. Аз съм лекар, Вилмер. Това за мен е въздухът, който дишам. Не ги оставяй да ме отпратят.
	— Тази лудост няма да свърши добре за Германия, Херта. Трябва да го проумееш. Запътила си се към бесилката.
	Тръгнах към колата.
	— Зюрен владее положението.
	Вилмер тръгна след мен.
	— Да не би да мислиш, че Зюрен ще те защити? Той ще се скрие в Мюнхен. Или в Австрия. Гебхарт вече прави постъпки да го назначат за управител на Червения кръст, като че това ще го оневини. Защо просто не си вземеш отпуск?
	Това беше отвратително. Каква проява на слабост. Какво стана изведнъж с всички германци? Да не са се събудили, превърнати в желе?
	— Ще те оставя да работиш по изследването си. — Вмъкнах се в колата и му подхвърлих пакета със сандвичи, който бяхме взели. — Мога да се справя с това, Вилмер. Постигнах толкова много. Не ми го отнемай.
	Като излизах от портите на „Укермарк“, се разминах с един камион, който идваше да прибере затворниците за специално третиране. Наместих огледалото за обратно виждане така, че да видя Вилмер. Беше приклекнал до палатката и разговаряше с някакви унгарски евреи. Сигурно ги разпитваше за чувствата им. Като че това можеше да е много от полза за Райха.


	Няколко месеца по-късно Зюрен ме извика в кабинета си, лицето му беше придобило странен сивкав цвят, като на дъждовен червей.
	— От наши източници научих, че е изтекла информация за „зайците“ на Гебхарт. От Берлин са засекли емисия на радио „Свит“ от полското задгранично правителство в Лондон, в която са съобщили подробности за „зайците“. Нарекли експеримента „вивисекция“ и споменали моето име. Както и това на Бинц. Казали, че възмездието за престъпленията ни ще е набучване на нагорещен до червено кол.
	— Споменавали ли са имена на лекари?
	— Само Гебхарт. Казали са, че от Католическата мисия във Фрайбург са уведомили Ватикана.
	— Предупредих ви, комендант.
	Той закрачи из стаята.
	— Но как е изтекла информация? Винаги сме били изключително внимателни. В такъв случай трябва да направим така, че тези „зайци“ да получат необходимите грижи.
	— Не, комендант, тъкмо обратното. Както говорехме…
	— От Службата по сигурността казаха, че полското задгранично правителство е осъдило Гебхарт на смърт, разбирате ли? Имаме си работа със становище, което се подкрепя от много страни. Трябва да се действа предпазливо. Това може да промени положението, когато всичко това… така де… _свърши_.
	— По-добре е, ако никой никога не открие „зайците“. Обществото трудно ще се произнесе за нещо, което никога не е съществувало.
	— Но Химлер преговаря с Швеция за извозване на _Häftlinge_ от тук. За Швеция, с автобуси на Червения кръст. Смята, че това може да се използва като смекчаващо вината обстоятелство. Това може би ще ни помогне. Надявам се да е надлежно отбелязано, че съм се възпротивил срещу операциите.
	Как можеше Зюрен да е толкова наивен? Няма да има никакво _смекчаващо вината обстоятелство_. Ако Германия изгуби войната, победителите изобщо няма да се занимават да питат кой срещу какво е възразявал. Зюрен ще тръгне право към бесилката.
	— Да не мислите, че светът ще погледне с добро око на ходещите доказателства за това, което се е случвало тук? Комендант, ще ви търсят отговорност за всичко, независимо какво сте казали. На мен също.
	Зюрен огледа лагера през прозореца си.
	— Но как да ги издирим. Затворничките вече не носят своите номера. — Очите му бяха кървясали. Дали е пил? — По време на проверките те просто се изплъзват. Та те вземат номерата на мъртвите.
	Пристъпих към него.
	— Повечето би трябвало да са в трийсет и първа барака или да се крият някъде отдолу. С това ново съоръжение…
	— Моля ви, Оберхойзер…
	Зюрен не обичаше да се говори за новото съоръжение и разбира се, никой не споменаваше думата „газ“. Новите му подчинени, които тъкмо бяха пристигнали от „Аушвиц“, му бяха помогнали да скалъпи временно съоръжение в предишния навес на някакъв художник, близо до крематориума. Не беше кой знае какво, но щеше много да улесни процеса по затварянето на устата на „зайците“.
	— Ще накарам Бинц да затвори тази барака, а после ще свикам проверка — каза Зюрен. — Вие лично се погрижете всички „зайци“, до последната, да бъдат заловени.
	Крайно време беше.
	— Давате ли ми разрешение да…
	— Направете необходимото, докторе. Просто се погрижете никой да не може да намери и следа от тях.


>>	24
>>	Керълайн

	_1944-1945 година_
	На 25 август Роже ми позвъни по телефона в „Хей“ и каза, че войските на Свободна Франция и американските войски са вече в предградията на Париж.
	Отново бяхме в играта.
	Беше събота, така че движението към града не беше много натоварено и аз карах по „Таконик Стейт Паркуей“, натиснала педала на газта до дъно, и изпреварвах със свистене другите коли по магистралата, докато накрая не видях в огледалото за обратно виждане мигащите сини светлини. Но щом обясних на полицая с детско личице защо толкова бързам, той включи синята лампа и ме ескортира до Консулството.
	В кабинета на Роже поглъщахме жадно всички източници на сведения, до които можехме да се доберем: четяхме телеграми и каблограми и същевременно слушахме радио. Когато нашите войски стигнаха до Триумфалната арка, ние полудяхме от радост и веднага се свързахме по телефона с Бордо и Лондон. Американските войски, придружавани от генерал Дьо Гол и частите на Свободна Франция, навлезли в Париж от юг, по „Шанз-Елизе“, в джипове и пеша. Цели тълпи парижани се стичали по улиците и скандирали: _Vive la France!_ Граждани, доскоро скрити в домовете си, пощурели от радостта на освобождението, заливали като мощен поток улиците на Париж, въпреки че немски снайперисти и танкове все още гърмели оттук-оттам. Не след дълго германците вдигнали белите знамена от бункерите си и се предали, а собствениците на ресторантите извадили от избите последните запаси от шампанско и цял Париж полудял от щастие.
	По-късно същия ден гледахме от прозореца на кабинета на Роже как Лили Понс, звездата на операта „Метрополитън“, пее „Марсилезата“ пред трийсетте хиляди нюйоркчани, изпълнили площада на „Рокфелер Плаза“, за да отпразнуват победата.
	Всички мислехме, че е въпрос на време Хитлер да капитулира и Берлин да падне. Съюзниците щяха да освободят всички концентрационни лагери. Изпращах телеграми и писма до всички възможни центрове за репатриране из цяла Франция да търся някакви сведения за Пол. Как ли щеше да се върне в Париж?


	Въпреки че Франция вече беше свободна, войната се проточи още дълго. Дойде април, следващата година. Аз бях седнала на масата в трапезарията в „Хей“, още по пижама, и пишех съобщение за сираците в Свободна Франция, което трябваше да излезе по вестниците:
C>
	ДНЕС Франция има спешна нужда от следните продукти от първа необходимост: ориз, подсладено какао, пълномаслено мляко на прах, сушени плодове. Чай и кафе за по-големите деца също биха били от полза…
C$
	Колко ли време мина, откакто получих онова първо писмо от Пол? Нито едно от запитванията ми не даде резултат. Последната снежна буря за годината тъкмо беше ударила Бетлехем, но дори и на зимата й беше омръзнала зимата, та по твърдия хрускав сняг в двора вече се сипеха само нежни снежни парцали и го покриваха като меко одеяло. Татко би казал, че този сняг е ужасен и напълно негоден за снежни топки.
	Серж донесе снопчето писма, което беше прибрал от Пощенската станция, метна го на полукръглата масичка до входната врата и излезе да изрине снега по пътеката.
	По свечеряване си направих чай в кухнята. После на връщане към трапезарията прегледах пощата — обичайните пликове: брошура за ежегодния Бетлехемски пролетен парад на коне, който се провеждаше във „Феридей Фийлд“, точно зад нашата къща, в полза на местната библиотека; месечната сметка за мляко от фермата „Елмуд“; покана за концерта на Камбанния оркестър на Земеделското дружество…
	Но един от пликовете ме закова на място. Беше светлокафяв, точно като другите, които ми беше пращал, а и адресът беше написан с почерка на Пол, наистина не толкова отривист и решителен, но нямаше как да греша, неговият беше. Адрес на подателя: Хотел „Лютеция“, булевард „Распай“ 45.
	Разкъсах плика отстрани с разтреперани ръце и прочетох писмото.
	Грабнах ботушите си от кухнята, нахлузих палтото на майка върху пижамата си и прибягах през предния двор до бакалията „Мерил Брадърс“, при всяка крачка крехката коричка на снега скърцаше под краката ми. Взех стъпалата с един скок, нахълтах в магазина и видях майка, застанала до една лавица с продукти, в ръка с прозрачно шише с отвара от хамамелис, да си гука с господин Мерил. Като ме видяха, те се сепнаха и се отдръпнаха един от друг.
	На лицето на господин Мерил цъфна усмивка, а на колана му висеше стегната връзка с безброй ключове като настръхнал таралеж.
	— Керълайн, как е животът?
	— Не сега, господин Мерил — казах аз, стисках дръжката на вратата и се опитвах да си поема въздух.
	Въпреки че господин Мерил не беше от най-приказливите, ако дори и малко го насърчиш, старият красавец се впускаше в безкрайни разсъждения за качествата и недостатъците на кафявата амбалажна хартия.
	Майка се извърна към мен.
	— Господи, мила, какво се е случило?
	Все още не можех да си поема дъх, затова размахах писмото на Пол.
	Майка закрачи към мен.
	— Затвори вратата, Керълайн. За бога, какво ти става?
	— От Пол е. Той е във…
	— Къде е, скъпа?
	— В хотел „Лютеция“.
	— Защо просто не каза, Керълайн? — попита майка. Пъхна шишето в ръцете на господин Мерил. — Още утре тръгваме.
	Ами, разбира се! Та пътните ни чанти чакаха стегнати вече от няколко месеца.


>>	25
>>	Каша

	_1945 година_
	Когато дойде февруари 1945 година, красотата съвсем беше изчезнала от Алеята. Германците бяха започнали да използват за огрев дървените сандъчета за цветя по прозорците, а и много от липите по Алеята. Черната луга, с която беше посипана тя, беше покрита със замръзнала киша, а и навсякъде из лагера още имаше високи преспи сняг, по които се трупаше дебел слой черна пепел от пещите. Клетката с екзотичните животни отдавна я нямаше.
	Избягвах жените, които, въпреки студа, обикаляха лагера. Някои се движеха на групички, други се скитаха сами. В неделя Алеята на красотата гъмжеше от шумни, безредни тълпи от жени от всякакви народности. Някои вървяха по двойки, опънали помежду си мокри долни гащи или униформи и ги разнасяха да изсъхнат. Лагерът се беше препълнил ужасно, защото войските на Червената армия напредваха на запад, към вътрешността на Полша, и на всеки час пристигаха вагони и камиони със затворници, които германците евакуираха от концентрационните лагери „Аушвиц“ и „Майданек“. Скоро при нас имаше затворници от двайсет и две националности. Поляците все още бяхме най-много, вече се срещаха британци, китайци, американци. Всички знаехме, че Химлер държи в карцера своите _Prominente_, затворниците със специален статут, а сред тях беше даже и един американски пилот, намерен близо до „Равенсбрюк“, след като се е катапултирал от ударения си самолет.
	Въпреки че повечето носехме едни и същи униформи на сиви и сини райета, винаги можехме да познаем коя затворничка откъде е от начина, по който носи униформата си. Французойките лесно се разпознаваха. Всяка от тях връзваше кърпата си по някакъв свой очарователен начин, а и всички пришиваха кокетни малки торбички, които наричаха _bautli_, направени от подбрани късчета плат, и в тях държаха комплекта си с прибори. Някои дори пришиваха малки бели якички на ризите си и правеха от разни дрипи красиви панделки. Затворничките рускини, много от които бяха медицински сестри и лекарки от Червената армия, заловени на фронта, също се разпознаваха безпогрешно. Те бяха много дисциплинирана група и носеха униформите си по един и същи начин, без изключения. Всички си бяха запазили кожените ботуши от армейската си униформа и връзваха забрадките си на безупречен квадратен възел на тила.
	Не беше трудно човек да познае и новопристигналите. След като уредниците на лагера свършиха униформите, новите затворници носеха налудничави комбинации от несъвместими дрехи, измъкнати от складовете. В тези папагалски одежди, както започнахме да ги наричаме, те изглеждаха като ята екзотични птици с многоцветни тоалети от поли с волани и блузи в ярки цветове. Имаше и такива, на които късметът се беше усмихнал и си бяха намерили топли мъжки якета, до едно белязани с тебешир на гърба с голям бял кръст като „X“ — ако случайно някой от тези, които ги носят, избяга.
	Две рускини стояха до преносимата си сергия между бараки двайсет и девет и трийсет и първа и от там човек можеше да си купи пуловер или чорапи, или гребен срещу дажба хляб. Имаха си и стража, едно момиче, което стоеше наблизо и се оглеждаше да не би отнякъде да се появи Бинц.
	Носеха се слухове, че Джема ла Гуардия Глюк, сестрата на кмета на Ню Йорк, Фиорело ла Гуардия, също е затворничка при нас. Имаше и група жени англичанки от някакво паравоенно формирование, заловени от есесовците във Франция. И племенницата на Шарл дьо Гол, Женевиев. А и всеки знаеше, че собствената сестра на Химлер също е била затворничка в „Равенсбрюк“, арестували я за оскверняване на расата — имала връзка с мъж поляк. Момичетата, които работеха в отделението за приемане, разказваха, че дори и на нея не й се разминали двайсет и петте камшика, които били част от присъдата. Бинц усили още повече музиката, която кънтеше из целия лагер — тя постоянно ни надуваше главите с военни маршове. Погледнах към небето и видях три самолета, които прелетяха над лагера — германски бяха. Познавах ги по шума на двигателите, а и защото, когато минаваха германски самолети, не гръмваше сирената за въздушно нападение.
	Миналото лято бяхме чули за десанта в Нормандия благодарение на _Herr_ Фенстермахер, но нямаше нужда някой да ни казва, че Германия бързо губеше войната. Знаци имаше навсякъде: ежедневните въздушни атаки, по-кратките _Appelle_, по-малкият брой групи за работа.
	Нацистите се предаваха.
	Но не се отказаха да ни убиват. Черните автобуси без прозорци се редяха пред лагера с ново настървение. Тлъстият доктор Винкелман с дългото си кожено палто заедно с дъртата сестра Маршал тършуваха из лагера, издирваха болните затворнички, за да запишат номерата им за извозване с автобусите.
	Болните жени се криеха къде ли не, за да се спасят: в дупки под бараките, на таваните, зад кошовете за въглища. Зузана измисли начин да протрива кожата по ръцете на жените, пристигнали от закрития „Аушвиц“, за да изглежда, че ръцете им са възпалени, и да не се виждат сините татуирани номера. Всички в лагера продължаваха да крият „зайците“ при внезапните проверки. Някои дори ни даваха номерата си, като така се излагаха на голяма опасност.
	Носеха се всякакви слухове. Една затворничка, медицинска сестра, беше казала на Зузана, че изпращали възрастните жени, на които забранили да работят, в друг лагер, бивш _Jugendlager_, лагер за младежи, на не повече от десет минути път с камион от тук. Храната била по-засищаща, а и внезапни проверки нямало. Дали можеше да е вярно?
	В същия онзи ден, на свечеряване, ми дадоха разрешение да отида до административната сграда да взема някакъв колет, адресиран до мен. Излязох от бараката, изпълнена с радост, че вече мога да ходя и без бастуна, но не след дълго Карол, една холандка, от онези, _Jules_*, ме хвана под ръка и ме дръпна в сенките.
	[* Интимен приятел (фр.).]
	Сърцето ми се сви. Страхувах се от повечето от тези _Jules_, защото тяхната групичка наскоро се беше сформирала в лагера, едва през последната година. Повечето бяха германки, със зелени или черни нашивки. Те си намираха в складовете мъжки якета, панталони и дори мъжки долни гащи, подстригваха косите си като мъже, мотаеха се из лагера с цигара в уста и се държаха гаменски. Някои от тях имаха ножове, с които издълбаваха кръстове — наричаха ги „кравешки кръстове“ — на челата на момичетата, които им харесват, за да ги бележат като свои. Но не всички _Jules_ бяха лоши. Познавах няколко, които бяха мили, и нерядко се случваше момиче, което ходи сериозно с някоя _Jules_, да получава доста привилегии като храна и защита, но обектите на техните симпатии не можеха да им отказват, защото _Jules_ имаха високопоставени приятели. Можеха да уморят някое момиче от глад, ако не е отзивчиво.
	— В съседната барака пак правят подбор — каза Карол. — Да се поразходим.
	Отдалечихме се от камиона и тръгнахме по дългия път към административната сграда, но аз се обърнах и видях как Винкелман и Маршал качват жени в черния автобус без прозорци. Автобус към смъртта. Нямаше нужда нито тя, нито аз да го казваме на глас, но ако се озовеш близо до този ураган, нищо чудно да те завлече, без каквато и да е причина.
	Повечето _Jules_ наистина бяха страховити, но трябва да призная, че в онзи ден Карол вероятно беше спасила живота ми. Когато опасността отмина, аз й благодарих и си продължих по пътя.
	Малко след това минах покрай дълъг временен навес, покрит с бял брезент, издигнат за група новопристигнали затворнички на една открита площ, точно до Алеята на красотата. Лагерът ужасно се беше препълнил, а и постоянно пристигаха нови вагони от най-различни държави. Зюрен издигаше такива навеси насред лагера. В този имаше толкова много натъпкани жени и деца, че повечето едва ли можеха да седнат вътре. Много от тях стояха прави и се опитваха да утешат бебетата.
	— Каша — извика някой.
	Обърнах се, защото много се изненадах, като чух името си.
	Отначало не я познах, защото беше застанала на сянка под платнището на навеса, лицето й беше изпито, а късата руса коса — посивяла от праха.
	Надя.
	Седеше на някакъв стар куфар, а до нея, положила глава в скута й, лежеше друга жена. Надя галеше челото на жената и тихичко й шепнеше нещо. Няколко секунди се взирах в тях, за да се уверя, че това наистина е Надя, а после се приближих към навеса точно под носа на една _Aufseherin_, като едва се промъкнах, без да ме види.
	— _Надя_, ти ли си? — попитах.
	Дали не халюцинирах?
	Тя с мъка вдигна поглед, като че главата й беше твърде тежка за врата.
	— Каша — каза тя, а от устата й вместо дъх изскочи кълбо бял дим. Колко хубаво звучеше името ми, когато го казваше тя. Надя протегна ръка, за да не се приближавам твърде много. — Току-що видяхме как завлякоха нанякъде едно момиче, загдето говореше с нас. Освен това половината от нас са болни от тиф. Внимавай.
	Пристъпих още една крачка към нея. Какъв щастлив ден! Колко ли бързо можех да я отведа в нашата барака?
	— Откога си тук? — попитах я тихо, за да не чуят пазачите.
	— Едва от снощи, тъкмо ни докараха от „Аушвиц“. Казаха, че отиваме в младежкия лагер, там имало убежище.
	— Кога?
	— Не зная — отвърна ми тя, загледана в лицето на жената в скута й. — Всички сме толкова жадни, а и за нея трябва място, където да си отиде в мир.
	— Надя, ела, бързо, мога да те скрия.
	— Не мога да я изоставя.
	— Някой друг ще се погрижи за нея — приближих още малко.
	— Не я позна, нали? Това е майка ми, Каша. За нищо на света не бих я изоставила.
	_Пани Ватроба._ Да, тя беше. Как ли са ги хванали?
	— Елате — настоях.
	Знаех, че мога да скрия и двете.
	— Разбирам какво си намислила, Каша, но аз оставам тук с майка.
	— От какво имате нужда?
	Надзирателките на Бинц ръкомахаха на затворничките да влизат в камионите.
	— От нищо, не се тревожи. Скоро, много скоро, всички ще бъдем отново в Люблин. Ще се върнем при Петрик. Той много ще се радва да те види — каза тя; този път усмивката й беше истинска.
	Същата Надя.
	— Той обича теб — казах аз.
	— Нямаш представа дори колко пъти ме е разпитвал дали го харесваш. Хей, оставих ти книгата, преди да тръгна, на нашето място. Пета глава много ще ти хареса.
	— Нашето място може би отдавна вече го няма, но ще проверим заедно, когато се върнем.
	— Да.
	Надя се давеше, не можеше да диша, притискаше с юмрук гърдите си, в този миг видя крака ми. Носех мъжки чорапи, различни при това, които бях разменила за малко от нашата паста за зъби, и единият от тях се беше свлякъл надолу и разкриваше ужасния ми опериран крак. Тогава вече беше зараснал, но излинял и съсухрен, липсваха цели сухожилия и кости, а кожата беше лъскава и втвърдена.
	— Господи, Каша, какво е станало с крака ти?
	Очите й се напълниха със сълзи.
	Как можеше да плаче за мен, при условие че е в такова положение? Това се казва истински приятел.
	— По-късно ще ти разказвам, сега обаче мога да ви донеса нещо за пиене, имам скътана малко дъждовна вода.
	Надя отново се усмихна.
	— Каша, която винаги може да осигури каквото е нужно. Майка много би се възхитила.
	— Веднага се връщам — казах и тръгнах към нашата барака.
	Болният крак ме бавеше и докато се върна с водата, пазачите вече товареха последните затворнички в камиона. Затвориха задния капак, хлопнаха два пъти по него и камионът потегли по Алеята на красотата.
	_Надя._ Видях я и това ми подейства по-добре от лекарство. Дали ще е в безопасност в онзи младежки лагер? Не бях чувала някой от „Равенсбрюк“ да е ходил там преди. Помолих се това, което съм чувала за този нов лагер, да е истина. Дали Господ изобщо се вслушваше в молитвите ни?
	Докато камионът минаваше по Алеята на красотата, очите ми се наляха със сълзи, защото зърнах Надя, прегърнала нежно майка си. Затичах се след камиона, доколкото можех, и извиках:
	— Скоро ще се видим, Надя!
	Тя проточи врат, за да ме види над тълпата, и вдигна ръка.
	Гледах как камионът се отдалечава с монотонно ръмжене, което отекваше в далечината, а червените задни светлини се мержелееха размазани. Избърсах сълзите си. Дали наистина отиваха на безопасно място? Трудно можеше да се вярва на германците, каквото и да кажат, но въпреки всичко датчанките, които работеха в отделението за приемане, казаха, че руснаците скоро ще дойдат и ще освободят целия лагер. Поне Надя и майка й ще имат убежище. Надя беше най-силният човек, когото познавах.
	Забързах към административната сграда да прибера колета си, а над лагера вече се спускаше мрак. Едно семейство плъхове, едри като котки, прекосиха пътеката точно пред мен, явно вече изобщо не се страхуваха от хората. Отидох до пощенското гише, поисках си пакета и погледнах адреса на подателя: _Пощенска станция „Люблин“, Люблин, Полша_, написан с татковия почерк. Отворих го още докато вървях по коридора и тропането на дървените ми налъми кънтеше по излъскания под. Извадих отвътре още една макаричка с червен конец.
	Винаги им се радвах много. След първата татко ни беше пратил още две. Дали беше разгласил информацията, която му дадох? Ако умрем, преди да освободят лагера, всички ще знаят какво се е случило и германците ще бъдат наказани за извършеното. Колетите от татко бяха помогнали на Зузана да се пребори с дизентерията, но след това, тъй като ходеше по бараките да лекува другите затворнички, беше пипнала нещо друго. Главоболие, студени вълни, треска. Дори само от обрива по ръцете й, и за двете ни беше ясно какво е: тиф. Единствено освобождението можеше да помогне в този случай.
	Минах покрай бюрото на Брит Кристиянсен, една позната затворничка, датчанка, една от многото скандинавки, които работеха в отделението за приемане. Беше висока, с руса коса, с къс бретон, а бузите й бяха красиво нашарени с бежови лунички. Преди да дойда в лагера, не бях виждала датчани, а сега те бяха любимата ми националност. Внимателни са. Може да им се има доверие. Мили са.
	— Имам да ти казвам две неща, но трябва да побързаме — каза ми с нежен глас Брит. — Първо, някакъв есесовец, важна клечка, дойде днес да пита за майка ви.
	— Какво? _Кой?_
	— Не съм сигурна, но е много висок.
	Да не би да е Ленарт? Тук? В „Равенсбрюк“! А да не би майка също да е някъде наоколо?
	Брит ме дръпна по-близо до себе си.
	— Освен това днес има хайка за „зайци“.
	От тези думи цялата настръхнах.
	— Но вече почти се стъмни… Да не би да има нощен подбор?
	— Бинц е наточила зъби. А и Зюрен се е заел. Освен това са удвоили дажбата алкохол на пазачите.
	— Ще трябва да се скрием.
	Дали щях да успея да изведа Зузана и да я скрия под бараката? Или Анис да ни прибере пак при унгарските евреи? Дали да се вмъкнем в отделението на тифозните?
	— Те знаят, че се криете под бараките, Каша.
	— Значи, горе на тавана.
	— И за тези скривалища знаят. А освен това са пристигнали и някакви нови автобуси.
	_Автобуси ли?_ Разтърси ме смразяващ страх. Не, нямаше време за истерии.
	Забързах по пътя към бараката.
	Край мен мракът се сгъстяваше, черен и плътен като мастило, защото в онази нощ нямаше луна. Прожекторите над мен присвяткваха, а аз бягах с колкото сила имах, въпреки болката в крака ми, и разбутвах по пътя някакви жени, за да стигна до бараката.
	_„Само не чувствай нищо. Ако искаш да живееш, не бива да чувстваш.“_
	Когато влязох в бараката, видях, че слухът за подбора ме е изпреварил, защото всички плачеха и се прегръщаха. Бутах се между жени от всички държави, които Хитлер беше плячкосал, сред безразборната смесица от езици: руски, френски, унгарски, полски. Намерих Зузана на нашето легло, свита на кълбо, коленете й бяха притиснати до гърдите и цялото й тяло се тресеше. Едва успя да надигне глава.
	— Чу ли? — попитах. Седнах до нея на леглото и погалих челото й. — Ще дойдат да отведат всички „зайци“. Непременно трябва да станеш, мила.
	Зузана отвори очи, после отново ги затвори.
	— Не, Каша.
	Анис си проправи път през тълпата, викаше ме.
	— Трябва веднага да се измъкнете, Каша — каза тя с нежния си глас. — Идват. Бинц, Зюрен и лекарката. От Червения кръст вече отведоха шведките, наред са французойките. През склада за чаршафи. Ще оставя задния прозорец отворен, за да можете да влезете.
	— В автобуси ли? — попитах аз.
	— Да. Използвай номер 9284. Безопасен е. Но успях да взема само един.
	Стиснах китката й.
	— Не тръгвай, Анис! Как може да си сигурна, че това не е „черен транспорт“?
	Колко ли пъти ги бяхме виждали да подлъгват жени да се качват в автобуси, някои приличаха на линейки, с червени кръстове, нарисувани отстрани. А после ги чувахме как завиваха до навеса, който преди е бил ателие, и угасяха двигателите. После дрехите на тези затворнички се оказваха в склада, пропити със сладката миризма, която с нищо не може да се сбърка… на газ.
	— Те са от Шведския Червен кръст, Каша, истинския, а вие трябва да побързате.
	— Момичета, имаме _Appell_ — извика Марженка и задумка по някакъв тиган с дървена лъжица.
	Анис побягна, обърна се само още един път. Дръпнах Зузана за ръката.
	— Трябва да…
	— Не, Каша, ти върви.
	Опита се пак да легне на леглото.
	— Трябва да се доберем до дупката под бараката — казах аз и я изправих, прихванах я през кръста и я поведох сред тълпата към изхода, а тя се отпусна в ръцете ми; толкова беше лека, като изсъхнал клон.
	Марженка беше стъпила на пейката до масата за хранене, а гласът й беше прегракнал от толкова старание да надвика глъчката.
	— Моля ви, Бинц ми е дала дума, че никоя от вас няма да пострада по никакъв начин.
	Това само усили паниката и много от момичетата се впуснаха към вратата, но Бинц и кучето й, начело на другите _Aufseherinnen_, препречиха изхода. До вратата отвън стояха Зюрен и доктор Оберхойзер, която държеше някаква папка. Бях толкова близо, че виждах снежинките по сивото наметало на Бинц. Кучето й гризна крака на Зузана и трябваше да се отдръпнем назад.
	— Всички тук, веднага се стройте за _Appell_ — кресна Бинц. — Ако някой не изпълнява нарежданията, ще бъде разстрелян.
	Как така доктор Оберхойзер влиза в барака на подбор на място? Бяхме в капан и нямаше какво друго да направим, освен да се подчиним. Нямахме време да стигнем до скривалището си. Дръпнах чорапите си нагоре. Дали лекарката щеше да ме познае?
	Придържах Зузана, докато стигнем до Алеята на красотата, която минаваше покрай нашата барака, и се строихме там в студената нощ, под ярките светлини на прожекторите. Ами ако избягаме? Дори и да бяха здрави краката ни, та да побегнем, кучетата щяха да ни довършат. Въпреки студа, аз цялата горях. Значи това беше краят. Защо не побързах?
	Бинц и доктор Оберхойзер обхождаха редиците ни от единия край до другия и проверяваха номерата. Бинц се спря пред мен с палката в ръка и нареди:
	— Свали чорапите.
	Значи така ще свърши всичко. Свалих единия чорап. Бях оголила здравия си крак. Бинц махна на доктор Оберхойзер. Лекарката се спря и ме загледа.
	— Е, докторке? — попита Бинц.
	Затаих дъх. Лекарката се вцепени, сякаш беше в ступор, стоеше вперила поглед в мен. Това в очите й омраза ли беше, или съжаление? Посочи другия ми крак.
	— Другия! — заповяда Бинц.
	Смъкнах и другия чорап и оголих лъскавата кожа по възвишенията и вдлъбнатините, където някога бяха мускулите ми. Лекарката най-вероятно разпозна ръкоделието си, защото кимна отривисто към Бинц и мина встрани да огледа Зузана. Зузана изви поглед към мен. „Трябва да си силна“, казваха очите й. После щяхме да тръгнем към стената. Дали щях да имам смелост като другите и да тръгна по Алеята с високо вдигната глава?
	Доктор Оберхойзер, изглежда, леко се обърка отначало, докато оглеждаше Зузана, защото нейните белези не бяха толкова видими, колкото на другите. Дали ще я пощади. „Нека прати мен на стената — молех се аз. — Нека сестра ми да живее. Нека поне едната от нас да се върне у дома при татко.“
	Лекарката кимна към Бинц.
	_Да._
	Зузана хвана ръката ми. Щяхме да тръгнем към стената заедно, както си бяхме обещали да сме заедно до края.
	И тогава се случи нещо много странно.
	Всички лампи изгаснаха.
	Не само прожекторите, а всички светлини в целия лагер. Сякаш сам Бог беше слязъл на земята и ни беше потопил в плътен черен мрак, в който никой не може нищо да види. Момичетата се викаха по име. Зюрен, Оберхойзер и Бинц лаеха заповедите си в тъмнината. Кучетата ръмжаха, объркани от внезапния мрак. В лагера се вдигна невъобразим шум, защото всички бяха излезли на Алеята на красотата, плачеха и викаха.
	— Аделиге, _седни_ — каза Бинц, а металният кликер не спираше да трака в тъмнината.
	Хванах Зузана през кръста и я дръпнах настрани от групата. Дали светлините ще се включат отново в следващия миг? Запроправях си път опипом и в мрака се отърках о доктор Оберхойзер. Заля ни вълна от отвратителния й парфюм. В бързината настъпих Бинц и усетих как размаха ръце.
	— _Verdammtes Arscbloch!_* — кресна тя.
	[* Вулгарна ругатня.]
	Запътих се към склада за чаршафи, а сърцето ми биеше така силно, сякаш всеки миг щеше да изскочи. Опитвах се да намеря пътя в непрогледната тъмница, прихванала с една ръка Зузана, а другата държах изпъната напред като скарата на локомотив, но въпреки това постоянно се блъсках в разни хора. Отблясъците на огъня в крематориума не бяха толкова силни, че да осветят лагера, но пък по тях се ориентирах. Вече влачех Зузана, която се беше отпуснала с цялата си тежест върху мен.
	Уверих се, че сме на прав път, когато видях пред склада автобус, осветен отвътре, и това беше единствената светлинка в целия лагер. Като приближихме до склада откъм задната страна, чух французойките да си говорят. Напипах прозореца и помогнах на Зузана да се вмъкне вътре, а аз се качих след нея и с голяма мъка изтеглих болния си крак. В помещението беше топло, а като се смесихме с тълпата, усетих, че струпаните вътре хора миришеха хубаво, на нещо между пот и парфюм.
	Зузана се облегна на мен.
	— Не мога повече.
	— Почти стигнахме — отвърнах. — Скоро ще можеш да си починеш.
	На светлината на някакъв фенер видях лицето на приятелката на Анис, Клер. Тя ме повика:
	— Каша!
	Хванах ръката й.
	— Ние сме в списъка на Бинц. Веднага щом се включат светлините, нас със Зузана ще ни отведат.
	— Светлините няма да се включат тази нощ — каза Клер. — Рускините ги прекъснаха. Жура ги е изключила от трансформатора веднага щом са чули, че Зюрен е тръгнал да издирва „зайците“. Цялата електрическа мрежа е прекъсната и няма да могат да я възстановят до сутринта.
	— Откъде знаеш, че тези автобуси наистина са на Червения кръст?
	— Зюрен не ги допускаше, но са заплашили, че ще изкъртят портата. Момичетата от администрацията казаха, че самият Химлер е разрешил на шведския граф Бернадот да ни прибере.
	И преди са измисляли сложни сценарии, за да накарат затворничките кротко да се качат в автобусите, но друга възможност нямахме.
	— Анис ми даде номер — казах аз.
	— Гледай да не изоставаш от групата — каза Клер. — Това е последният автобус. Вече има два пълни и чакат пред портите, не са тръгнали.
	Хванах по-здраво Зузана и тръгнахме напред, бутахме се сред другите, без да ги виждаме. От малкото френски, който бях научила, разбирах колко се вълнуват всички момичета, че ще си отидат у дома. След като и последните се качиха, в помещението не остана почти никой. Щом успяхме да стигнем до началото на опашката, видях, че пред вратата на автобуса стоят двама мъже и проверяват номерата. Единия не го познавах. Другият обаче беше тлъстият Винкелман, облечен в дългото си кожено палто. Задната врата на автобуса беше отворена и в него се виждаха французойките, прави, натъпкани плътно една до друга, стояха и чакаха. Сестра в бяла престилка до вратата помагаше на жените да се качат по няколкото стъпала. Ако това беше измислица на нацистите, доста се бяха постарали, но пък пазачите немци често носеха униформи на лекари и сестри, за да ни подлъжат.
	Започнах да дишам по-леко чак когато казах на Винкелман номера, който Анис ми беше дала, и помогнах на Зузана да се качи в автобуса. Когато дойде моят ред, сестрата се наведе към мен.
	Стъпих с един крак на помощното дървено столче.
	Наистина ли ни се случваше това? Наистина ли си отивахме у дома? В Люблин… При татко…
	Сестрата се усмихна, протегна ръка към мен и аз я поех.
	Винкелман замахна и бялата му пръчка се оказа пред гърдите ми.
	— Спри! Кажи си номера!
	Сестрата стисна по-здраво ръката ми.
	— Номерата им са проверени. Нямаме време за спорове — говореше на немски, но с шведски акцент.
	Наистина си отивахме у дома.
	Винкелман ме избута назад с пръчката си и сестрата пусна ръката ми.
	— Моята заповед беше само за _Häftlinge_ от Франция. Ако това момиче е французойка, аз съм Шарл дьо Гол.
	— Наистина съм французойка — казах на немски.
	Дали виждаше как треперят краката ми?
	— Така ли? Че кажи тогава нещо на родния си език, щом си от Франция.
	Без да се колебая, занареждах, възможно най-уверено, всички френски изречения, които бях научила.
	— Този сешоар е твърде нагрят. Бихте ли скъсили малко отстрани? Бих искала студено къдрене за утре, трайни къдрици, средна големина, и моля, сложете допълнителни ролки по краищата. Използвайте четка с глигански косъм, защото е добре за пърхота ми.
	Винкелман погледна към другия.
	— Без съмнение, е полякиня.
	— В автобуса, момиче — каза другият и махна с ръка да се кача.
	— Трябва да тръгваме — обади се сестрата и ме издърпа да отида при Зузана. — Бързо, влизай.
	Сестрата тъкмо беше започнала да затваря вратите и една затворничка се затича към автобуса с вързоп дрехи в ръка.
	— Чакайте, багажа ви! — извика тя и вдигна високо вързопа да го поеме сестрата.
	— Това е мое — каза красивата Пиенот Поаро, една от приятелките на Анис, в предната част на автобуса.
	Момичетата си подаваха вързопа една на друга и като стигна до нея, приятелките й се събраха около нея. Автобусът запали, пое с тласък напред и тръгна към портите. До свободата имаше съвсем малко.
	_Дано това наистина да е болничен автобус._
	Белият прът на бариерата на изхода се вдигна, шофьорът натисна с всичка сила педала на газта и портите останаха зад нас. Защо не усещах радостта от освобождението? Тръгнахме по пътя покрай езерото и Пиенот отвори вързопа си.
	— Господи, та това е Ги — каза ми Клер. Пиенот разгърна одеялото и показа мъничкото новородено розово и здраво бебе, с туфа черна косичка. — Роди се преди два дни. Слава на бога, че нито веднъж не проплака. Умно момче.
	Моторът ревеше по пътя, фаровете на автобуса осветяваха пътя и гърбовете на ескорта ни — трима германски войници на мотоциклети.
	Чувствах се много странно отново в автобус. Как ми беше липсвало приятното усещане, че нещо те тегли, поклащането, когато се сменят скоростите, после моторът сякаш се замисля, но машината се плъзга и продължава напред, отива нанякъде. Настилката се смени, вече не се движехме по павета, а по асфалтов път, загладен от валяка на пътната бригада. „Чудесна работа, дами — помислих си. — Само да можехте да усетите колко е гладък.“
	Някъде наблизо се чу свистене на чайник, който вече ври.
	Бомба.
	Земята се разтресе, разклати автобуса, а езерото блесна като светкавица на гигантски фотоапарат.
	— Съюзниците ни бомбардират — каза сестрата. — Сигурно си мислят, че автобусът е германски.
	Шофьорът изгаси фаровете, после и двигателя, а германците ни оставиха и забръмчаха обратно към лагера. Фаровете им се превърнаха в малки светли точици далече зад нас и изчезнаха в тъмнината. Чайникът изфуча отново, всички се разпищяхме, защото билото пред нас се разцепи надве, а пламъците озариха лицата ни, като че бяхме край лагерен огън. Въздействието на бомбите беше наистина силно: проснахме се на гумения под, но вече бяхме усетили, че сме живи. Притисках сестра си до себе си, кокал до кокал, и двете паднахме върху другите. Тя дишаше ли? А аз? Притиснах топлото й тяло до гърдите си.
	Не след дълго двигателят на автобуса се съживи, заклатушкахме се към Швеция, а сърцата на двете ни биеха като едно.


>>	26
>>	Херта

	_1945 година_
	През април 1945 година Германия вече беше загубила войната, въпреки че в новините по радиото отказваха да го признаят. Бяха се вкопчили в своя измислен свят и до последния момент не се отделиха от него. Знаех за загубата от чуждестранните емисии, които слушах в квартирата си. Според Би Би Си Съюзниците бяха преминали Рейн и броят на жертвите от германска страна непрекъснато растеше. Зюрен твърдеше, че било въпрос на време германската армия да си върне Париж, но аз знаех, че бяхме претърпели поражение. На 18 април чухме, че американски танкове са навлезли в родния ми Дюселдорф и без особени затруднения са превзели града. Британците и американците непоколебимо напредваха към Берлин.
	Един следобед аз напуснах лагера и се промъкнах крадешком покрай езерото, туфите мъх заглушаваха стъпките ми, а в ръката си стисках хлъзгавата дръжка на куфара. Езерото се беше разбушувало, а отраженията на заснежените върхове над него се гънеха като яростни камшици по повърхността му. Какво го караше да беснее така, дали ветровете, или онези, чийто прах се беше утаил по дъното му? Та как можеха да ме винят? Аз бях приела работата в лагера по необходимост. Твърде късно беше за тях, погубените, да издигат кокалестите си пръсти и да ме обвиняват.
	Когато наближих Фюрстенберг, видях цяло море от мъже, жени и деца, тръгнали нанякъде, някои с багаж, други само с дрехите на гърба си. Половината от жителите на Фюрстенберг бяха заминали на юг преди месеци, а сега, изглежда, другата половина се евакуираха, за да не ги завари Червената армия. Дори само по стойките им личеше колко е унизително поражението. Вмъкнах се в потока прокудени, почти вцепенена, и тълпата ме погълна. Трудно ми беше да повярвам, че всичко свърши, че аз бягам. Този позор ме омаломощаваше.
	— Къде отивате? — попитах един мъж с овехтяло вълнено палто с кръпки на ръкавите и жълтеникава шапка.
	На гърба си беше привързал с ремъци клетка с птичка. При всяка стъпка на мъжа птичката се клатушкаше, впила нокти в дървения си трапец.
	— Минаваме по страничните шосета, за да заобиколим Берлин, а после заминаваме на юг към Мюнхен. От запад навлизат американски и британски войски, а от изток идват руснаците.
	Аз се отделих с групата, която заминаваше за Дюселдорф, вървяхме дълго и нищо особено не се случваше. Избягвахме главните пътища, вървяхме по горски пътеки и коловози сред полята, спяхме в изоставени автомобили и ядяхме каквото намерехме, колкото да не умрем от глад.
	Представях си колко ще се зарадва мама, като ме види. Тя живееше с някакъв мъж, Гюнтер, в хубаво жилище, на един от горните етажи на къщата, където живеехме преди. През последния си отпуск бях отседнала при тях. Той беше симпатичен, продавач на списания. А и ако може да се съди по вида на дома му, явно беше богат. Представях си пържения лук и картофеното пюре с ябълков сос, които мама щеше да ми приготви в неговата кухня, когато се прибера.
	Когато стигнах до Дюселдорф, леко ръмеше, а и трябваше да внимавам да не бия на очи, защото навсякъде беше пълно с американски войници. Не че бях високо в йерархията. Едва ли бях сред първите заподозрени в списъците на новите власти. Дали изобщо някой се интересуваше от мен? Та нали първо трябваше да се разправят с едрите риби.
	По улиците на Дюселдорф се въргаляха изоставени куфари, трупове на коне и хора. Минах покрай железопътната гара, която беше срината до купчина камъни от бомбардировките. Като приближих до къщата на мама, видях на улицата конска кола, обърната на една страна, всичко ценно от нея беше изкъртено, а две възрастни жени се опитваха да отвъртят и колелата. По улиците се движеха хора във всички посоки, някои носеха със себе си всичко, което им беше останало на този свят. Опитах се да се смеся с тълпата, да изглеждам като една от многото прокудени души.
	Когато най-после стигнах до къщата, където живееше мама, с радост установих, че не само беше непокътната от бомбардировките, а и че в нея цари безупречен ред. Мислех само за горещата вана и топлата храна в нейния дом. Във входа се носеше миризма на пържен лук. Явно някой късметлия още имаше запаси от храна, скътани из килерите.
	Качих се до третия етаж и натиснах звънеца на вратата на Гюнтер.
	— Кой е? — чу се мъжки глас иззад заключената врата; Гюнтер.
	— Херта е. — Той се поколеба. Какво така бучеше в главата ми? Дали беше от дехидратацията? — Майка ми тук ли е?
	Ключът в ключалката се завъртя и вратата рязко се отвори.
	— Бързо — каза Гюнтер. — Влизай.
	Жилището все още беше богато мебелирано, с дебели килими и столове с тапицерия от кадифе. Някой беше махнал портрета на фюрера от стената и сега там се мъдреше светло правоъгълно петно. Бързо действат.
	— Сутринта двама мародери се опитаха да ограбят квартирата на долния етаж. Тук е истинска анархия.
	— Сериозно ли? Гюнтер…
	— Всеки краде от всекиго вече. Стоките принадлежат на тези, които могат да ги опазят.
	— Ужасно съм гладна — казах.
	— _Всички_ са ужасно гладни, Херта.
	— В лагера все още готвеха…
	— И не само това сте правили там ти и приятелите ти. Да ти кажа, истината вече започва да излиза наяве.
	Отидох до радиоапарата.
	— Сигурно има дажби, по радиото ще кажат…
	— Никакви _дажби_ няма, Херта. Няма и излъчване. Жените продават телата си за лъжица захар.
	Гюнтер май не беше пропускал много хранения. Да, беше свалил няколко килограма, но кожата му още беше свежа и опъната. Е, малко се беше сбръчкала на врата. А и как се беше измъкнал от военна служба? Нещо ми убягваше и тътенът в главата ми се усили.
	— Имам нужда от вана — казах.
	Гюнтер запали цигара. Откъде имаше цигари?
	— Не можеш да останеш тук. Те знаят какво си направила, Херта.
	— Къде е майка ми?
	— Трябваше да излезе, отиде до гарата. Идваха да те търсят.
	— Мен ли? За какво?
	Нямаше нужда да питам кой.
	— Престъпления срещу човечеството, така казаха.
	Как са могли да ме проследят толкова бързо?
	— Излагаш майка си на опасност, Херта, дори само с присъствието си тук. Изкъпи се, но ще трябва да си намериш друго…
	— Майка ми може да е на друго мнение — прекъснах го аз.
	— Вземи си вана, ще говорим после.
	Поставих куфара си на дивана.
	— Може да имам нужда от помощта на мама за някои проблеми.
	Той изтръска цигарата си в пепелника.
	— Финансови проблеми ли?
	— И те са в списъка, да. Вероятно за съдебни разноски.
	— О, така ли? Ако ти се случи нещо, държавата би трябвало да поеме разходите.
	— Да ми се случи нещо, така ли?
	Гюнтер отиде до шкафа в коридора и се върна с хавлия.
	— Вземи си вана, докато все още имаме топла вода. После ще говорим.
	Оставих нещата си в стаята за гости и пуснах водата, ослушвах се какво става отвън, може би очаквах Гюнтер да се обади на властите. Сигурно вече имаше някаква установена йерархия на управлението на Съюзниците. Опитвах се да убедя себе си, че Гюнтер никога не би ме предал. Мама би се вбесила. Но Гюнтер никога не е бил истински патриот, а и смяната на властите беше превърнала почти всички в заподозрени.
	Заключих вратата и се позабавих още малко, докато водата стане наистина гореща. После стъпих във ваната и отпуснах тялото си да се плъзне по гладкия емайл в това божествено врящо море.
	Усещах как всеки мускул по тялото ми се отпуска в горещата вода. Къде ли е Фриц? Ще попитам в клиниката дали не мога да се върна там на работа, стига, разбира се, болницата да не е превърната в купчина камъни. Докато сапунисвах краката си, които все още бяха черни от дългия преход, репетирах разговора с мама. Тя щеше да ме подкрепи, без съмнение, независимо какво казва Гюнтер.
	„Какво толкова? — щеше да каже мама, като й разкажа за лагера. — Ти просто си си вършела работата, Херта.“ Къде ли беше тя? Сигурно обикаляше навън и се опитваше да намери някакъв хляб.
	Затворих очи и си припомних закуските, които приготвяше мама, горещите кифлички, маслото, нейното кафе…
	Този шум в дневната от стъпки ли беше?
	— _Mutti_, ти ли си? — извиках аз. — Гюнтер?
	Някой захлопа по вратата.
	— Херта Оберхойзер! — чу се глас през вратата.
	Мъж беше, с британски акцент.
	Мамка му! Проклетият Гюнтер. Знаех си аз, че не може да му се вярва. Колко ли са му платили, за да ме предаде?
	— Идвам! — отвърнах.
	Още там, във ваната, усетих, че краката изобщо не ме слушат. Дали щях да мога да се измъкна през прозореца. Нещо тежко удари вратата, тя изпука и се отвори. Може и да съм изкрещяла, когато посегнах към хавлията. Някакъв британски офицер нахълта в банята и аз седнах пак във ваната, само изтъняващата пяна пазеше тялото ми.
	— Вие ли сте Херта Оберхойзер? — попита офицерът.
	Опитах се да се прикрия и отвърнах:
	— Не.
	— Арестувам ви за военни престъпления срещу човечеството.
	— Не съм тя — повтарях аз като малоумна, бях изпаднала в шок. Как можа Гюнтер да ми причини това? Мама ще побеснее. — Нищо не съм направила.
	— Излезте от ваната, _Fräulein_ — каза мъжът.
	Влезе още един военен, с брезентов дъждобран в ръка. Направих им знак да се обърнат.
	— Аз ще изляза за малко — каза първият, почервенял. Подаде ми хавлия, без да гледа към мен. — Ето, увийте се в това.
	Поех хавлията от ръцете му, а той излезе и затвори вратата. Изскочих от ваната. „Проклетият Гюнтер!“, мислех си, докато пристъпвах към санитарното шкафче. Намерих ножчетата му за бръснене и се пъхнах отново във ваната. Водата вече изстиваше.
	— _Fräulein!_ — извика първият мъж иззад вратата.
	— Момент! — казах и извадих едно ножче от пакетчето.
	Лесно напипах радиалната си вена, защото пулсът ми беше ускорен. Забих ножчето дълбоко, прокарах го по вената си и гледах как китката ми се разцепва като презряла праскова. Водата порозовя, а аз се отпуснах и потънах в нея, главата ми сякаш олекна. Мама дали ще плаче, като види какво съм направила? Поне го направих във ваната. Лесно ще се почисти. Преди да успея да се справя и с другата китка, офицерът влетя.
	— _Christ!_ — извика той, щом ме видя потънала във вече почервенялата вода. — Теди! — извика той към някого, някъде. — _Christ!_
	След доста викове и крясъци на английски ме извадиха от ваната.
	Дотам със свенливостта.
	Вече губех съзнание — не че смятах да им кажа как да ме лекуват — но със задоволство забелязах, че се справят доста добре и без мен, и незнайно защо, ми вдигнаха краката. Да, така със сигурност щеше да ми изтече кръвта. Краката ми още бяха черни и под всеки нокът имаше черен полукръг.
	Припаднах, но се свестих, когато ме изнасяха на носилка. Китката ми беше сръчно превързана. Някой знаеше как се прави. Дали сред тях имаше лекар? Дали се е учудил как германски колега може така да се изложи с толкова проста задача?
	— Защо ме издаде? — опитах да кажа на Гюнтер, докато британските военни ме носеха надолу по стълбите към улицата.
	Започнаха да ме товарят в линейката.
	Видях, че Гюнтер гледа през прозореца горе, лицето му беше напълно безизразно. По прозорците се появиха още лица. Старци. Жени. Надигаха пердетата и надничаха.
	Нищо особено, любопитни германци. Момиченце с руси плитки се появи зад един прозорец, а майка му го дръпна назад и пусна щорите.
	— Просто е любознателно — казах.
	— Какво? — попита англичанинът.
	— В шок е — каза друг.
	_Unter Schock_ ли? Непълна диагноза, британски колега. _Хиповолемичен_* шок. Ускорено дишане. Обща слабост. Хладна, влажна кожа.
	[* Хиповолемичният шок е най-разпространеният вариант на шока и в основата му е недостиг на циркулиращ вътресъдов обем, водещ до нарушения в оросяването на тъканите.]
	Още лица по прозорците. Къщата била пълна с хора!
	По страните ми се стичаше нещо мокро. Дали беше дъждът? Дано някой да не го помисли за сълзи.


>	Част втора

>>	27
>>	Керълайн

	_Април 1945 година_
	Майка, която се оказа на легло с тежък грип, ме изпрати сама в Париж. Ужасно се притесняваше, разбира се, защото, въпреки че Съюзниците бяха съдействали за освобождаването на Франция, войната далеч не беше свършила. Колко ли още освирепели подводници се спотайваха на дъното на Атлантическия океан. Това, разбира се, не можеше да ме спре точно сега, когато след пет дълги години отново щях да видя Пол. Бях занесла още малко сребро в магазина на господин Снайдър, за да уредя пътуването. Щипците за петифури. Ножове за масло. Няколко вилици за основно ястие.
	Пристигнах в пристанище Ла Рошел, северно от Бордо, на 12 април 1945 година. Когато слязохме от кораба, първият помощник-капитан съобщи, че президентът Рузвелт е починал в дома си в Уорм Спринтс, и от групата пътници, все още събрани на дока, се надигна общ горестен стон. Президентът си беше отишъл, преди да види как германците се предават във Франция. Той така и не разбра, че Хитлер сам е отнел живота си.
	Роже беше уредил кола с шофьор, която да ме отведе в Париж, и аз гледах опустошената Франция от задната седалка. Едно е да четеш за войната по вестниците и да маркираш военните действия с карфици, съвсем друго е да видиш Франция, потънала в разруха. Бяха минали повече от седем месеца, откакто съюзническите войски помогнаха да бъде освободен Париж, но пораженията изглеждаха съвсем скорошни. Много квартали бяха напълно опустошени, къщите сринати, от многоетажните сгради имаше свлечени цели стени, разкрили все още обзаведени жилища. Неведнъж се наложи да свърваме встрани, защото пътищата още не бяха ремонтирани и пред нас или зейваха черни кратери, или експлозиите бяха изринали чакъла от пътя и в ямите можеше да потъне и танк. На юг от Париж по Сена нямаше и един мост, по който да може да се мине. Но въпреки разрухата, беше дошла пролетта и градът — като прелестен феникс — се надигаше изпод руините. Под свода на Триумфалната арка, непокътната, се диплеха пет флага.
	Когато пристигнах в Париж, взех назаем старото пежо на иконома ни, задвижвано от импровизиран двигател на дърва, прикрепен на задницата. Военновременният дефицит на бензин беше накарал мнозина да се сдобият с такива самоделни газгенератори — горивна камера и контейнер за газ, закрепени на задниците на автобусите, такситата и личните автомобили. Странна гледка представляваха тези превозни средства по улиците на Париж. Шофьорите спираха на бензиностанциите да заредят дърва, не бензин. Да караш такова нещо из града, си беше истинско предизвикателство, защото улиците бяха задръстени от велосипеди — сега те владееха пътя. Затова и метрото беше по-предпочитано от всякога. В него можеше да видиш дори и най-богатите графове.
	Още вечерта стигнах до кръстовището на булевард „Распай“ и „Рю дьо Севр“ и едва сдържах сълзите си при вида на хотел „Лютеция“, цял-целеничък. Освободена от нацистките си окупатори, величествената сграда в стил _Belle Epoque_ се издигаше храбро, с развято знаме на върха си, а светещите букви на името й се виждаха отдалече.
	Промъкнах се през входа на хотела сред скупчени там майки, съпрузи и приятелки на депортирани, които размахваха снимки и викаха имената на изчезналите си близки с надеждата да научат нещо за тях. Във фоайето на хотела, със стъпкани бележки и люлякови клонки по черните и белите мраморни плочи на пода, беше пълно с журналисти, хора от Червения кръст, държавни служители и всички се бутаха, за да се доберат до рецепцията. Една крехка, прегърбена женица, цялата в черно, хвана ръката ми, докато се промъквах сред тълпата.
	— Виждали ли сте този човек? — попита тя и навря в лицето ми снимка на беловлас мъж.
	— Съжалявам, не съм го виждала — отвърнах аз.
	По-нататък, по масите в ресторанта седяха на групички оцелели от лагерите, още по раирани униформи, и под светлината на кристалните полилеи келнерките им сервираха най-доброто от всичко. Телешко, шампанско, сирене и пресен хляб от провизиите, изоставени от нацистите. Имаше и депортирани, които седяха и гледаха храната, но не можеха дори да я вкусят. Тези, които поглъщаха повече от няколко залъка, трябваше да бързат към тоалетните.
	Тези, които търсеха свои близки, си проправяха с лакти път към голямата зала, където по стените бяха залепени съобщения и снимки на изчезнали любими хора, но много от тях бяха задраскани с черен „X“ — знак, че тези депортирани никога няма да се върнат. И там аз намерих бележката:
C>
	Пол Родиер, стая 515
C$
	Втурнах се към асансьора, но той беше така претъпкан с пасажери, че вратата не можеше да се затвори, и затова хукнах по стълбите. По пътя си виждах как из вътрешните коридори се движат мъже с увиснали по телата им лагерни униформи, а от главите им бяха останали само черепи с опната по тях кожа. Как ли ще изглежда Пол? Приготвих се да го заваря в същото или по-лошо състояние. Не ме интересуваше как изглежда, стига да мога да съм всеки ден с него. Щях да дам и последния си грош, за да го излекувам.
	Минавах покрай хотелски стаи, превърнати в болнични отделения, в които бяха сложили допълнителни легла и държаха вратите отворени. 511… 513… в коридора имаше двама жандармеристи, които си бъбреха с една хубавичка медицинска сестра. Любовта се връщаше, тъй като войната беше свършила.
	Открих най-сетне просторния апартамент на петия етаж, с високи прозорци, отворени към града отвън и в далечината се виждаше Айфеловата кула, а до една от стените вътре имаше голямо френско легло от камъшит, в стил „Луи Бувие“. Към прочутия _Monsieur_ Родиер се отнасяха като към кралска особа.
	От вратата видях Пол, в много меко кресло, да играе карти с още трима мъже, докато завесите на прозорците потрепваха от лекия бриз.
	Пол беше облечен в едноцветна обикновена риза с копчета, а зад него седеше сестра, опряла едната си ръка на облегалката на стола, а с другата мереше пулса му. Толкова странно ми се стори да го гледам там, в този прекрасен апартамент с тежките завеси и килимите от фина вълна. Приближих се до него и погледнах картите през рамото му.
	— Не бих си заложила фермата на тази ръка — казах аз.
	Пол се обърна към мен и се усмихна. Отдъхнах си, като видях, че изглежда добре. Да, беше ужасно измършавял, а и с обръсната почти до кожа глава, но поне беше жив, изкъпан, в бяла памучна риза. Нямах търпение да го отведа у дома, в неговото собствено легло. Бих похарчила и последното си пени за доктори, ако трябва.
	— Да не би да ми носиш пари за залагане? — попита Пол. — Ами руски цигари? Хайде, ела тук и ме целуни.
	Заобиколих стола и с ужас видях краката на Пол, подаваха се изпод ризата му, дълги и тънки, с възлести стави, като краката на скакалец.
	— Няма да се счупя, не бой се. И каквото и да ти каже докторът, не му вярвай. Ако може да се съди по късмета ми на покер, добре съм.
	— Не знам откъде да започна — заговорих, коленичила до стола му, защото се боях да го докосна.
	Дали е болезнено да си толкова слаб?
	Към нас се приближи млад лекар с оранжева коса на масури върху темето му, като тичинките на минзухар.
	— Роднина ли сте? — попита той.
	— Приятелка ми е — отвърна Пол. — Госпожица Феридей, от Ню Йорк.
	Докторът ме измери с погледа на зачервените си очи. Колко ли дни бяха минали, откакто не е спал?
	— Бихте ли дошли с мен, моля? — помоли докторът.
	Усетих някакъв упрек в гласа му, като че по някаква причина не ме одобряваше.
	— Аз съм доктор Филип Бедро — представи се той, щом излязохме в коридора. — Лекувам Пол от няколко седмици. Възстановяването му от тифа беше много успешно, отчасти благодарение на хлорамфеникола — ново лекарство. Но след това състоянието му необяснимо се влоши. Пневмония.
	— Пневмония ли? — Дъхът ми заседна в гърлото. Като татко. _Pneumonie._ Много по-красиво звучеше на френски, но не беше по-малко смъртоносно. Майка все още я наричаше „белодробна треска“.
	— Оправи се, но в никакъв случай не може да се твърди, че е прескочил трапа. В града ли сте отседнали?
	— В апартамента на майка ми, наблизо е. Пол знае ли за смъртта на съпругата си?
	— Да. За него това беше голям шок, но все още отказва да говори по въпроса. Сега обаче той има нужда от сън. В определен момент ще се наложи и агресивна физиотерапия заради атрофията на мускулите.
	— Ще се възстанови ли напълно? — попитах аз.
	— Прекалено рано е да се каже, _Mademoiselle_. Имаме си работа със съсипано тяло. Изгубил е почти половината от общото си телесно тегло.
	— Умствено сякаш е добре — обадих се аз. — Щом играе покер…
	— Той е актьор. Разбира се, че умее да се преструва, но трябва да бъдем много внимателни. Сърцето и дробовете му са претърпели тежка травма.
	— Е, как мислите? До две седмици ще се подобри ли състоянието му? Може би три…
	— Състоянието му е такова, че може да не се събуди утре. Трябва да го оставите да се _възстанови_.
	— Не разбирам, докторе…
	— Миналата седмица щяхме да изписваме един млад мъж с добри жизнени показатели, а почина от сърдечна недостатъчност на сутринта, когато трябваше да си тръгне. Няма как да знаем кога можем да смятаме тези пациенти за излекувани.
	— Просто искам възможно по-скоро да…
	— Не бива да се напряга по никакъв начин. Никакво готвене, никакви дълги разходки и разбира се, никакъв… разбирате ме…
	— Никакъв какво, докторе?
	— Никакви занимания извън предписанията…
	— Моля?
	— Пълна почивка на легло.
	В което Пол да е _сам_, искаше да каже докторът.
	След като лекарят си тръгна, аз седнах до Пол на леглото и гледах как гръдният му кош се надига и спуска под одеялото.
	— Не си тръгвай — каза Пол.
	Погалих бузата му с опакото на ръката си.
	— Никога.


	Ходех при Пол всеки ден и нощувах в жилището на майка. С облекчение установих, че по къщата нямаше почти никакви поражения благодарение на мадам Соланж, съпругата на иконома. А жилището, за моя изненада, беше съвсем непокътнато, дори една пукнатина нямаше по високите прозорци, нито по паркета от габър, въпреки че всичко беше покрито от дебел слой фин бял прах, а бурканчетата със сребърните капачки на махагоновата ми тоалетка тънеха под три пръста прахоляк. Настолният часовник в кабинета на татко беше спрял на 9:25, а в стаята на майка имаше теч. Едно парче от кадифените тапети се беше смъкнало и висеше от стената като шарено клепнало свинско ухо.
	През онези първи две седмици Пол спеше почти през цялото време, но скоро започна да настоява да се прибере у дома си в Руан, в къщата, където бяха живели с Рина. Доктор Бедро се съгласи неохотно и вметна още няколко иносказателни забрани да се люби, които караха Пол да се усмихва. Доктор Бедро настояваше Пол всеки ден да бъде посещаван от лекар, тъй като къщата на Рина беше на няколко километра извън Париж и достъпът до болнични грижи беше труден. Аз се съгласих, готова бях да платя колкото е необходимо, стига той да е щастлив, затова заедно с три якички сестри вкарахме Пол на предната седалка на пежото.
	По пътя за Руан пресните следи от военни действия се виждаха навсякъде, а от много сгради бяха останали само фасадите. Грандиозната Руанска катедрала, позната на всички от картините на Моне, бе една от малкото непокътнати сгради. Пол ми показа пътя към една странична улица. Там беше къщата им, която ми заприлича на бункер, а това съвсем не бях го очаквала.
	Поведох Пол по алеята към главния вход и заоглеждах къщата. Наистина приличаше на склад за боеприпаси — студена и надменна. Архитектурата беше в стил „Баухаус“ — поредната отвратителна германска мода, въведена във Франция.
	Дали съседите ще излязат да го поздравят? Дали ще решат, че съм натрапница? Все пак Рина е израснала в тази къща и двамата с Пол са живели тук заедно. Дали имаха семейни приятели и съседи, на които тя да липсва?
	С Пол влязохме през главния вход и запристъпвахме през гостната; къщата беше тъмна, но стените бяха боядисани в светлите цветове, типични за Прованс. Обмислях да попитам Пол дали няма да е по-добре да живеем в жилището на майка, което сутрин беше прелестно озарено от слънчевите лъчи, боядисано в пастелни тонове и пълно с _antiquaries_, които с нея бяхме намерили в парижките антикварни магазини. Моят комод „Луи XVI“. Металната градинска маса от _fin de siécle_*1 в кухнята. Майка беше попрекалила със слабостта си към _туила_*2, но поне беше обзаведено с вкус. Трябваше само да се почисти прахта.
	[*1 Краят на века (фр.) — обикновено се използва за края на деветнайсети век.]
	[*2 Ленена (често рисувана) тъкан.]
	Придържах Пол, докато се изкачи по стълбището, после минахме покрай малка спретната стаичка със стени, тапицирани с жълт плат, и продължихме към голямата спалня, където са спели с Рина някога. Леглото беше прекалено късо за мъж като Пол, покрито с груба, бяла памучна кувертюра и с квадратни възглавници на сини и бели райета.
	Поставих един стол до леглото му и до късно през нощта го гледах, докато спи, а после се преместих на диванчето под прозореца да дремна. Още преди зазоряване Пол каза:
	— Рина, ти ли си?
	— Не, Пол, аз съм, Керълайн.
	— Керълайн, наистина ли? Много ми е студено.
	Взех одеялото от диванчето и го завих.
	— Мислех, че съм в болницата — каза Пол.
	— Не, скъпи, у дома си — отвърнах, ала той заспа още преди да довърша изречението.
	Чувствах се странно, когато готвех в кухнята на Рина, с все още лъснатите до блясък медни тенджери, с чекмеджетата, пълни с платнени салфетки, сгънати и изрядно подредени на купчинки. Нямаше много храна за готвене, защото из цяла Франция беше трудно да се сдобиеш с месо и зеленчуци. Отначало импровизирах. С купоните можех да намеря картофи и хляб, а може би и няколко анемични моркова, но повечето французи преживяваха с редки супи и препечени филийки. След това прерових килера в жилището на майка и се натъкнах на истинско съкровище — петмез, овесени ядки и пакетчета чай, а накрая установих, че на черния пазар всичко може да се намери — срещу солидни суми.
	Всеки ден сервирах на Пол едно старо семейно лекарство, с което баба Улси беше съживявала войниците от Гетисбърг: едно яйце, разбито с газирана вода в чаша за вино. В менюто имаше и още няколко от церовете на Улси, като телешки бульон, млечен пунш и ориз с петмез. Казвах на Пол, че това са любимите рецепти на рода ми по майчина линия в Нова Англия. Благодарение на тях организмът му се подсилваше с всеки изминал ден.
	— Ще се почувстваш ли по-добре, ако поговорим за лагера? — осмелих се да попитам една вечер.
	— Не мога да говоря за това, Керълайн. Знам, че намеренията ти са добри…
	— Трябва поне да се опиташ, Пол. Може би, ако започнеш с нощта, когато си напуснал тази къща… малко по малко.
	Той дълго не продума.
	— Дойдоха да ме вземат без предупреждение, смятали, че може да съм полезен за каузата им. Рина беше на легло с тежък грип. Отведоха ме в щаба и много мило ми съобщиха, че искали да ме снимат в някакъв филм, пропаганден, разбира се, но аз отказах. Задържаха ме известно време в Париж, а после ме изпратиха в „Дранси“. Предполагам, след това са дошли да отведат Рина и баща й. Беше още в самото начало, когато едва започваха да прибират евреите.
	— Откъде са знаели, че Рина е тук?
	— Те знаеха всичко. Може и от документите за визата да са разбрали, не зная. В „Дранси“ беше ужасно, Керълайн, те изтръгваха децата от майките им.
	Пол наведе глава, брадичката му се опря на гърдите и той притисна устата си с ръка.
	— Съжалявам, Пол, това сигурно е твърде тежко усилие за теб.
	— Не, не, права си, трябва да говоря за това. Не би повярвала какво беше в лагера, в „Нацвайлер“.
	— В Елзас ли? Роже смяташе, че може да са те пратили там.
	— Във Вогезите. Много умряха само от студа и от голямата надморска височина. А аз бях такъв страхливец, молех се да умра. Ние построихме част от лагера, нови бараки и… — Опита се да отпие от чая, но остави чашата обратно в чинийката. — Май е по-добре да продължим по-късно.
	— Разбира се — съгласих се веднага. — Не се ли чувстваш по-добре, като говорим?
	— Сигурно.
	В онази нощ, като го сложих да си легне, вече се радвах, че има напредък.


	На 8 май следобед бях нагазила до глезените в поточето зад къщата на Пол и берях мокреш, любувах се на цветовете на кестените и на току-що напъпилите глицинии. Пурпурният напръстник, цветето, което толкова се мъчех да завъдя в Кънектикът, тук изскачаше отвсякъде, почти като плевел. Чувах, че Пол си свирука в къщата, и си позволих да се усмихна. Мъжете си свирукат само когато са щастливи. Или поне при татко беше така.
	Съвсем ненадейно свирукането спря и Пол извика:
	— Керълайн!
	Хукнах през тревата по посока на гласа му. Дали е паднал? С разтуптяно сърце влетях в кухнята, а след мен оставаха мокри следи.
	— Говори Дьо Гол — каза Пол.
	Пол стоеше до радиоприемника, изпънат като струна. Успях да си поема дъх с облекчение, точно навреме да чуя как генерал Дьо Гол обявява края на войната.
C>
	Завинаги да славим нашите въоръжени сили и техните предводители. Вечна почит към нашия народ, който устоя и не се огъна под ужасните изпитания. Почит към съюзниците, които сляха кръвта си с нашата кръв, бедите си с нашите беди, надеждите си с нашите надежди и сега заедно с нас триумфират. Ah, vice la France!
C$
	Ние с Пол излязохме в градината пред къщата и чухме камбаните на катедралата.
	— Не мога да повярвам — казах аз.
	Въпреки че първият документ за германската капитулация беше подписан в Реймс още предишния ден, едва когато чухме генерал Дьо Гол и съседите, които надуваха клаксоните на колите и развяваха френския _трикольор_ от прозорците си, осъзнахме какво се случваше.
	Войната в Европа беше свършила.
	Аз наметнах един от шаловете на майка и заведох Пол с колата до жилището ни в Париж. Отворихме широко прозорците, защото очаквахме да чуем шумни тържества по улиците, но Париж беше странно притихнал, като се има предвид епохалното съобщение за края на войната. Но тази тишина не се задържа дълго: на свечеряване по улиците и парковете започнаха да се стичат млади хора от всички посоки.
	— Хайде да отидем на _Плас дьо ла Конкорд_ — каза Пол.
	— Защо не останем тук, да слушаме по радиото? Тези тълпи може да ти се отразят зле.
	— Керълайн, аз не съм инвалид, позволи ми да се порадвам на това.
	Беше прекрасен топъл ден, затова отидохме пеш до хотел „Крийон“ на _Плас дьо ла Конкорд_. Красивата старинна сграда се извисяваше над площада, а между колоните й се вееха знамена. Стори ми се толкова сюрреалистично: да празнуваме освобождаването на Франция на същия площад, където е бил гилотиниран Луи XVI.
	Щом сенките по площада се издължиха, множеството набъбна и служители на Американската военна полиция в бели каски се появиха сред празнуващите, за да осигурят свободния достъп до Американското посолство. Проправихме си път през тълпата, а край нас се вдигаше веселата глъчка на свирки и песни, над главите ни се развяваха бели кърпички, хората се блъскаха и притискаха, за да направят място на американските военни джипове. Млади мъже и жени, французи, качени на степенките, отваряха бутилки шампанско и хвърляха цветя към събралите се хора.
	Слънцето започна да залязва и за пръв път, откакто бе започнала войната, пуснаха светлините на площада. От тълпата се надигна екзалтиран вик, когато и фонтанът на Конкорд заработи и рибите в ръцете на бронзовите водни нимфи лиснаха струи искряща вода към нощното небе. Хората танцуваха във фонтана, както си бяха с дрехите и мокри до кости, опиянени от радостта, че са си върнали Париж.
	Пол изпусна кърпичката си и едно младо момиче спря, за да му я подаде.
	— Заповядайте — каза момичето. — За момент си помислих, че сте Пол Родиер.
	— Той е — отвърнах аз.
	Момичето продължи по пътя си с танцова стъпка.
	— Много смешно — каза тя през рамо.
	— Не съзнава какво казва — опитах да успокоя Пол, но той знаеше истината.
	От предишния Пол Родиер беше останала само съсухрена черупка.
	След този случай вятърът в платната на Пол сякаш замря, затова след залез се отправихме към дома. Докато пътувахме към Руан, над Сена просветваха фойерверки.
	Прибрахме се и облякохме домашните дрехи — аз нахлузих мекия памучен панталон на Пол и една твърде голяма негова риза, а той — любимата си бархетна пижама в цвят слонова кост. Изглеждаше някак отнесен и по-уморен от друг път. Беше се отпуснал на кухненската маса, а аз приготвях вечерята.
	— Тъжно ти е, че Рина не е тук ли? — попитах аз.
	— Не повдигай въпроса, няма смисъл. Ти и без това не преставаш да се мъчиш да я заместиш.
	— Не е вярно.
	— Готвиш по нейните рецепти, обличаш се като нея… моля те, недей.
	— Защо го казваш, защото днес си сложих _шал_ ли?
	— Просто се отпусни и остави нещата да се развиват както в Ню Йорк.
	— Никога не съм била по-щастлива — казах аз.
	Вярно беше. Имахме известни различия, но откакто спрях да изготвям графици за лекарствата му и рехабилитационните му упражнения, връзката между нас ставаше все по-силна с всеки изминал ден. Освен това, благодарение на лековете на Улси, Пол най-сетне беше започнал да наддава.
	— Защо тогава не се преместиш тук? Искам да кажа… завинаги.
	— Ами знам ли, бих искала да разбера ти как усещаш нещата.
	— Луд съм по теб.
	— Как така?
	Пол се замисли за момент.
	— Ти си много трудолюбива. Аз уважавам това качество у теб.
	— Това ли е?
	— И ми харесва как говориш френски с този твой американски акцент. _Много_ е сексапилен.
	— Е, това със сигурност не е…
	— И никога не ми омръзва да съм с теб.
	Изправи се и дойде при мен до мивката.
	— А и харесвам всички твои несъвършенства. Дори несиметричната ти усмивка.
	Докоснах устните си. Несиметрична ли?
	— А и не носиш огромна чанта, в която постоянно да ровичкаш. — Пол хвана ръката ми. — Харесва ми и че носиш моите дрехи. — Разкопча едно копче на гърдите ми. — И бялата ти кожа, толкова мека и гладка навсякъде. Много мислех за това, докато бях там.
	Обгърна кръста ми с ръце.
	— Но най-много харесвам…
	— Е?
	— … как се целуваш. Понякога се страхувам, че няма да мога да се възстановя, след като съм те целунал. Все едно че се пренасям на съвсем различно място.
	Пол дръпна яката на ризата на една страна и целуна шията ми.
	— Странно, през цялото време избягваш да използваш една-единствена дума.
	Пол се отдръпна.
	— Защо вие, американците, толкова държите всичко да се изговаря? Та вие казвате „Обичам те“ и на боклукчията.
	— Доколкото знам, това словосъчетание се е родило тук.
	— Ако това ти трябва, за да решиш, _обичам_ те. Не мога да си представя живота без теб. А сега си донеси багажа, дрехите, книгите, всичко. Направи тази къща наш дом.
	— Искаш да кажеш да не се връщам в Ню Йорк ли?
	Не можех дори да си го представя — толкова хубаво беше да остана с Пол завинаги.
	— Да. Нека този дом бъде твой. Винаги можем да ходим до Ню Йорк. А и майка ти може да се премести тук. Нали си имате жилище.
	— Консулството ще ми липсва, но Роже си има Пия.
	— Така си е.
	— О, разбира се, че ще остана — казах аз.
	— Добре тогава — усмихна се Пол.
	Да видя пак тази негова усмивка, беше като мехлем за душата ми. Дали беше късно да си родим дете? Та аз бях над четирийсет. Е, винаги можем да си осиновим. В куфара ми имаше цяла папка с данни за сладки френски дечица, които имат нужда от дом. Щяхме да си имаме истинско семейство. Майка щеше да е много щастлива най-сетне да ми направи сватба. Роже беше ускорил визата й и тя наистина щеше да дойде в Париж. Можех да й съобщя и лично.
	— Защо да не започнем още тази вечер?
	— Ще отида да си взема багажа.
	Истина ли беше всичко това? Дали имах копринени чорапи в жилището на майка?
	— И не вземай никакви гримове. Така си идеална.
	— Дори и червило?
	— Побързай, аз ще доприготвя вечерята.
	— Недей, Пол, моля те — възразих аз. — Доктор Бедро нали каза…
	Пол стана и отиде до плота. Извади няколко тъмни пресни картофа от купата, на цвят бяха по-скоро като виолетки. Дали пък толкова ще го затрудни да приготви едно ястие?
	— Нито дума повече, иначе ще се откажа — каза той.
	Грабнах чантичката си.
	— Според Ницше хранителен режим, в който преобладават картофите, води до прием на алкохол.
	— Чудесно. Донеси тогава една бутилка от виното на майка ти. Ще празнуваме.
	Пътят до Париж беше почти два часа, та имах време да си съставя наум списък какъв багаж да взема. Три четвърти панталони. Копринени чорапи. Новото ми бельо. А и май щеше да се наложи да си извадя френска шофьорска книжка.
	Влязох в квартирата, пуснах щорите, стегнах куфара и изхвърчах обратно. Тъкмо заключвах вратата и телефонът в кухнята звънна. За пръв път в живота си реших да не вдигам. Ако е майка, ще ми трябва известно време, преди да й разкажа цялата история.
	По пътя обратно към Руан спрях на любимия ни пазар и намерих една жалка на вид багета, малка, но пък беше добър знак. Спрях още веднъж, за да заредя с дърва, и тръгнах към Руан, радиото гърмеше през отворените прозорци, Лео Маржан пееше „Тази нощ съм сама“.
	_Сама съм тази нощ, само с моите мечти…_
	В повечето вестници обвиняваха кабаретната певица, че е забавлявала нацистите с малко повече ентусиазъм от необходимото по време на окупацията, но никоя друга песен не отразяваше така добре войната. Пеех с нея.
	_Сама съм тази нощ без твоята любов…_
	Невероятно усещане беше това, че за пръв път не аз бях тази, която е сама. Тъжните песни не са чак толкова тъжни, когато има кой да те обича. Завих по улицата на Пол и продължих да пея с пълно гърло. Кой ли пък се интересува какво мислят съседите?
	Като приближих къщата, видях бяла линейка, паркирана на тротоара. Двигателят й работеше.
	Времето спря. Дали не са сбъркали къщата? Още от колата видях медицинска сестра пред входната врата, с тъмносиня пелерина върху бялата униформа.
	Господи! Пол!
	Изскочих от колата почти в движение.
	Тръгнах по пътеката.
	— Пол добре ли е? — попитах, задъхана.
	— Бързо, идвайте — каза сестрата.
	Влязох с нея в къщата.


>>	28
>>	Каша

	_1945 година_
	— Сънувам ли? — попита Зузана, когато фериботът акостира в Гданск сред соления въздух, наситен с дивашки крясъци на чайки и рибарки.
	Вдигнах ръка и закрих очите си, защото искрящата повърхност на морето, по която като живи танцуваха безброй диаманти, ме заслепи.
	Бяхме прекарали два месеца в Малмьо, Швеция, мястото, за което Бог явно беше запазил най-живописните прелести на природата: най-зелената трева, небе с цвят на метличина и деца, които сякаш само този пейзаж можеше да роди — с коси от бели пухкави облаци и очи с кобалтовосин цвят, като морето.
	Домъчня ни, като си тръгвахме, защото там се отнасяха с нас като с кралски особи, гощаваха ни с торти „Принцеса“ и картофени кнедли с масло и сладко от червени боровинки. Като си възвърнахме силите — и двете със Зузана вече бяхме стигнали четирийсет килограма — много от нас пожелаха да си отидат у дома, където и да беше това. Полша. Франция. Чехословакия. Няколко жени нямаха при какво да се завърнат и решиха да останат в Швеция и да започнат нов живот. Някои предпочетоха да останат, за да видят какво ще се случи с предстоящите избори в Полша, преди да се завърнат у дома. Бяхме чули, че Полша е под контрола на репресивната съветска служба НКВД, но ние със Зузана изобщо не се поколебахме. Страдахме много за татко и искахме да го видим колкото може по-скоро.
	Да, бях безкрайно благодарна за това, че ни бяха спасили, но колкото повече тялото ми си връщаше силата, толкова повече гняв се трупаше в сърцето ми. Къде беше останала радостта от спасението? Гледах жените край себе си, които нямаха търпение да се върнат към предишния си живот, а в мен зрееше черна ярост, трупаше се, набъбваше в утробата ми.
	Като стигнахме с ферибота до северния бряг на Полша, на кея ни посрещна шофьор с кола. Млад мъж беше, от Варшава, един от стотиците бивши пилоти на Полската авиация, които се бяха записали в Кралските военновъздушни сили на Великобритания и рискуваха живота си в боевете с Луфтвафе. Беше само няколко години по-голям от мен, но аз — на двайсет и две — вече бях прегърбена и накуцвах като стара вещица.
	Пресегна се, взе вързопа от ръцете на Зузана и ни помогна да се качим в колата. Усетих допира на гладката хладна кожа на задната седалка. Колко ли време беше минало, откакто за последен път се возих в автомобил? Та това можеше да се окаже и космически кораб.
	— Какво се случва по света в днешно време? — попита Зузана, когато тръгнахме.
	Беше се заиграла с пепелника до нея: отваряше и затваряше капачето.
	Аз погледнах в този на моята врата и видях два смачкани фаса. Какво ли не биха дали момичетата в лагера за това тук!
	— Чухте ли какво става с правителството?
	— Щяло да има свободни избори, така ли? — попита тя.
	Минахме покрай пристанището в Гданск, което беше почти напълно разрушено от бомбардировките през войната.
	— Правителството в емиграция искало да се върне, затова от Полската работническа партия казват, че щяло да има избори.
	— Да не би да вярвате на Сталин? — попитах аз.
	— Полската работническа партия е…
	— _Сталин._ Точно каквото ни трябва.
	— Казват, че сме щели да бъдем свободна и независима държава. Хората хранят надежди.
	— Защо продължаваме да вярваме на лъжци? — попитах аз. — НКВД никога няма да пуснат властта.
	— Постарайте се да не ви чуват, че говорите така.
	— Да, явно цари една свобода, че и независимост…
	Ние със Зузана спахме през по-голямата част от пътя и се събудихме точно когато шофьорът спря пред нашата къща.
	— Време е да се събудите, дами — каза шофьорът и дръпна ръчната спирачка.
	Ние се изправихме на задната седалка и се загледахме в голата крушка до входната врата, която ярко светеше в тъмнината и беше привлякла жужащ облак полудели нощни пеперуди и други гадини. В „Равенсбрюк“ с радост щяхме да ги изядем.
	— Ти можеш ли да повярваш, че сме тук? — попита Зузана.
	Излязохме от колата така плахо и неуверено, като че стъпвахме на Луната. Прегърнах Зузана през кръста, тя се облегна на мен и бедрената й кост се чукна в моята. Болката в оперирания ми крак ме пробождаше при всяка крачка нагоре по тези прекрасни стъпала.
	Бяхме пратили телеграма на татко. Дали щеше да ни чака със сладкиш с маково семе и чай? Завъртях старата порцеланова топка на нашата врата. Заключено беше. Зузана пъхна ръка в старото скривалище зад тухлата и затърси резервния ни ключ. Още беше там!
	В момента, когато пристъпих прага на кухнята, дъхът ми спря под тежестта на осъзнаването: майка я няма. Стаята беше тъмна, светеше само малката лампа на кухненската маса и бледият ореол на свещта на рафта над камината. На прозорците висяха жълти перденца — прекалено жизнерадостни, а на дървения кухненски плот се беше разположило ново семейство червени бурканчета за подправки. Жълто и червено. А майка обичаше синьо. На стената, където майка лепеше рисунките си на птици, някой беше закачил картина с цъфнали диви цветя, а иззад нея надничаха няколко врабчета, пожълтели от времето, които лепилото беше задържало на стената. Отидох до сгъваемата й масичка за рисуване. Някой я беше разтегнал и покрил с евтина дантелена покривка, а отгоре се мъдреха една безвкусна икона на Света Богородица от някое светилище в Гетшвалд* и снимка в порцеланова рамка: възрастна жена, която маха от влак.
	[* Познато още с немското название Дитрихсвалде село в Североизточна Полша, признато от Католическата църква за светилище на Божията майка, тъй като се смята, че се е явила пред местни хора.]
	Отидох до камината, където беше снимката на майка, онази, на която беше излязла ужасно сериозна, хванала малкото си кученце Борис. Някой беше закрепил под снимката черна панделка с извити краища, които висяха от рафта. Прилоша ми, докато седях там и съзерцавах вглъбения образ на майка си, който сякаш танцуваше под трепкащата светлинка на свещта. Откъм спалнята излая куче и Зузана притаи дъх.
	Нима това беше Фелка?
	— Кой е там? — извика татко, докато се приближаваше по коридора откъм спалнята им с майка.
	Дойде при нас по пижама на райета. Косата му беше изтъняла и посивяла като катерича опашка и стърчеше във всички посоки, ръката му стискаше черен револвер, който не бях виждала преди. Фелка се показа зад него, размахала лудешки опашката си. Толкова беше пораснала и наедряла от последния път, когато я видях, пак тук, в тази кухня, с майка.
	— Спокойно, татко, ние сме — отвърна Зузана.
	Татко се вцепени на място с отворена уста, като че го беше ударил гръм. Господи, колко беше състарен! Та дори космите на гърдите му бяха посивели. Фелка сновеше между нас двете, мушеше влажния си нос в краката ни.
	— У дома сме — добавих аз, а в очите ми напираха сълзи.
	Татко отвори широко ръце и ние отидохме при него. Остави пистолета си на кухненския шкаф и ни прегърна така, сякаш никога нямаше да ни пусне. Какво щастие беше да сме там, в прегръдките му! И двете със Зузана заплакахме на раменете му.
	— Не получи ли телеграмата ни? — попитах аз.
	— Та кой получава телеграми сега?
	— Но си получил писмото за майка, нали?
	— Да. Почеркът на плика ми заприлича на нейния и си помислих, че е от нея, но беше формуляр. Пишеше, че било от тиф.
	Хванах ръката му.
	— Не беше тиф, татко.
	— А какво тогава?
	Държеше се като малко дете. Какво се беше случило с моя силен баща?
	— Не зная — отвърнах.
	Той отстъпи назад, опря ръце на хълбоците си.
	— Как така, не бяхте ли заедно?
	Зузана поведе татко към един стол до кухненската маса и се опита да обясни:
	— Преместиха я в друга барака, татко, тя работеше като медицинска сестра…
	— И рисуваше портрети на нацистите. Това я уби. Беше станала твърде близка с тях…
	Защо наприказвах тези глупости? Много добре знаех, че това, което я уби, беше онзи злополучен сандвич, който дойде да ми донесе в киното.
	Зузана коленичи до татко.
	— Получил си писмата на Каша. И си разбрал как да ги разчетеш. Как успя?
	— Наложи се всички в станцията да се включат. Знаехме, че има някакъв код, но никой от нас отначало не се сещаше как да го разчетем. Първото писмо напръсках с вода. Но накрая го разгадахме. Казах на определени хора и те предадоха сведенията на нелегалната организация в Лондон, те пък разгласиха фактите. Но само Марта се сети, че трябва да го загреем с ютията. Чела за този трик в някаква книга.
	Марта ли? Коленичих от другата страна на татко.
	— Благодаря ти за червените конци.
	— Разпространих информацията доколкото можах. Знаете ли, че съобщиха за това по Би Би Си. За това какво са сторили с вас двете…
	И татко потъна отново в океан от сълзи. Много тежко беше да гледаме как силният ни баща плаче като дете.
	Хванах ръката му.
	— Виждал ли си Петрик? А Надя?
	— Не, нито единия, нито другия. Всеки ден пускам списъци. Червеният кръст също. Ще ми се да знаех, че си идвате. — Татко взе някаква кухненска кърпа и избърса сълзите си. — Побъркахме се от тревоги.
	_Ние_ ли?
	Зузана първа я забеляза. Тя стоеше в сенките пред вратата на спалнята. Набита, яка жена по халат. Зузана отиде при нея и й подаде ръка.
	— Аз съм Зузана — представи се тя.
	Но каква беше тази жена в спалнята на татко?
	— Аз съм Марта — отвърна жената. — Толкова много хубави неща съм чувала за вас двете.
	Изправих се, поех дълбоко въздух и огледах жената. Марта беше няколко сантиметра по-висока от татко. Халатът й беше привързан с канапен шнур. Кафява коса на плитка, която се спускаше по ревера й. Жена от село. Татко явно доста беше свалил летвата.
	Марта дойде и застана до татко, но той не помръдна дори, за да се приближи към нея.
	— Марта е от едно село, близо до Замоск. Много ми помогна във всичките тези години, когато вас ви нямаше.
	Татко изглеждаше някак притеснен от присъствието й. Та кой няма да се притесни, като се наложи да запознае приятелката си с децата на мъртвата си съпруга?
	— Защо не поседнем? — поде Марта.
	— Искам да си легна — отвърнах аз.
	Това ми се стори като злополучен бартер. Погледнах снимката на майка. Тя изобщо ли не му липсваше? Та как е могъл?
	Татко ме повика с жест.
	— Хайде, Каша, седни за малко с нас.
	Марта се намести на любимия стол на майка, този, който тя беше боядисала в бяло, с памучната бродирана възглавничка. Аз стоях отстрани и наблюдавах Зузана, която се сприятеляваше с Марта. А татко гледаше и се радваше, че намират общ език.
	— Иска ми се да можехме да ви предложим нещо за ядене, но тъкмо свършихме последния хляб — каза Марта.
	Татко поглади наболата си брада.
	— Сега положението е по-зле откогато и да било. Откакто дойдоха руснаците, няма почти никаква храна. Нацистите поне бяха оставили фурните да работят.
	— Е, какво, сменихме нацистите със Сталин? — казах аз. — Ако питаш мен, същата работа.
	— С тях се разбирам добре — отвърна татко. — Позволиха ми да остана на работа в пощата.
	— Как така са ти позволили? — възнегодувах аз.
	— Е, да, сега можеш да вземаш колкото си искаш руски цигари — обади се Марта, някак твърде жизнерадостно, — но за яйца се скъпят.
	— Въпрос на време е да започнем да се обръщаме един към друг с „другарю“ — казах.
	— Все ще се оправим някак си — каза Зузана.
	— Издирват бивши членове на Съпротивата — започна татко, вперил поглед в мен. — Миналата седмица отведоха Мазур.
	Като че ток премина през цялото ми тяло и изведнъж започнах да се задушавам. Мазур ли? Та той беше приятел на Петрик от детските му години, един от най-вещите агенти на Съпротивата, а и се беше издигнал доста в йерархията. Той ми чете клетвата, когато влязох в АК. Истински патриот.
	_Вдишай дълбоко, издишай издълбоко._
	— Вече не се занимавам с тези неща — отвърнах аз.
	— От лагера ни взеха с шведски автобус — опита да смени темата Зузана. — Да можеше да видиш, като преминавахме границата с Дания… толкова хора се бяха събрали, носеха плакати с надписи „Добре дошли!“. И в Швеция бяха много мили с нас. Ние развяхме флага на девическия херцерски отряд… някое от момичетата го беше изровило от склада за плячката в „Равенсбрюк“… и той се носеше с нас, докато се движехме. Да беше чул само как възторжено викаха всички. Първата нощ ни оставиха да преспим на пода в някакъв музей.
	— С динозаври с огромни зъби, надвесени над нас — обадих се аз. — Горе-долу като в лагера.
	Зузана отиде да донесе вързопа си.
	— А после ни настаниха при принцесата, в нейната резиденция. Виж какво ни дадоха, преди да заминем за Полша. — Тя отвори вързопа, сложи на масата една бяла кутия и я отвори. — На всички ни дадоха по една. Сардини в консерва. Бял хляб и масло. Конфитюр и шоколад.
	И двете си бяхме взели само трошички от храната, за да има за по-дълго.
	— И кондензирано мляко, наистина ли? — учуди се татко. — От толкова време не съм виждал.
	— Много мило от тяхна страна — обади се Марта. — Имам купон за брашно, пазя го от известно време, мога да направя…
	— Не си прави труда — прекъснах я аз.
	Татко наклони глава и прокара пръсти през остатъците от косата си.
	— Много съжалявам за майка ви — каза Марта и стана.
	— Да, личи ви — заядох се аз.
	— Каша… — опита да се намеси татко.
	Хванах белия стол и го понесох, възглавничката още беше топла от бутовете на Марта.
	— Лека нощ, татко — казах. — Лека нощ, Зузана.
	Понесох стола на майка към моята спалня и като минавах покрай камината, побързах да отместя поглед от снимката й, поставена над нея. Всеки път когато я погледнех, усещах такава болка, все едно някой ме удряше в корема. Влязох в стаята си и затворих вратата. Никоя любовница на баща ми няма да се настанява в стола на майка ми, колкото и да му е помагала.


>>	29
>>	Керълайн

	_1945 година_
	Влязох в къщата след сестрата, фелдшерът беше в кухнята в дъното на коридора. Още от входната врата видях разпилените по пода картофи и лъскавото петно от зехтин на плочките. Как можах да оставя Пол сам? Нали доктор Бедро ме беше предупредил?
	Като наближихме кухнята, видях, че Пол седи на стол до масата и една сестра мери пулса му. Топла вълна обля ръцете ми.
	— О, Пол! Добре си! Слава богу!
	Пол вдигна поглед към мен. Плакал ли беше?
	— Опитахме се да ти се обадим, Керълайн. Няма да повярваш! Това е почти като сън.
	Поклатих глава.
	— Не разбирам.
	— Позвъниха на вратата — каза той, — всичко това е толкова… сюрреалистично.
	— Кой позвъни на вратата, Пол?
	— Рина.
	— Рина е позвънила на вратата, но как така? Странни неща говориш…
	— Току-що я отведоха горе.
	— Тя се е върнала, така ли?
	Гласът ми звучеше някак далечен и чужд.
	Пол затърка едно петънце на покривката.
	— Била е в американска болница.
	Щастлив ли изглеждаше? Не, всъщност, не. Всичко това беше толкова объркващо.
	— Не можа да говори много. Май я е прибрало някакво германско семейство.
	Опрях се на касата на вратата, за да не се строполя на пода.
	— Прекрасно. — Само това успях да измисля. — Сега май е по-добре да тръгвам.
	Обърнах се и излязох.
	— Керълайн, чакай — опита да ме спре Пол. — Къде отиваш?
	— Всичко става много сложно, Пол.
	— Зная, Керълайн. Много съжалявам. Рина е била в болница няколко седмици. Била е много зле, не е можела да говори.
	_Много съжалявам._ Как мразя този израз. Колко ли пъти го бях чула, когато татко почина? _Je suis désolé._ Много красиво звучи на френски, но това допълнително влошаваше положението.
	— Е, трябва да се прибера у дома.
	Нуждаех се от време да помисля, а не исках да се сривам пред него. В края на краищата жената беше жива, не беше загинала трагично в концентрационен лагер. Сигурно и тогава, докато говорехме, е лежала горе, в леглото на Пол.
	Погледът на Пол се зарея към разпилените картофи на пода.
	— Да, ще говорим утре.
	— Исках да кажа, у дома в Кънектикът.
	— Не можеш да си тръгнеш сега — запротестира Пол. — Това е тежък шок за всички ни.
	— Сега не мога да мисля разумно. Ще си вървя.
	Защо не протягаше ръце към мен? Защо не ме молеше да остана?
	— Ще говорим утре, тогава ще решим — каза Пол, все още като прикован към стола.
	Някак успях да стигна до колата, а после и до жилището на майка и там вече се отдадох на доброволно отшелничество. През повечето време лежах в леглото си, облечена в долнище на пижама и ризата на Пол, която бях донесла от неговата къща. Телефонът в кухнята звъня настоятелно няколко пъти, докато накрая станах, вдигнах слушалката и го оставих отворен. _Si vous souhaitez faire un appel, s’il vous plâit raccrochez et réessayer_*, повтаряше автоматичен запис в слушалката, а после се чуха няколко кратки пиукания и това беше.
	[* Ако искате да проведете разговор, моля, поставете слушалката на вилката и опитайте отново (фр.).]
	По няколко пъти на ден се звънеше на вратата, но аз не отварях.
	Денем се самобичувах (оставях чая си да изстине и слагах твърде много мляко, та да е колкото може по-блудкав), после се потапях в предположения какво можеше да се случи. Да, това можеше да бъде вечна любов. Можеше да има сватба. Бебе. Та наистина ли бях прахосала половината от среброто на майка, за да върна към живота съпруга на друга жена? Бети се оказа права. Бях си пропиляла времето.
	Една сутрин майка отвори вратата на жилището и застана в рамката на вратата на моята спалня, а от чадъра й се стичаше вода по пода.
	_Майка._ Ами да, съвсем бях забравила, че ще идва.
	— Навън е същински потоп — съобщи тя.
	Чудесно, помислих си, тъкмо и другите са принудени да си стоят вкъщи и им е неприятно, както на мен.
	— За бога, Керълайн, какво се е случило? Болна ли си? Защо не вдигаш телефона?
	Може и да не съм французойка, но нямам ли право понякога да си лежа в леглото и да се вкисвам в соса на собственото си отчаяние?
	— Съпругата на Пол се върна — съобщих аз.
	— Моля? От отвъдното ли? Та как е възможно? Къде е била през всичкото това време?
	— Не зная. В някаква болница.
	— Това не е за вярване. Но както и да е, ти трябва да се вземеш в ръце.
	— Не мога — отвърнах и дръпнах завивката, за да покрия раменете си.
	— Сега ще си вземеш вана, а аз ще ти направя чай. Една вана прави чудеса.
	С майка не може да се спори. А и за ваната беше права. Появих се след това в чиста пижама и седнах до металната градинска маса в кухнята.
	— Знаех си, че това няма да го бъде — казах. — Не ми е писано да съм щастлива.
	Майка сложи пред мен чаша с пакетче чай „Ърл Грей“ на „Мариаж Фрер“ и чайник с гореща вода.
	— „Но скръбта е знание…“*
	[* Лорд Джордж Г. Байрон. „Манфред“, Първо действие, Първа сцена. 2001. Превод: Людмил Стоянов и Мария Грубешлиева.]
	— Моля те, майко, спести ми Байрон поне сега. Цялата тази работа си беше абсурдна фантасмагория. Как можах толкова да се отплесна? Трябваше да се усетя. Толкова много усилия положих, за да се получи.
	— Е, какво като има съпруга, това не значи, че не можеш да бъдеш с него — каза майка.
	Само от няколко часа беше във Франция, а моралният й компас вече се беше размагнитил.
	— Сигурно. Но защо трябва винаги да е толкова трудно, майко? Постоянно се появяват спънки.
	Някой позвъни на вратата.
	Протегнах ръка да хвана китката на майка.
	— Не отваряй.
	Въпреки това тя тръгна към вратата и аз вече съжалих, че й предложих да дойде във Франция.
	— Който и да е, няма ме — викнах след нея.
	Майка отвори. Чух някаква жена да се представя като Рина.
	О, господи, Рина! Само не тя.
	Майка се върна в кухнята, а Рина я следваше по петите. Майка отиде в другата стая и ни остави сами. Рина стоеше до вратата в памучната си рокля, която висеше на нея като мокро пране, от бието се виждаха острите ръбове на ключицата й, а под нея — вдлъбнатина колкото паница за супа.
	— Извинявайте, че прекъсвам чая ви, Керълайн — каза като уморена ученичка, на лицето й бяха останали само очи и хлътнали бузи. — Опитах се да се обадя.
	Тя погледна към телефона и слушалката, все още опряна на вилката.
	— А… — казах аз.
	Рина се размърда в обувките си.
	— И Пол съжалява. И той се опита да ви се обади…
	— Заповядайте, седнете — казах аз.
	Рина прокара пръст зад ухото си, като да затъкне кичур коса, явно стар навик, от времето, когато там е имало коса, която да закрепва зад ухото.
	— Няма да ви отнема много време. Исках само да ви кажа колко съжалявам.
	— Съжалявате?!
	Сипах си вода върху муселиновото пакетче. Мирисът на бергамот предизвика у мен болезнен копнеж по онези плодови фунийки на Серж.
	— За това как се обърнаха нещата — каза тя.
	— Няма за какво да се извинявате, Рина.
	— Може би ще поседна. Няма да ви бавя.
	— Разбира се — отвърнах. — Ще пиете ли чай?
	— Не, благодаря. Все още не мога да поемам много. Казах на Пол, че трябва да дойде да ви види. Да обясни…
	Опитах се да отпия от чая си, но не виждах чашата, главата ми пулсираше така, че погледът ми се беше замъглил.
	— Опасявам се, че Пол не се радва да ме види — продължи тя.
	Някъде навън на улицата се чуваха детска глъчка и смях, гласовете им ехтяха сред стените на сградите, докато те се плискаха в дъжда.
	— Сигурно ви се иска да бях умряла все пак — каза Рина. — Повярвайте ми, и аз много пъти съм си го пожелавала. Ако можех, бих пратила някаква вест. Но беше чист късмет, че изобщо оживях.
	— Разбирам.
	— Не, не мисля, че разбирате. Та как бихте могли? Съвсем случайно се отклониха от обичайната процедура. Бяха ни взели обувките, така че ние знаехме.
	— Рина, не е нужно да…
	— Бяха ни качили на влака от „Майданек“ към някакъв помощен лагер, ние така си мислехме. Влакът намали скоростта си някъде из Полша и ни накараха да слезем.
	Рина замълча и се загледа през прозореца.
	— Болна бях. Мисля, че беше тиф. Така че едва се движех, когато ни подкараха през гората. Навсякъде край нас имаше разпилени банкноти. Сигурно хората преди нас са ги хвърляли. Вероятно за да не им ги вземат германците. Някой прошепна, че сигурно отиваме някъде да работим, но аз знаех. Стигнахме до някакъв навес и ни казаха да се съблечем.
	— Моля ви, Рина, не е нужно да ми казвате…
	— Извинявайте. Тежко ли е да слушате всичко това?
	Поклатих глава: „Не“.
	— Стана толкова бързо. Подредиха ни на ръба на огромен трап…
	Рина загуби мисълта си и погледът й се зарея нанякъде. След малко продължи:
	— Момичето до мен, щом видя какво има в трапа, изпищя. Майка й я прегърна и тях двете първи ги разстреляха. От изстрелите те паднаха върху мен и ние трите се плъзнахме в калта по стената на трапа…
	Рина отново замълча, аз почти не мигвах, от страх да не я прекъсна.
	— Лежах неподвижно, докато върху нас падаха още тела. Скоро изстрелите спряха, а аз знаех, че пада нощ, защото светлината, която проникваше през пролуките между труповете върху мен се превърна в сумрак. Изпълзях от ямата, когато стана съвсем тъмно, и затърсих из навеса някакви дрехи. — Рина се загледа в тавана. — Да можехте да видите звездите през онази нощ, разсипани по небето, струпани на огромни купчини. Сякаш наблюдаваха, гледаха всичко това и тъгуваха, че няма как да помогнат. Тръгнах през гората и стигнах до една къща, на някакъв селянин и жена му. Те ме прибраха. Германско семейство. Синът им бил убит на Източния фронт, в битка с руснаците. Отначало жената се страхуваше, че ще й открадна часовника. Хубав часовник беше, подарък от сина й, а и часовниците по това време бяха ценно разменно средство. Но се оказаха много мили хора. Сложиха ме в леглото на сина си и се грижеха за мен, като че бях тяхно дете. Хранеха ме с топъл хляб и сладко от ягоди. Отблагодарих се за гостоприемството им, като ги заразих с болестта си.
	Подадох на Рина салфетка, а тя я допря до едното си око, после до другото.
	— Старецът умря първи. Когато дойдоха руснаците, аз предупредих, че всички сме болни от тиф, но те метнаха някакъв парцал на лицето ми и все пак ме изнасилиха. После изнасилиха и жената на фермера и й взеха часовника. Тя умря по-късно същата нощ. Не помня много от случилото се след това, само откъслечни проблясъци, свестих се едва тук, в болницата. Затова, разбирате, бих дошла и по-рано, но беше…
	— Ужасно съжалявам за това, което ви се е случило, Рина, но защо ми разказвате всички тези неща?
	— Знам какво означава Пол за вас…
	— Нима ви е казал?
	— Още щом се върна от Ню Йорк. Тогава не ме интересуваше много, но сега нещата са различни.
	Разбира се, че нещата бяха различни. И то дотолкова, че никой от нас не можеше да ги върне назад.
	— Много ми се иска да ви зарадвам, Керълайн, но не мога да се откажа от Пол. Някога може би, но не сега.
	Рина се държеше за ъгъла на масата. Трябваше да си почине.
	— Мисля, че е най-добре да се приберете у дома при него, Рина.
	— Да, но трябва да ви кажа нещо.
	Какво, нима имаше _още_?
	— Не мисля, че…
	— Все още не съм казала на Пол.
	Тя се надигна с цялото си тяло, за да си поеме въздух.
	— Рина, наистина няма…
	— Първо отведоха Пол. Аз бях много болна, изобщо нямах апетит. Мислех, че е грип, но после открих… открих, че съм… че очаквам дете.
	Земята спря за миг, увисна във въздуха. Очаква дете ли? Този прекрасен френски израз.
	— Че сте бременна ли?
	Рина улови погледа ми и едва забележимо кимна.
	— То беше ли…? — започнах, преди да успея да се овладея.
	— Негово ли? — Рина дълго гледа ръцете си. — Как да кажа… войната причинява на хората странни неща. В нашия случай тя ни сближи. Детето трябва да е знаело какво предстои. Тя се появи в деня, в който Гестапо дойдоха за мен. Сутринта на Великден.
	Тя ли? Нима Пол имаше дъщеря? Притиснах изстиналите си пръсти към устните си.
	— Бяха ни предупредили, че ще има акция. Баща ми взе детето, каза, че знае някакъв манастир и щял да го занесе там. Отнесе я в кутия за обувки. Толкова беше малка.
	— Къде?
	— Не зная, дойдоха за мен още същата вечер. Баща ми така и не се върна.
	— Ужасно съжалявам за загубата ви, Рина, но аз…
	— Манастирът бил изоставен по време на войната, затова сега пиша писма до сиропиталищата, а Пол ми беше казал…
	— Не съм в позиция да помогна, ако това имате предвид.
	Станах и занесох чашата за чай в мивката.
	— Разбирам нежеланието ви, Керълайн. Ако бях на ваше място, и аз нямаше да искам да се замесвам. Но ако размислите…
	— Скоро заминавам за Ню Йорк — казах.
	Бях се опряла с една ръка на хладната порцеланова мивка.
	Рина се изправи.
	— Разбира се. Благодаря ви за отделеното време, Керълайн.
	Изпратих Рина до вратата, а след това я гледах през прозореца, докато сви по съседната пресечка, заслонила глава с дамската си чанта, за да не я мокри дъждът.
	Мисълта да използвам контактите си в сиропиталищата, за да издиря детето на Пол и Рина, ме върна в леглото. Въпреки че преди говореше друго, явно в живота на Пол в края на краищата имаше място за дете. Защо да си правя труда да търся дъщеря му? През цялото това време Пол всъщност не се съобразяваше особено с моите чувства. Веднъж се бях забъркала в подобно нещо, но си бях научила урока. Имаше достатъчно частни детективи, които си изкарваха хляба с това да издирват изгубените любими хора. Много от тях щяха да се справят по-добре от мен.
	Когато вечерният сумрак се настани и в нашето жилище, вече бях решила: Пол и Рина остават сами в това.


>>	30
>>	Керълайн

	_1945 година_
	На следващата сутрин се събудих гладна, защото коремът ми беше пълен само със съжаление. Шокирана бях от това с каква лекота целият ми живот дерайлира. В главата ми се въртеше френската дума _dépaysement_ — усещането за дезориентация, което човек изпитва, когато му се налага да преживее някаква колосална промяна. Майка беше извършила същинско геройство с почистването на прахта, но изведнъж сякаш жилището беше започнало да изглежда особено занемарено: прозорците плачеха за измиване, а кабелът на телефона беше непоправимо пресукан. Според майка лекът за моето състояние беше да ме тъпче насила с яйца, като че бях гъска, отглеждана за _Foie gras_*. Сигурно бях погълнала поне половината от приготвените ми яйца, когато споделих как стоят нещата при мен.
	[* Типично френско ястие от черен дроб на специално угоявана гъска.]
	— Чу ли какво си гукахме с Рина?
	— Отчасти. Изглежда мило момиче.
	— Сигурно. Но не смята да се отказва от Пол.
	— Е, това си е затруднение.
	— Не точно, та не е ли очевидно? Той още я обича.
	Майка счупи още едно яйце в тенджерата с врящата вода.
	— Че откъде знаеш? Ти дори не вдигаш телефона. Горкият Пол снощи цял час се подпира на звънеца.
	— Пет минути, майко, не преувеличавай.
	— Положението наистина е доста неприятно. При други обстоятелства двете с Рина сигурно щяхте да бъдете добри приятелки.
	— Имам си достатъчно приятелки, майко, благодаря.
	— Е, все пак не можеш просто да обърнеш гръб на всичко това, мила.
	— Никога няма да имам свое дете.
	— Това обаче не означава, че е редно да изоставиш тяхното. Преди да се усетиш, ще се чудиш…
	— Дай кратката версия, майко. Смяташ, че трябва да открия това дете, така ли?
	Тя изсипа още едно яйце в чинията ми.
	— Е, така би направила всяка добра християнка.
	— Боя се, че тази сутрин не съм настроена много християнски.
	— Наплискай си лицето със студена вода, може би ще помогне.
	Защо майка беше толкова убедена, че решението на всеки проблем е да си наплискаш лицето със студена вода? Беше минал само един ден с нея тук, в жилището ни, а на мен ми се струваше цяла вечност. Как ли щях да изкарам седмицата? Скоро и парижките й приятели ще започнат да се отбиват. Нима ще трябва да търпя и техните съчувствени погледи?


	В края на краищата дойдох на себе си и се заех да намеря детето, ако не за друго, то поне за да мога да оставя всичко това зад гърба си. А и трябваше да се измъкна от жилището, защото майка организираше литературно четене в чест на Т. С. Елиът, под надслов „Годините в Париж“ и беше инструктирала гостите да дойдат официално облечени. Без съмнение, сред тях щеше да има и от майкините приятели мъже. За няколкото седмици, откакто бях в Париж, аз не бях успяла да задържа и един ухажор, затова пък майка беше привлякла цяло ято почитатели, повечето от които бяха застаряващи французи с барети и имигранти от Америка. Те седяха в нашата дневна, отпиваха от чая си, следяха представлението, в което майка играеше себе си, щастливи от това, че се въртят в нейната орбита.
	Не е лесно да се намери безименно дете в следвоенна Франция и след не един и два безуспешни опита, вече на ръба на силите си, се озовах в сиропиталището „Сен Филип“ в Мюдон. Това беше едно от сиропиталищата, на които бях пращала помощи от Консулството, а сега беше разпределителен център за прокудените през войната деца, приети от всякакви защитени домове, пансиони и порутени _château_ из цяла Франция, най-вече от южната част. Намираше се на югозапад от Париж във внушителната древна основна сграда на имение със своя собствена църква, построена в романски стил.
	Имотът беше достоен съперник на Олимп: основната сграда беше издигната на върха на висок хълм, а и в този ден островърхите й кули бяха скрити сред облаците.
	Бях си забравила чадъра и затова се затичах под топлия дъжд по покритите с мъх стъпала. Опитвах се да не мисля какво би станало, ако намеря детето. Тогава връзката ни официално щеше да приключи, независимо от всичко онова, което някога имахме с Пол. Явно той все пак беше влюбен в Рина, или поне дотолкова, че да пожелае да бъде баща на детето й.
	Приемната на сиропиталището беше пълна с хора, чиито мисии бяха сходни с моята. Тези, които бяха проявили достатъчно разум да вземат чадъри, ги държаха до себе си, като мокри прилепи, защото на вратата нямаше поставка. Някъде звънеше телефон, на който никой не обръщаше внимание, а по ъглите бяха струпани кашони. Бебешките пелени бяха сгънати и подредени на купчини по бюрото, като огромни сладкиши от хилядолистно тесто, наоколо имаше безброй разпръснати безопасни игли.
	Тълпата се раздели, за да направи път на мъж, който носеше ревящо бебе, увито в чаршафи. Той стигна до бюрото и протегна ръце, като че държеше жива бомба.
	— Някаква бабичка току-що ми връчи това.
	Служителката зад бюрото пое бебето. Беше суха жилава жена, приличаше на ястреб, облечена изцяло в черно, единственото украшение по нея беше възхитителна бяла якичка от фина дантела на дребни цветчета. Тя постави вързопчето на бюрото и започна да разповива пластовете чаршафи. Вдигна поглед, под очите й имаше синкави полумесеци.
	— Та това е момче. Приемаме само момичета.
	Мъжът вече си беше тръгнал.
	— Гийом! — извика жената и пови пак бебето така бързо и чевръсто, че можеше да засрами всеки продавач на сандвичи, а един мъж дотърча, грабна детето и изчезна незнайно къде с него.
	Към бюрото се приближи млада жена.
	— Мадам…
	Мадам вдигна пръст, без изобщо да отделя очи от книжата си, и отвърна:
	— Изчакайте си реда. В момента децата обядват. Никой не може да влиза при тях преди три.
	От протеклия таван падаха тежки капки, тупваха на подложката от попивателна хартия на бюрото, а зеленясалите петна по нея все повече се разрастваха.
	— Извинете ме, мадам — пробвах и аз. — Опитвам се да намеря едно дете.
	Тя прегледа списъка в папката си.
	— Попълнете формуляр.
	— Случаят е по-особен.
	— За днес сте петият по-особен случай.
	— Казвам се Керълайн Феридей. Работех с мадам Бертийон. Изпращах помощи за децата. От френското консулство в Ню Йорк.
	Жената вдигна поглед, наклони глава на една страна и попита:
	— Вие сте изпращали помощите, наистина ли? Децата са възхитени от облеклата. Превъзходна изработка.
	— Всъщност аз изпратих и онези „Овалтин“ — казах и посочих празните кашони в ъгъла.
	— Благодаря ви, _Mademoiselle_, но тях ги продадохме срещу нищожна сума. Съжалявам, но децата се оплакваха, че имали вкус на птиче гнездо. _Пари_ ни трябват, госпожице Феридей, не млечни напитки.
	Взех тенекиената кутия с увехнали лалета от бюрото, изхвърлих лалетата в кофата и наместих кутията на подгизналата подложка на бюрото, та да поеме теча от тавана.
	— Мадам, знам, че сте много заета, но търся едно дете.
	Мадам ме погледна в очите.
	— Вашето дете ли?
	— Не. Родителите му са били депортирани и едва сега си стъпват на краката.
	— Съжалявам, но мога да предам дете само на родителите или на кръвен роднина. Изискваме поне две форми на идентификация.
	— Опитвам се само да открия момиченцето, родителите ще дойдат да го вземат.
	— Елате с мен — каза мадам.
	Тя грабна папката си и цяла планина от вкарани една в друга тенекиени купи, а аз тръгнах след нея по каменните стъпала. Докато се изкачвахме, мадам откриваше нови течове и поставяше металните купи да поемат капките.
	— Дали е възможно да се срещна с мадам Бертийон?
	— Аз съм мадам Бертийон.
	Не може да бъде!
	— Пишехте ми такива чудесни писма.
	— Някои хора се представят по-добре на хартия — каза мадам и уморено сви рамене. Дали изобщо беше мигвала предната нощ? — Как се казва детето?
	— Не съм съвсем сигурна. Всичко е станало твърде бързо. Майката е била депортирана в деня на раждането на бебето.
	— И кой ден е това?
	— Първи април 1941 година. На Великден.
	— Нима нацистите са депортирали навръх Великден? И как така тези добри хора не са били на църква?
	— Бихте ли проверили в документацията?
	— Виждате документацията ми, _Mademoiselle_. — Тя размаха папката си. В нея имаше дебел сноп листове, горе-долу колкото телефонен указател, опърпани, нашарени с кръстчета и олимпийски кръгове с цвят на бургундско. — Ние сме сборен пункт за деца от цяла Европа. Няма да ви е лесно да я издирите.
	Влязохме в зала с висок таван, с наредени в нея легла, на всяко имаше възглавница и одеяло, сгънато в другия край.
	— Как идентифицирате децата?
	— Всяко има номер. Номерът е изписан на бележка, забодена на блузката на детето. Някои от децата пристигнаха с имена. Много обаче са безименни. — Мадам остави купичките на един стол. — По време на войната някои майки са написали имената на децата си на листче и са ги заболи на дрешките им, преди да ги оставят тук, но повечето бележки са изпаднали или дъждът е размазал написаното. Някои са зашили по някоя дрънкулка в дрешките на децата, за да ги идентифицират по-късно, но много от децата си сменят дрешките и имената с други. Все още ни оставят по няколко анонимни на ден.
	— Сигурно има поне няколко деца, които помнят имената си.
	— По-големите може би, но много от тях пристигат тук онемели от ужаса, който са преживели, а едно бебе няма как да помни името си, нали? Затова ние им даваме имена. Кръщаваме ги на месеца, в който са родени, стига да го знаят… пълно е с момичета, които се казват Ме или Жуан*. Други кръщаваме на светеца, покровител на рождения им месец, а понякога и с имената на наши приятели и роднини… Случва се да ги кръстим дори на котките и кучетата си.
	[* От имената на месеците на френски: Mai и Juin.]
	— Добре, бихте ли проверили поне дали е записано дете, което е дошло в този ден?
	— Тази информация не е попълвана редовно. Децата идват от къде ли не: от защитени домове и пансиони, или ги водят фермери, които са ги намерили заспали в копите сено. Някои, които са доведени от единствените родители, които някога са познавали, за пръв път тук откриват, че не са тези, които са си мислели, че са.
	— Сигурно постоянно идват родители, които търсят децата си.
	— Има някои такива, но повечето деца тук никога няма да намерят дом. Родителите им отдавна ги няма. Или не ги искат.
	— Няма как родител да не иска собственото си дете.
	— Наистина ли, _Mademoiselle_? И откога станахте експерт в тази област? Над една четвърт от децата тук са със смесен произход. С баща германец и майка французойка. Швабски копелета им викат. Тези деца никой няма да ги вземе. Някои са от „инкубаторите за бебета“ на Хитлер — домовете за самотни майки, с расово чисто родословие, които анонимно са раждали незаконни деца на есесовци.
	— Но такива домове е имало само в Германия…
	— Нищо подобно, _Mademoiselle_. Тук, във Франция, имаше един с много активна дейност. Чували сме, че има и в Дания, и в Белгия, и в Холандия. Както и няколко в Норвегия. И сега тези деца са нещо като парии. А и кой знае колко от тези сладки руси ангелчета тук са били изтръгнати от ръцете на майките им, за да ги отглеждат като германчета? Само от Полша са били стотици хиляди. За техните родители няма никакви документи.
	— Ако това ще ви спести усилието, мадам, аз сама ще проверя документацията.
	Мадам Бертийон се закова на място и се обърна към мен.
	— Гледай ти! Май не се отказвате, докато не получите каквото искате. — Тя взе купичките и ги пъхна в ръцете ми. Хладната метална кула се опря на гърдите ми. Оказа се толкова висока, че почти се опираше о брадичката ми. — Ако раздадете тези купи… но само по една на дете… те ще се опитат да ви измъкнат две… ако ги раздадете, аз ще прегледам списъците и ще ви повикам, ако открия данни, които съвпадат. И… правя ви тази услуга не защото идвате от Консулството, а защото от пет сутринта съм на крак.
	— Благодаря, мадам. А къде да ги раздам?
	— Там, оттатък, къде другаде? — каза тя и посочи една двойна врата.
	— Какво да правя с тези, които останат? — попитах.
	Бяха страшно много, невъзможно беше да раздам всичките.
	— О, няма да останат — каза тя и заби поглед в списъка си.
	Избутах вратите и се озовах в огромна зала, която някога сигурно се е ползвала за танци и приеми, със стени, облицовани с букова дървесина. Таванът се издигаше сигурно на трийсет метра нагоре, изрисуван като истинско лазурно лятно небе — много сполучлива зрителна измама, а и днес беше особено необходим заместител на истинските небеса.
	Сигурно имаше поне петдесет дълги маси, около които седяха момичетата, разделени на групи по възраст: от едва проходили до девойки. Седяха мирно на пейките, свили ръце в скутовете си, до едно неподвижни и тихи като нарисувани. Зад тях шест жени в бели престилки стояха зад димящи казани със супа, готови да сипват, след като са раздадени купите.
	Като приближих, всички погледи се впериха в мен и купите ми. За момент се заковах на място, зашеметена от вълнението, но се окопитих. Та тези деца умираха от глад!
	Поставих купичка на масата пред първото дете.
	— _Merci, Madamme_ — каза то.
	След това пред второто.
	— _Merci, Madamme._
	Вглеждах се в лицата да открия черти на Пол или Рина, но скоро тази задача ми се стори непосилна. Та кой знае дали едно дете прилича на родителите си? Пък и дали изобщо момиченцето беше живо?
	Скоро започнах по-сръчно да раздавам купичките и се приближих до девойките. В началото на един ред имаше момиче на не повече от тринайсет години с пеленаче в скута. Детето носеше ризка от кадифе в цвят перванш, а седефените копчета не бяха мръднали. Личеше ръката на майка. Тя много ще се зарадва.
	— Добре се грижиш за нея — казах на момичето.
	— Няма нужда от две купички, мадам, храним се от една.
	Пеленачето в скута й ме гледаше как се движа по редицата, удивено като звездоброец, който гледа падаща звезда, а аз продължавах да слагам купичка пред всяко дете на реда.
	Не след дълго _Madamme_ се приближи с бързи крачки към мен по един от редовете.
	— Късмет ви споходи, _Mademoiselle_. — Спря се, за да си поеме дъх, притиснала ръка към дантелената си якичка. — Имаме няколко деца, оставени в този ден и едно на точно тази възраст.
	Последвах мадам до края на реда, а после се мушнахме в съседния и накрая стигнахме до масата с четиригодишни момиченца, които вече ядяха супата си. Чуваше се само стърженето на лъжиците им по дъното на тенекиените купи. Докато вървях след мадам, шумът в помещението се усилваше, а цветовете се изостряха. Дали това щеше да е детето на Пол? Ако го намеря, това за тях би било най-голямото щастие, а за мен — тъкмо обратно.
	— Дете, родено на 1 април 1941 година, би трябвало да седи тук, при четиригодишните — каза мадам, провери табелката на едно момиченце и ми я представи с апломб. — Ето това е Бернадет.
	Бернадет беше дребно детенце, приличаше на русоляво врабче, а кожата му беше почти прозрачна. То вдигна уплашените си очи към мен.
	— Не зная — поколебах се аз. — Трудно е да се каже, но не мисля.
	— Повече, боя се, не мога да направя. Ще следя за тази рождена дата. Накарайте родителите да дойдат, когато състоянието им се подобри.
	Аз останах в просторната зала целия следобед, за да помогна със сервирането на обяда докрай. С мадам сипвахме в купичките на децата гъста дъхава лучена супа с парчета моркови и ряпа и давахме на всяко по едно малко парче хляб. Думите им бяха само _Merci, Madamme_, но те изразяваха неизмерима благодарност. Над нас прелетя самолет и някои от децата се скриха под масите — мислеха, че още са в опасност. Много от тях носеха на краката си дървени блокчета, привързани с въженца. Да не забравя да пратя обувки. И пари.
	Стараех се да се вглеждам в личицето на всяко от децата на тази възраст и търсех познати черти. С мадам тъкмо приключвахме с прибирането на празните купички, които подреждахме по табли, когато една от девойките ми донесе своята. Като видях детето, което беше опряла на хълбока си, замръзнах на място.
	— Мадам, бихте ли дошли? — помолих аз. Оставих таблата на масата. — Бихте ли проверили номера на това дете?
	Мадам погледна номера на детето и отиде да вземе списъка си.
	Не можех да откъсна очи от това дете. Косата му беше тъмна, а очите — с форма на бадеми, като на Пол, а и имаше същите коралови устни. Но всичко друго у момиченцето беше от Рина: медната кожа, извивката на носа, чак и ушите, които се подаваха от косичката.
	— За това дете няма записана дата на оставяне — каза Мадам. — Много съжалявам.
	— Това е детето, мадам, сигурна съм.
	— Името й е Паскалин — каза девойката.
	Мадам Бертийон въздъхна дълбоко и шумно.
	— Какво има? — попитах аз, объркана.
	— Не ми е лесно да го призная, но интуицията ви може би не ви лъже, госпожице Феридей — каза _Madamme_, а на лицето й почти се появи усмивка.
	— Как така? — попитах аз.
	Стаята сякаш се схлупваше над главите ни.
	— Ами името на детето е _Паскалин_ — каза _Madamme_, като че ли в стаята беше влязъл слон, а аз не го виждах.
	— И какво от това, за бога?
	— Всеки добър френски католик знае, че името Паскалин означава „родена на Великден“.


>>	31
>>	Каша

	_1945 година_
	През онова лято, в годината, когато със Зузана се върнахме у дома в Люблин, се опитах да не падам духом, но ми беше много трудно. Щом научих какво се е случило през почти четирите години, докато сме били в „Равенсбрюк“, започнах да се питам защо светът така и не ни се притече на помощ. Първо при нападението на Хитлер през 1939 от запад. След това, същия месец, при нападението на Русия от изток. И въпреки че тези нападения бяха причината Англия и Франция да обявят война на Хитлер, нито един съюзнически войник не беше изпратен да ни помогне да се борим. Първите ни доклади за „Аушвиц“, изпратени в западните страни от Полското съпротивително движение, с което рискувахме много, също останаха без отговор. Светът не обърна внимание дори на докладите ни за хилядите полски офицери, избити при Катин, сред които вероятно беше и бащата на Петрик.
	Затова, когато Япония капитулира, а войната официално свърши и този свят тържествуваше, аз не тържествувах. Войната за нас продължаваше, но с друг диктатор — Сталин. Въпреки че не се виждаше от пръв поглед, Сталин беше сложил ръка върху нас. Много от лидерите на Полската съпротива — немалка част от тях приятели на Петрик — бяха отведени и в крайна сметка убити от Червената армия и НКВД, бруталния изпълнителен орган на Сталин. НКВД бяха онези мили хора, които се грижеха да издирват и прибират „враговете на народа“. Те екзекутираха десетки хиляди политически затворници поляци и изпращаха още хиляди в лагерите на ГУЛАГ. Вместо ново начало, Полша получи нова доза несправедливости.
	В резултат на това се налагаше да внимаваме къде ходим и постоянно да се озъртаме през рамо. Едно от първите неща, които направих, беше да проверя нашето скривалище, в което с Надя си разменяхме книги преди войната. Та това беше просто едно място, където някога две млади момичета си играеха на детективи. Отидох до улицата, където живееше Надя, и каменната стена все още си беше на мястото, поощърбена по краищата, но беше цяла и здрава. Дали книгата, оставена от Надя, все още беше там?
	Измъкнах камъка от мястото му в стената, измъкнах книгата и избърсах прахта от пожълтялата корица. Беше „Сатаната от седми клас“ на Корнел Макушински, любимата ни книга, която си бяхме разменяли толкова пъти. Как е успяла Надя да ми я остави, след като е трябвало да бяга и да се крие? Огледах се внимателно, за да се уверя, че никой не ме следи, и седнах на земята, опрях гръб на стената и стиснах книгата. Миризмата на мухъл, която се носеше от нея, ми навя спомен за онези времена, когато най-сериозните ни грижи бяха лоши оценки на някой изпит или зъбобол.
	Книгата се отвори от само себе си на пета глава, а подаръкът на Надя ме чакаше там. Всичките десет талончета за танци на Петрик. В онзи ден до стената, когато ме връхлетя цялото ни изгубено детство, изпитвах толкова силен гняв, че дори не можех да се разплача. Та ние искахме просто да си приказваме с момчета, да танцуваме, да четем криминални романи. Сега Надя я нямаше и може би никога нямаше да се върне. А от нея ми беше останала само една книга и снимката, заровена в задния ни двор.
	Докато стигнах до къщи, вече беше късен следобед и реших да предложа да изровим снимката на Надя и всички други съкровища, които бяхме скрили там преди началото на войната.
	— Нека да го направим някой друг път — смотолеви Зузана. Изобщо не беше присъщо за сестра ми да стои безпомощна в задния двор и да кърши ръце. — По-добре да мине малко време, да свикнем с обстановката. Това може доста да ни разстрои…
	— Не го вземай толкова присърце — прекъснах я аз. — Защо ценните ни вещи да стоят в земята?
	Ние с татко разсеяхме възраженията й и той отброи стъпките.
	_Десет, единайсет, дванайсет._
	Дали тенекиените кутии бяха запазили непокътнати ценните ни вещи? Татко замръзна на мястото си и не мръдна почти цяла минута, отпуснал ръце, едва придържаше лопатата. Плачеше ли? След малко се оживи, удари с лопатата по твърдата утъпкана земя и започна да копае така, като че животът му зависеше от това, което беше заровено там.
	Скоро лопатата удари на тенекия. Тогава и тримата започнахме да изравяме с ръце пръстта от изкопа и помогнахме на татко да извади тенекиените кутии, които бяхме скрили там преди толкова много време. Няколко безкрайни минути просто седяхме там и се взирахме в тенекиите, Зузана се разплака още щом погледна в изкопа. Дали й липсваше майка? Донякъде се радвах да видя, че плаче, защото тя рядко се издаваше, че тъгува.
	След малко татко взе кутията с капак на панти. Надигна леко капака и кутията изпусна лека въздишка, когато отвътре изскочи глътка въздух. Той веднага хлопна капака, но аз успях да видя стария му сребрист револвер вътре. И какво? Колко пистолета имаше вече?
	След това отворихме просото, което се оказа изненадващо сухо и сигурно още ставаше за ядене. Дойде редът на обикновените тенекиени кутии. Татко ми подаде една от тях, а аз остъргах восъка. Измъкнах шала, той се разгъна и от него ме лъхна мирисът на Петрик: още се усещаше! Отворих и следващата кутия, в която беше нашата снимка с Надя на онази крава. Дори херцерската ми униформа беше в чудесно състояние, а червеният сукман от рипсено кадифе, който майка беше ушила за шестнайсетгодишното ми тяло, беше запазил яркия си цвят. Нахлузих го върху блузата и полата си и въпреки това ми беше широк, защото все още не бях възвърнала много от теглото си. Докато отварях тези кутии, не плаках много, защото всъщност се радвах да си върна всички тези ценни вещи.
	Последната кутия беше от бисквити. Разчупих восъка и вдигнах капака. Извадих самуровите четки на майка, които все още бяха като нови в платнения си калъф, и изведнъж, както си седях на двора, ме заля цял потоп от жестока тъга. Майка я нямаше и нямаше да се върне, за да рисува с четките си. И това беше по моя вина. Заслужавах да умра, загдето погубих майка си. Татко и Зузана дойдоха при мен, приклекнаха до изкопа и ме прегърнаха. В този момент вече всички плачехме.


	През цялото време аз не спирах да се надявам, че Надя и Петрик ще се върнат, и всяка сутрин търсех имената им в списъка на завърналите се депортирани, окачван в Службата за репатриране към Червения кръст в болницата в Люблин. В една особено прекрасна сутрин в края на лятото първата ми работа беше да се отбия там. Служителите бяха любезни, но по погледите им личеше, че вече им е омръзнало да ме гледат как накуцвам към тях всеки ден. Болката в крака забавяше хода ми и им осигуряваше достатъчно време да намерят начин да ме избегнат. Когато ме видеха да влизам, някои от тях ставаха от бюрата си и изчезваха някъде, а други започваха много усърдно да шумолят с книжата пред себе си и ужасно се стараеха да не вдигат поглед към мен. Ако изобщо получавах някакъв отговор, той беше кратък и категоричен.
	— Не. Нито Петрик Бакоски, нито Надя Ватроба — каза момичето иззад едно от бюрата в онази сутрин, още преди да продумам.
	След това отидох в Пощенската служба, за да прегледам списъците, които татко закачваше в хладната чакалня. До края на лятото дебелите снопове с листове на корковото табло се бяха стопили до една жалка страничка. Прокарах пръст по списъка — първо при буква В, а после при буква Б. Бадовски, Багински, Байорек, Бакалар, Бал, Балсер. Приятно ми беше да чета имената на малкото щастливци, които се бяха завърнали, и често стигах чак до края на списъка, преди да проумея, че Петрик Бакоски го нямаше там.
	Татко излезе от кабинета си, видя, че съм до списъка, и ми махна да отида при него.
	— Каша, мила моя, би ли дошла в кабинета ми да поговорим за малко, ако обичаш?
	Защо ли бе станал изведнъж толкова вежлив?
	Отидох в кабинета му — същия, в който работеше, откакто се помня — с високия таван и огромното буково бюро, затрупано с колети с всякакви форми и размери, които скоро той или някой от подчинените му чевръсто щеше да отнесе до получателите. Нещо обаче липсваше и едва след малко разбрах какво.
	— Къде е знамето, татко?
	Полският флаг беше едно от първите неща, които татко върна в кабинета си веднага щом нацистите се изтеглиха от Люблин, и зарадва много от редовните клиенти на Пощенската служба. Дали новите власти са го принудили да махне знамето? Видно беше, че им сътрудничи.
	Татко пристъпи към прозореца и спусна щорите.
	— Нямаме много време, но трябва да ти кажа, че чух нещо. Не се тревожи. Това е проблем, който можем да решим.
	Не знам за вас, но на мен като ми кажат: „Не се тревожи, но…“, ми е много трудно да чуя останалото, защото страхът започва да бушува из цялото ми тяло.
	— За какво говориш, татко? — попитах.
	Не бях го виждала толкова уплашен от нощта, когато заедно с майка заровихме ценните си вещи в двора.
	Майка. Всеки път когато помислех за нея, като че ме пробождаше острие и отваряше нова рана.
	— Чувам, че се разнасят слухове за вас, за момичетата, които сте се върнали от „Равенсбрюк“.
	— Кой ги разнася?
	— Това е сериозно, Каша. Говори се, че не може да ви се вярва.
	— Татко, не вярвай на всички…
	— И за Зузана…
	Страхът, който предизвикаха тези думи, здравата ме разтърси.
	— Кой казва това?
	— Властите…
	— Кой? НКВД ли? Нека си поговоря с тях.
	— Това не е детска игра, Каша.
	— „Не може да ни се вярва“, така ли? Че какво изобщо значи това?
	— Те мислят, че понеже сте били в германски лагер, понеже сте работили за германците, сте заразени с фашизъм.
	— Та това е пълен абсурд.
	— И че са те видели да участваш в подозрителни дейности. Да не би да имаш тайно скривалище?
	— Стената до къщата на Надя ли? Татко, там играехме като деца…
	— Добре, каквото и да е, прекрати го. Наблюдават те.
	— Че кой може да живее в такъв…
	— Пак ли искаш да те отведат? Този път завинаги? Намери Зузана и унищожете всякакви доказателства, че сте били там…
	— Ти май говориш сериозно.
	— Както и униформата ти от херцерския отряд. И писмата ти, запазил съм ги.
	— Но ако прочетат писмата, ще видят, че…
	— Тях не можеш лесно да ги убедиш, Каша. Тръгвай. Веднага.
	Същия следобед със Зузана запалихме огън, както прави човек, когато иска да се отърве от боклуците из къщата, и изгорихме малкото неща, които бяхме запазили от лагера. Хвърлихме в кладата всичко: и чантичките, които си бяхме ушили от старите униформи, и разговорника на Регина, и моята херцерска униформа.
	Като дойде ред на писмата с урина, се поколебах. Татко ги беше прибрал в едно чекмедже в кухнята — дебело снопче, което разкриваше пред света ужасите, които бяхме преживели.
	— Не мога да ги изгоря — казах и стиснах снопчето още по-силно.
	— В тях си изредила имената на всички момичета, Каша — убеждаваше ме Зузана. — Длъжна си да ги предпазиш. Пък и на кого са му нужни куп стари писма?
	Все още се колебаех.
	Зузана измъкна най-горното писмо и ми го даде, а другите хвърли в огъня. Е, поне едно щях да запазя.
	Огънят гореше, а из въздуха се носеше черна пепел, почти като от комините в „Равенсбрюк“. Когато приключихме, не бяха останали почти никакви доказателства за живота ни в лагера.
	„Пък и кому са нужни такива неща? — убеждавахме се ние. — Това са просто сувенири от мъчителни времена.“ Но въпреки това чернилката в гърдите ми се разрасна. Та аз бях истински _патриот_. Бях положила клетва да служа на родината си. Бях дала младостта си, майка си, първата си любов и най-добрата си приятелка за Полша. И в замяна ме обвиняват, че съм шпионин на врага!


	Опитвах се да съсредоточавам вниманието си върху хубавите неща. Независимо от недостига на храна и бъркотията около завръщащите се, някои фабрики възстановяваха работата си и това беше повод за оптимизъм. Университетите все още не бяха отворили врати, но Червеният кръст организираше курсове за начинаещи медицински сестри в болницата.
	Една от онези сутрини в края на лятото тръгнах натам с надеждата да мога да се включа в практическите занятия. Влязох откъм задното крило на болницата и много се зарадвах, че е почти невредимо след бомбардировките. Огромното отделение на втория етаж беше претъпкано с дълги редове от сгъваеми брезентови легла, от единия до другия край, разделени почти поравно — на половината от тях лежаха руски войници, другата половина бяха заети от цивилни полски граждани, от лагерите и от къде ли не. Руски сестри и лекари вкарваха брезентови носилки с ранени, които сякаш бяха жив каталог на всички възможни наранявания.
	— Скоро заминаваме за Варшава — каза Каролина Узнецка, една от любимите ми сестри, и разгъна още едно легло. После, докато пълнеше легенче с вода, обясни: — Армията ще поеме контрола над болницата.
	— Ще ми липсвате — казах аз, но едва се сдържах да не кажа това, което наистина ми се искаше: „Останете, моля ви! Ако вие заминете, кой ще се погрижи за Петрик, когато се върне? Ако заминете, предавате оцелелите“.
	— Какво ще кажеш за един безплатен урок как се мие пациент на легло? — попита Каролина.
	— Чудесно, много бих искала — отвърнах аз.
	Каква страхотна възможност! За тоалирането на място се говореше, че било много по-сложно, отколкото изглежда.
	— Да започнем оттук — каза Каролина и понесе легенчето с вода и кърпите право към реда с най-тежко пострадалите войници.
	Най-трудно ми беше да се занимавам с раните по лицата. Неслучайно са махнали огледалата в тоалетните. Събрах цялата си воля, за да мога да погледна. Как ще ставам сестра, ако не мога да понасям такива гледки? Изведнъж се оказа, че не помня нищо, дори и най-елементарните инструкции от лекциите на Червения кръст. Каролина стоеше до леглото на един от най-тежко ранените: чернокос мъж, заспал, свит на една страна. Кръвта, която се беше просмукала през бинтовете, увити около главата му, беше засъхнала и почерняла.
	— Първо трябва да се представиш на пациента — каза Каролина и посочи мъжа на леглото. — Но в случая можем да пропуснем тази част, защото пациентът не е контактен.
	Няма да преувелича, ако кажа, че Каролина беше идол за мен. Тя притежаваше всички качества, необходими на добрата сестра: беше умна, уравновесена — дори когато се сблъсква с особено тежки наранявания — и мила. А аз трябваше доста да се потрудя, за да развия тези достойнства.
	— Обикновено пускаме завеси, за да осигурим на пациента уединение — продължи Каролина. — Но този път минаваме направо на кърпата и гумените ръкавици.
	Сложих си чифт ръкавици. Отвътре бяха много гладки, а талкът галеше кожата ми и тази миризма на гума ми се струваше някак обнадеждаваща. Каролина уви една кърпа около ръката ми и я затъкна така, че стана като ръкавица без пръсти.
	— Започваш тоалета от лицето. Тук не ползваме сапун. Първо очите.
	Седнах на стола до пациента и започнах да почиствам очите му, потупвах с кърпата в дълбоките очни ями и избърсвах навън. Дали изобщо усещаше нещо?
	Войникът до него лежеше по гръб, разперил ръце, и хъркаше толкова силно, колкото не бях чувала никой да хърка, а в „Равенсбрюк“ имаше доста сериозни претенденти.
	— Старай се всеки допир да е с различна част от кърпата — каза Каролина. — Идва ти отръки, Каша.
	Думите й ме накараха да се надуя от гордост. Майка ми все пак е била сестра. Дали се предава по наследство?
	Това почистване на телата на оцелелите ми носеше някакво удовлетворение. Хубаво ми беше да разкривам чиста розова кожа изпод тази чернилка, а мръсотията да се разтапя и да се утаява на дъното на легенчето. Когато приключих, водата беше станала тъмнокафява, затова отидох до чешмата и налях чиста вода.
	Когато се върнах, лекарите бяха внесли още двама руски войници и ги положиха близо до нас: единият беше с фрактура на черепа, другият — неконтактен. Започнах да правя тоалет на единия. Тези мъже не се бяха мили от месеци. А аз много добре знаех какво е усещането.
	— Много те бива, Каша — каза Каролина. — Помисли наистина дали да не дойдеш с нас във Варшава. Твоята помощ никак няма да ни е излишна.
	Потърках челото на войника с кърпата, а после и бузата.
	_Защо пък да не отида във Варшава?_ На татко може и да му липсвам, но на любимата му Марта няма да й пука.
	— Обучението ще е на много високо ниво — продължи Каролина.
	— Може — отвърнах.
	Вече бях готова за ново приключение. Варшава можеше да бъде за мен ново начало. А и в работата ме биваше.
	Минах на следващия пациент и започнах с лицето. Работех бързо. Скоро щях да приключа с целия ред.
	Прокарах кърпата по носа, показа се чиста кожа и…
	Застинах на място, а дори не бях забърсала докрай.
	— Какво има, Каша? — попита Каролина.
	Мозъкът ми регистрираше всичко, но тялото ми беше вцепенено. Вдишах дълбоко през носа и се хванах здраво за дръжката на носилката, за да не падна. Не би направило добро впечатление, ако стажуващата сестра припадне насред отделението.


>>	32
>>	Каша

	_1945 година_
	Невъзможно беше да е той. Петрик. Колко ли пъти мозъкът ми ми е играл такива номера? _Зъбът._ Надигнах с палец горната му устна.
	— Какви ги вършиш, Каша?
	Каролина остави своето легенче на пода и дойде при мен. Господи, да. Отчупеният зъб. Съвсем малко от едната страна. Същият прекрасен зъб. Поседнах за известно време, за да може тялото ми да настигне мозъка. Да, той беше. Започнах да го целувам по лицето, навсякъде, колкото и да беше мръсно. Но през цялото време той остана в безсъзнание.
	— Каша! — възкликна Каролина, очите й за малко да изхвръкнат от орбитите.
	Помахах на другите сестри да дойдат — сигурно съм изглеждала като отшелник от самотен остров, изгубил дар слово. Сестрите дотичаха при мен, а Каролина им каза, че преживявам някакъв нервен срив, че целувам руски войник и плача.
	— Той е, той е — само това успях да кажа.
	— _Кой_, Каша? — попита Каролина. — Хайде, успокой се най-сетне.
	— Петрик — казах аз.
	— Твоят Петрик ли? Сигурна ли си?
	Успях само да кимна утвърдително, а другите момичета започнаха да ме прегръщат и целуват.
	Помогнаха ми да сменя мръсната му униформа и да довърша тоалета му. Той все още не беше дошъл в съзнание, а аз седях до него, държах ръката му и не можех да се нарадвам на късмета си. Помолих сестрите да отидат да доведат Зузана, а аз останах при него, страхувах се да не изчезне.
	С помощта на преводач разбрахме от руснака, който лежеше до него, че се е бил рамо до рамо с Петрик. Когато руснаците освободили концентрационния лагер „Майданек“, от Червената армия принудили Петрик да се бие за тях. Войникът каза, че Петрик е бил в „Майданек“ още откакто го арестували и работил заедно с другите затворници, за да достроят лагера.
	Зузана и татко ми помогнаха още същата вечер да преместя Петрик у дома в моята стая. Беше изгубил много от телесното си тегло, но Зузана го прегледа и каза, че е възможно да се възстанови напълно. Беше виждала много травми на главата. В повечето случаи, когато отокът спадал, пациентът възвръщал нормалните си мозъчни функции.


	Минаха седмици, докато Петрик отвори очи, а после и още време, докато проговори, но аз бях благодарна за всяка малка стъпка. Носех винаги в себе си малка кутийка и винаги когато имах възможност, прибирах за него късчета салам или шунка. С течение на времето той заякна. Със Зузана отпразнувахме първите му думи: „Моля те, усили радиото!“. Подскачахме от радост и се смеехме, а Петрик гледаше от леглото и по устните му сякаш имаше сянка от усмивка. Беше като онази птичка, която бях видяла веднъж, безжизнена, след като се беше блъснала в прозореца на кухнята ни. Започна постепенно да идва на себе си. И най-неочаквано един ден той се изправи и проходи.
	Не настоявахме да ни разказва с подробности за годините в „Майданек“, а и той не изгаряше от желание. Всички носехме тежък товар от миналото.
	Когато се възстанови достатъчно, за да може да ходи, Петрик побърза да се хване на работа като пазач в стъкларската фабрика, която собственикът отново отвори. А когато тялото му започна малко по малко да възвръща теглото си, започна още една работа: като шофьор на линейка към болницата в Люблин. Петрик се възстановяваше физически, но сякаш някаква част от него я нямаше. Тази част, която преди би го подтикнала да ме целуне. Всичките си усилия влагаше в работата и избягваше всяка възможност между нас да има каквато и да е близост. Постоянно му измислях оправдания: ту че е много уморен, ту че е много тъжен, ту че е твърде щастлив.


	Една сутрин ме събуди трясък на гръмотевици и отначало помислих, че отново съм в „Равенсбрюк“ и че в далечината отекват бомби. Добре ми подейства да видя капките по прозореца на стаята си, но се успокоих едва щом се сетих, че днес бях на смяна в линейката с Петрик. Като сестра на стаж, трябваше да седя отпред при шофьора. И тъй като той гледаше да не остава насаме с мен и ужасно се стараеше да не ме докосва, щеше да е толкова хубаво да съм цяла сутрин с него и между нас да няма нищо освен скоростния лост. А и заради дъжда щеше да му се наложи да седи вътре с мен през цялото време, при това на затворени прозорци: щеше да е само мой.
	Наместих се там, на предната седалка на линейката, и се чувствах толкова хубава с бялата си сестринска униформа и касинката. Може би щеше да ме целуне. Дали да не го целуна аз? Това, разбира се, беше прекалено невъздържано, но какво ли знаех аз за тези неща? Та аз бях в затвор точно когато младостта ми трябваше да разцъфне, когато трябваше да науча ритуалите на любовта.
	Дали Петрик изобщо все още ме харесваше? Белите чорапи, които всички носехме, не прикриваха много добре оперирания ми крак. От време на време хората се спираха, взираха се и зиналите им уста нямо питаха: „Какво, за бога, се е случило с _теб_?“. Дали смяташе, че изглеждам ужасяващо? А ако му кажа онова, което ми беше казала Луиза? Че ме обича. Но не бих го направила, такова беше предсмъртното й желание.
	— Ама че движение! — каза възмутено Петрик и превключи на по-ниска предавка. — Тия хора откъде намират гориво? Ще трябва да минем по дългия път към болницата.
	Откакто се бе върнал, Петрик бе станал нетърпелив и се ядосваше за най-малките неща: натовареното движение, неправилно произнесена дума, лек дъждец, всичко.
	— Не бързаме за никъде — казах аз. — Просто трябва да занесем носилките.
	Дъждът се беше усилил и чистачките едва смогваха. „Колкото да промие канавките“, би казала майка. Майка.
	Завихме по Надината улица.
	— Ще минем покрай нейната къща — казах.
	— Зная, Каша, виждам.
	— Така и не ми каза какво означава „Жегота“. Надписът на онзи плик, който трябваше да взема.
	— Комитетът, „Конрад Жегота“, в помощ на евреите. Майката на Надя познаваше един от основателите.
	— Къде ги скрихте?
	— Предпочитам да не…
	— Не можеш вечно да избягваш този разговор.
	Той намали и се направи, че е много зает с шофирането, дори заби поглед през предното стъкло, за да следи пътя.
	— В различни безопасни квартири — каза най-сетне. — Докато не стана опасно навсякъде. За известно време бяха и в мазето на пан Зет. Веднъж ни арестуваха…
	Приближихме към къщата на Надя и движението замря, а оранжевата врата сякаш светеше в дъжда.
	Аз я видях първа. Черна купчинка мокра козина до прага.
	— Спри Петрик, това е Фелка.
	— Пак ли? — тросна се Петрик.
	Дръпна ръчната спирачка, пусна сигналната лампа на покрива на линейката и изскочи навън в дъжда. Аз също се опитах да се измъкна възможно по-бързо по това високо стъпало. И ето я Фелка, сгушена на изтривалката, прогизнала от дъжда и гледаше някак гузно.
	Новите обитатели в жилището на Надя бяха семейство Риска — много мил учител и съпругата му — избягали от бомбардировките във Варшава. Госпожа Риска беше братовчедка на госпожа Бакоска и затова се бяха преместили в Люблин, примамени от предложението на новото правителство за безплатни жилища. Правителството се беше принудило да предлага такова настаняване, защото имаше много хора, които нямаха вяра на новия режим и се притесняваха, че Полша няма да е чак толкова свободна и независима, колкото твърдеше Сталин. Но въпреки всичко, мнозина предпочитаха да останат в Лондон или в други градове в чужбина и изчакваха да видят как ще се развият нещата.
	Семейство Риска не се сърдеха, че Фелка се появява на прага им така често, и ни се обаждаха, когато я видеха там. Татко пробва какво ли не, за да я задържи у дома: заключваше я в къщата, връзваше я, но тя винаги намираше начин да се измъкне. Всички знаехме кого чака.
	Докато се опитвахме да примамим Фелка да дойде с нас на сухо, зад линейката започна да се образува опашка от коли.
	— Ела, моето момиче — каза Петрик с най-сладкия глас на света, но Фелка не помръдваше. — Ти вдигни предните крака, аз ще поема задницата.
	Понесохме Фелка към улицата. Шофьорите зад линейката видяха, че сме спрели заради куче, а не за да окажем помощ на човек в нужда, и надуха клаксоните.
	Успяхме да я вкараме в кабината на линейката и я поставихме между нас, а аз я увих в хавлиена кърпа. Щом Петрик потегли и започнахме да се отдалечаваме от къщата, Фелка потръпна и изтръска козината си така, че на всички посоки се разхвърчаха пръски, чак лицата ни намокри. Избърсах едно мокро петно от пазвата на бялата си униформа. Е, дотук с надеждата, че ще ме целуне.
	— Надя може би все още е някъде там… — започнах аз.
	— Подсуши я между ушите, много обича.
	Потърках главата и посивялата муцуна на Фелка със сухата кърпа.
	— Освободените от лагерите все още се завръщат.
	— Не е „освободена“, Каша. Кажи истината. Тя беше убита от нацистите и няма да се върне. Както и останалите.
	— За майка ти поне има заупокойна служба утре.
	— Не е само за нея, Каша. За двеста души е и ще е същински цирк. Моля те, не отивай.
	— Татко казва, че ще присъстват и агенти на НКВД.
	— И какво ще ми направят? Ще ме убият ли? Ако е бързо, нямам нищо против.
	— Издирват членовете на АК. Всички с по-висок ранг в Съпротивата…
	— Аз се бих за Червената армия, Каша…
	— Защото са те принудили…
	— Е, това поне засега ми осигурява защита.
	— Татко казва…
	— Стига с това „татко казва“, Каша! Вече не можеш да мислиш сама, така ли?
	Потърках коремчето на Фелка с кърпата, а тя се обърна по гръб и вирна крака.
	— Може би не трябваше да разнасям пратките ти — казах аз.
	— Ти какво, да не мислиш, че това не ме измъчва всеки ден? Не само сестра ми, която едва беше свалила шините от зъбите си, а и майка ти, която също ми беше скъпа… и двете са мъртви, Каша. Да не говорим на _теб_ какво ти причиниха? А аз какво? Жив и здрав. Що за мъж съм? Понякога си мисля, че ако не беше част от живота ми — обърна се и ме погледна право в очите, — нямаше да искам да съм тук.
	Заоглеждах лицето му. Наистина ли това каза? Той отново заби поглед в пътя, но аз го бях чула. _Ако ти не беше част от живота ми…_
	Посегнах да хвана свободната му ръка, отпусната на седалката.
	— Не говори така, Петрик. Това е смъртен грях, а и…
	Той дръпна ръката си.
	— Няма значение — прекъсна ме той, хвана отново кормилото с две ръце и продължи да шофира, залутан в мислите си. — Забрави, че го казах.
	Приятно беше да видя пак частица от предишния Петрик. Но точно както слънцето в облачен ден, тя изчезна тъй бързо, както и се беше появила.


	Не се съобразих с молбата на Петрик да не ходя на заупокойната служба в Замъка на Люблин. Устройваха я в памет на загиналите тук — затворниците, осъдени на принудителен труд, които нацистите бяха убили, преди да се изтеглят, а сред тях беше и майката на Петрик. Обичах госпожа Бакоска и имах нужда да споделя скръбта си с останалите. Целият град щеше да се събере там. А освен това познавах много от семействата, в които имаше майка, сестра или съпруг, загинали в този ден. Всеки познаваше някой, станал жертва на това масово убийство.
	На другия ден отидох първо в параклиса на замъка — любимото място на майка навремето — и коленичих високо над тълпите, които се събираха долу. Параклисът беше станал едно от местата, където напоследък се усамотявах. Там се молех, говорех си с майка и се топлех. Повечето от красивите византийски фрески все още бяха покрити, но виждах части от тях по високите тавани и между готическите арки. Помолих се, както обикновено, за любимите си хора — татко, Зузана и Петрик — както и за душите на загиналите и изгубените — Надя, майка.
	От прозореца на параклиса огледах хората, които непрестанно прииждаха и се пръсваха по тревистия склон под голямата стена на замъка. Имаше хора, дошли от цяла Полша, за да отдадат почит. Църковният хор пееше, а опечалените, млади и стари, събрани на групички, се промъкваха към предната част, там, където всички искаха да бъдат, откъдето службата се виждаше най-добре. Имаше всякакви хора: свещеници в черни мантии, ято монахини доминиканки с белите им колосани забрадки — бяха като огромни бели лебеди, семейства от цял Люблин, татко и Марта сигурно също бяха някъде там. Зузана щеше да слуша през отворените прозорци на болницата.
	Слязох бавно по витите стълби на параклиса, защото болният ми крак и хлъзгавите каменни стъпала бяха опасна комбинация, и се озовах в каменния вътрешен двор, където навремето ни бяха събрали, за да ни закарат в „Равенсбрюк“. Наистина ли само преди пет години бях тук с майка, Луиза и Зузана?
	Тръгнах надолу по тревистия склон, като се промушвах между хората. Въпреки че есента беше топла, точно този ден беше доста студен. Събралите се държаха в ръце букети, повечето от диви божури, алени макове и други полски цветя. Моят букет беше от есенни маргаритки, които намерих цъфнали в един празен двор. Бях увила стъблата в една мокра кърпа и студената вода жилеше кожата ми дори и през ръкавицата.
	Опитах се да стопля с дъха си свободната си ръка, докато оглеждах лицата на хората и търсех Петрик. Какво ли не бих дала за две ръкавици! Със Зузана си бяхме разделили един чифт, който една умираща жена в болницата й беше подарила. Аз носех дясната ръкавица, а Зузана — лявата.
	Трудно беше да си представи човек как над триста души са погребани там, в основата на хълма, под сенките на крепостта. Членовете на семействата стояха в подножието на стръмния парк на замъка, където хората от града набързо бяха струпали в този масов гроб убитите. Някой беше побил огромен кръст на най-високата точка на хълма, а под него стояха шестима свещеници.
	Свещениците благословиха гробището и аз отново тръгнах сред тълпата да търся Петрик. Дали щеше да се ядоса, че съм дошла? Дали да не се откажа от него въобще? Та колко още мога да понеса да ме отблъсква?
	Приближих се до няколко монахини, които се бяха отделили в единия край, стиснали свещи и молитвени картички, а някои носеха венци, нанизани на ръцете им. Точно зад тях зърнах Петрик. Стоеше сам, изпънат, с ръце дълбоко в джобовете на униформената рубашка от стъкларската фабрика, не откъсваше поглед от службата. Беше застанал точно до голямата купчина цветя, която опечалените бяха струпали — набъбващата розово-жълто-бяла могила. Запристъпвах надолу по хълма към него, а болката ме пробождаше на всяка крачка.
	Шмугнах се сред монахините и за малко забавих крачка, за да се сгрея от топлината на телата им, докосвах леко черните одежди, дългите броеници, вързани на кръста. Излязох от другата страна и тръгнах към Петрик. И да ме беше видял, не го показа по никакъв начин. Като се приближих още малко, видях червените кръгове около очите му. Когато стигнах почти до него, спрях и застанах там. Свих на юмрук голата си ръка и духнах в нея, за да я стопля.
	Петрик се обърна, погледна ме, миглите му бяха прогизнали от сълзите. Пристъпих към могилата от цветя и оставих своето букетче маргаритки на върха й, после се обърнах и застанах пак до него.
	Дали да остана? Бях оставила цветята си, бях свършила това, за което дойдох, показах почитта си. Та нали той ме беше помолил все пак да не идвам.
	Тъй като Петрик не даде никакъв сигнал да разбера дали ме иска там, или не, аз се обърнах и понечих да си тръгна. И тъкмо тогава усетих дланта му на ръката си. Гледах как пръстите му бавно се плъзгат към китката ми и не можех да повярвам. Той ме придърпа, за да застана до него.
	„Горда“ е доста изтъркано клише, но точно така се почувствах тогава, докато слушах как хорът отправя химните си към небето. Толкова много се гордеех, че Петрик иска да споделя всичко това с него — и доброто, и лошото.
	Той хвана замръзналата ми ръка, обви я с топлите си пръсти, поднесе я към устните си, целуна я и я пъхна в джоба си, в затопления вълнен плат.


>>	33
>>	Каша

	_1946 година_
	Полковете прииждаха от всички посоки. Не е имало такова организирано нашествие от Хитлеровия „Блицкриг“ насам. Пристигаха в рокли на цветя и скромни обувки, помъкнали тенджери, тави и чинии, някои все още димящи, току-що измъкнати от фурните. „Генерал“ Марта командваше офанзивата и накрая се натрупаха толкова пирози, борш и ловджийска яхния, че да се изхранят гостите на шест сватби.
	Мислите, че Пощенската станция не е подходящо място за сватба ли? Е, може и така да е, но на нас ни свърши много добра работа. Имаше голяма, просторна зала с висок таван, а и там с един куршум можеш да убиеш два тлъсти заека: да си вземеш пощата и да потанцуваш с булката. Не че булката можеше много да танцува, но гостите въпреки това забождаха банкноти по роклята ми. Носех бледорозова рокля. Не я бях избрала аз — Марта ме изненада с това творение на собствената й шевна машина. Исках да е бяла, но не можех да откажа този подарък, защото се опитвах да се държа вежливо заради татко. Но така или иначе, аз исках просто всичко това да приключи, за да мога да остана насаме с Петрик.
	Онази сутрин беше много трудна по две причини. Едната беше, че семейство Риска ни се обадиха, за да ни кажат, че Фелка е умряла предния ден. Намерили я за последен път на изтривалката пред прага им. Погребахме Фелка в задния ни двор. Зузана и татко дойдоха и гледаха как Петрик забива лопатата в пръстта, а аз увих Фелка в одеялото на Надя, в което я бях донесла у дома преди толкова много години. Всички плакахме, когато се сбогувахме с нашето старо момиче, но татко плака най-много от всички ни.
	Не можех да спра да мисля колко вярна приятелка на Надя беше Фелка, как — за разлика от мен — я беше чакала до самия си край, а аз… аз продължих живота си, уреждах сватбата си почти без да се замислям, че Надя няма да присъства. Ама и аз съм една приятелка!
	Другата причина сватбеният ни ден да е особено труден, беше благословията от майката на булката. Тя беше толкова важна за полските сватби, че когато майката е починала, всички сватбари отиват до гробищата, при гроба на майката, преди да влязат в църквата. Ние, разбира се, не можехме да идем при езерото до „Равенсбрюк“, където най-вероятно беше попаднал прахът на майка. Марта беше приготвила дълга благословия, но аз предпочетох Зузана да ме благослови и от това лицето на Марта пламна. Макар вече да се бях примирила, че трябва да се спогаждам с Марта, понякога това никак не беше лесно. Зузана за мен беше на първо място и това щеше винаги да е така.
	Църковната служба беше кратка. Свободни избори все още не бяха проведени и сталинистите не бяха официално на власт, но независимо от това московската Полска работническа партия вече беше укрепила позициите си. А те не гледаха с добро око на нищо, което отклонява работниците от дълга към колективните нужди на народа, в това число и църковните сватби. Считаха ги за излишна суета и затова повечето хора се притесняваха някой да не ги види на такава сватба. И заради тези притеснения само три от моите приятелки медицински сестри посмяха да дойдат на службата, въпреки че това можеше да им струва работата. Няколкото останали приятели на Петрик от Съпротивителното движение все още се укриваха в гората. Всички ние много внимавахме, защото арестуваха дори и ако просто сложиш цветя на гроба на бивш член на АК.
	Но на сватбата в Пощенската станция никой не се притесняваше да празнува, защото там се чувстваха в безопасност. Веднага щом пристигнах, гостите ме наобиколиха и започнаха да забождат банкноти по роклята ми — любимият ми обичай. А откъде Марта и приятелките й бяха взели такива вкусни неща — филета, колбаси, салати?
	Имаше дори сенкач* и „Ангелски крила“! Храната сигурно беше взета от _na lewo_. Черния пазар.
	[* Традиционен сладкиш в Полша, Литва и Германия, който се пече на прът и прилича на отсечен дънер, затова се нарича още „Дървесен сладкиш“.]
	— Ела, време е за _oczepini_ — каза Марта.
	_Oczepini_ беше ритуалът, при който се сваля воалът на булката и се заменя с шапка с цветя, за да се покаже, че вече официално е омъжена. Първо момите наобикалят булката и свалят воала й, а после омъжените й закрепват шапката.
	Марта плесна с ръце над главата си и девойките се събраха около мен.
	— Зузана, махни воала.
	— Тя знае какво да прави, Марта — сопнах се аз.
	Оркестърът свиреше, а младите момичета танцуваха в кръг около мен, хванати за ръце, докато сестра ми издърпваше фибите, които крепяха воала на майката на Петрик. Оперираният ми крак вече се обаждаше, защото твърде дълго бях стояла права, но как да ида да седна при бабите на сгъваемите столчета край стената? Та аз от дете мечтаех за този момент.
	Зузана ми подаде воала и отиде при момичетата в кръга. Аз закрих очите си с една ръка, а с другата метнах воала, но бях изчислила много точно как да го хвърля, че да падне точно в ръцете на Зузана. С Божията воля, тя да е следващата!
	— А сега жените, хайде, съберете се! — подкани гостите Марта.
	Тя държеше в ръце бялата шапка. Но къде беше Петрик? Изпускаше най-хубавото.
	— Кой ще ми сложи шапката? — попитах аз.
	— Аз — отвърна Марта.
	— Но, Марта, това трябва да го направи омъжена жена.
	Жените ме наобиколиха и се хванаха за ръце. Марта пристъпи към мен.
	— Каша, това е просто един стар народен обичай.
	Жените започнаха да танцуват около мен и Марта. От миризмата на борш и виолетки ми прилоша. Пресегнах се към кръга, хванах нечия ръка и я дръпнах, оказа се жената на кожаря.
	— Госпожа Вижнецка ще ми сложи шапката.
	Марта улови ръката ми.
	— Каша, моля те, позволи ми аз да я сложа.
	За един кратък миг погледнах кафявите й очи, премрежени от сълзи, и това ми беше достатъчно. В края на краищата тя винаги се е държала добре с мен. Тя изхранваше и Петрик, и мен, и Зузана, докато оздравеем. Позволих на Марта да ми сложи шапката и лицето й разцъфна в усмивка. Никога не сте виждали толкова щастлив човек.
	Разкъсах кръга и излязох, а банкнотите по роклята ми шумоляха при всяка стъпка. Къде ли беше Петрик? През целия ден той беше страшно тих. Обиколих навсякъде да го търся, но се наложи да спра пак, за да може един от татковите приятели да закачи още една банкнота на роклята ми.
	Намерих Петрик в кабинета на татко, седеше сам, на кожения стол зад голямото бюро, отпуснал ръце в скута си. Всички лампи бяха угасени и светлината от уличната лампа падаше точно върху стъклото на една от снимките на бюрото на татко. Беше любимата му, нищо че аз бях примигнала и очите ми бяха почти затворени на нея. Онази, на която той ни беше прегърнал двете със Зузана, а майка снимаше.
	— Хайде, ела при гостите. — Махнах просото от косата на Петрик, останало там, откакто на излизане от църквата сватбарите ни поръсиха. Просото беше същото, което татко беше заровил в двора преди толкова много години. Опасно беше да привличаме вниманието на минувачите към церемонията, но аз се радвах, че още имаше хора, които не можеха да се разделят с тази традиция. Коленичих до Петрик. — И хапка не си сложил в уста. Ловджийската яхния почти свърши, а и току-що донесоха още от твоето любимо филе. Освен това скоро ще затанцуват _kujawiak_*.
	[* Един от традиционните полски народни танци. Произлиза от Централна Полша, град Куяви.]
	— След малко, Каша.
	Петрик не беше от най-приказливите, но чак толкова потиснат не го бях виждала.
	— Всички питат къде е младоженецът.
	Той седеше все така притихнал, скрил лицето си в сенките; доста време мина, преди да продума:
	— Какъв страхливец съм аз, Каша. Предишните ми съратници от нелегалната организация се укриват в гората, ядат трева, а аз тук пирувам.
	Музиката в съседната зала закънтя, та чак прозорците затрептяха.
	— Не си виновен ти, татко иска да те предпази, ти си му зет. И ние не живеем безгрижно все пак…
	— Просто разсъждавам. Чудя се какво ли би направил баща ми, ако беше тук. Той не беше страхливец.
	Макар Петрик рядко да говореше за това, отново бяха тръгнали слуховете за случилото се в Катинската гора и макар руснаците да обвиняваха нацистите, всички знаехме, че тъкмо съветските военни от НКВД бяха убили там хиляди представители на полската интелигенция. Капитан Бакоски най-вероятно е бил сред екзекутираните.
	— Какви ги говориш?
	Положих глава в скута му и усетих нещо твърдо и хладно в ръката му. Когато той измъкна ръката си, един лъч светлина проблесна върху сребриста повърхност.
	— Пистолетът на татко! — изненадах се аз. — Ти да не би…
	— По-спокоен съм, като го държа.
	Измъкнах оръжието от ръката му.
	— По-добре се връщай при гостите — каза Петрик. — Булката не бива просто така да изчезва.
	Дори само от допира до гладкото тежко желязо цялото ми тяло изстина.
	— И теб искат да видят — настоях аз. Отворих чекмеджето в бюрото на татко и прибрах пистолета. — Ех, Петрик… — промълвих, коленичила до него.
	Постояхме там още малко в тъмното и слушахме как гостите пеят Sto Lat — сто години щастие за младоженците.


>>	34
>>	Херта

	_1947 година_
	Така нареченият „Докторски процес“ в Нюрнберг беше същински фарс от началото до края и беше доста травмиращ, че след това дълго страдах от поредица изтощителни бронхиални инфекции. Чакане; купища книжа, които, ако ги бяха изгорили, щяха да спасят стотици добри германци от измръзване; сто трийсет и девет дни; осемдесет и петима свидетели; безкрайни кръстосани разпити на обвиняемите.
	Показанията само на доктор Гебхарт продължиха три дни и бяха направо непоносими за присъстващите. Той описваше подробно експериментите и с това само завличаше със себе си Фриц и мен към пропастта. Гебхарт дори изяви желание да се подложи на същата операция, за да покаже колко безвредна е процедурата, но не обърнаха внимание на предложението му.
	А и защо ми трябваше да питам адвоката си доктор Алфред Зайдел какво се е случило с Бинц и Маршал след процеса срещу персонала на „Равенсбрюк“ — така наречения „Равенсбрюкски процес“ — точно в деня, когато трябваше да давам показания? Така само засилих страховете си от момента, в който и аз трябваше да застана на подсъдимата скамейка през онази сутрин.
	— Първо отвели Елизабет Маршал — каза Алфред, — а после Доротея Бинц. Вилмер Хартман бил последен. Сигурно защото дамите са с предимство.
	Коремните ми мускули се свиха, когато ми показа снимката във вестника. На нея се виждаше Вилмер с ръце, вързани зад гърба, а вратът беше пречупен при петия прешлен. Краката му висяха, обути в онези красиви обувки. Добре беше увиснал. Примката под лявата част на челюстта му беше пречупила аксиса, а той на свой ред беше прекъснал гръбначния стълб. Огледах и снимките на останалите: те висяха като патици на връвта на ловец; от тази гледка ме разтърси смразяващ страх и ръцете ми затрепериха. Много от тях, преди да извървят тринайсетте стъпки до бесилката, бяха станали религиозни. Всички бяха погребани в безименни гробове.
	Случилото се в съда в онзи ден също не ме успокои особено. Първо една от „зайците“ от „Равенсбрюк“ се появи на свидетелската скамейка.
	— Можете ли да посочите доктор Оберхойзер? — попита помощник-прокурорът на обвинението Александър Харди, сравнително привлекателен мъж, с чело, започнало да олисява.
	Онази от „зайците“ посочи към мен. Как беше възможно това? Нима ме помнеха? Та аз не помнех никоя от тях. А и как така знаеха името ми? Толкова внимавахме. Алфред ми каза, че поляците искали да ме екстрадират в Полша, за да ме съдят там. Само мен. Та другите не бяха ли правили и по-лоши неща? Алфред оспори искането и съдът го отхвърли.
	Скоро дойде и моят ред.
	— Призоваваме на подсъдимата скамейка Херта Оберхойзер — каза Харди.
	Фриц отправи поглед към мен от желание да ми вдъхне смелост. Поех си дълбоко въздух, а кръвта пулсираше в главата ми. Тръгнах към скамейката, почти не виждах лица в тълпата — всичко беше размазано. Огледах хората на балкона, за да намеря мама.
	— Как сте могли да участвате в сулфонамидните експерименти в пълно съзнание, Херта Оберхойзер? — попита Харди.
	— Тези затворнички бяха полякини, осъдени на смърт — отвърнах аз. — Така или иначе, беше предвидено да умрат. Тези изследвания бяха в полза на германските войници. _На моите сънародници._
	Видях мама на балкона, седеше там, долепила пръсти до устните си. Гюнтер как така го нямаше?
	Харди размаха към мен сноп листове.
	— Някои от хората, подложени на тези експерименти, бяха ли застреляни, или екзекутирани впоследствие?
	— Да, но те бяха политически затворници със… — Червената лампичка на банката пред мен светна. Преводачите не смогваха. Трябваше да говоря по-бавно. — Политически… затворници със… смъртни присъди.
	— В писмените си показания, свързани със смъртоносните инжекции, признавате, че сте направили пет или шест такива инжекции. Вярно ли е това?
	Защо ли бях признала за това в писмените си показания? Дали мога да се направя, че не разбирам превода?
	— Не — казах аз.
	— Е, правили сте инжекции и след тези инжекции хората са умирали, нали така?
	— Да, но както съм посочила при предходни разпити, това беше медицинска помощ за хора в предсмъртна агония.
	— И в резултат на тази медицинска помощ е настъпвала смърт, нали така? — попита Харди.
	Бях се вторачила в ръцете си, отпуснати в скута ми.
	— Не.
	— Повтарям въпроса: „И в резултат на тази медицинска помощ е настъпвала смърт, нали така?“ — настояваше Харди.
	Докато разглеждах ръцете си, сърцето ми блъскаше лудо.
	— Както казах, тези пациенти бяха в предсмъртна агония.
	— Госпожице Оберхойзер, награждавана ли сте с някакви отличия и медали?
	— Получих „Кръст за военни заслуги“, ако не ме лъже паметта.
	— И за какво ви наградиха с този медал?
	— Не зная.
	Харди се приведе над банката си.
	— За участието си в експериментите със сулфонамиди ли получихте това отличие?
	— Не, със сигурност, не.
	— Нямам повече въпроси, Ваша чест.
	Въпреки че имаше изнесени доказателства за извършени от американците експерименти, подобни на тези, за които ние бяхме обвиняеми, и те видимо потресоха американските съдии, в крайна сметка решаващ за присъдите се оказа въпросът дали обектите са били доброволци, или не. Не ми оставаше друго, освен да се разхождам сред овошките в двора на затвора и да чакам.
	Фриц изглеждаше напълно съсипан от процеса. Докато някои от лекарите бяха приели ситуацията и дори проучваха как да се измъкнат с по-леки присъди, Фриц се затвори в себе си. Не ни позволяваха да разговаряме в съдебната зала, но той веднъж ме заговори в асансьора, докато слизахме към килиите.
	— По-добре вече да ме обесят — каза той. — Не издържам повече.
	Фриц беше единственият лекар сред обвиняемите, който искрено се разкайваше, и това не остана незабелязано от другите, повечето от които отричаха докрай.
	В деня, когато произнесоха присъдите ни, 20 август 1947 година, бях облечена в черна вълнена рокля с дълги ръкави и бяла якичка, която ми бяха дали от съда. Сърцето ми биеше в гръдната кост, докато слушах как произнасят една след друга присъдите на колегите ми в огромната зала. Чаках да дойде моят ред в коридора, зад огромната дървена врата на съдебната зала. До мен стоеше мълчалив пазач американец. Дотогава бях научила достатъчно английски, за да разбера каква щеше да е съдбата на Гебхарт.
	— Карл Гебхарт, Първи военен трибунал ви признава за виновен за военни престъпления, престъпления срещу човечеството и членство в организация, обявена за престъпна с решение на Международния военен трибунал, за които ви е повдигнато обвинението. С оглед горепосочените престъпления, по отношение на които сте в качеството на обвиняем, Първи военен трибунал осъжда вас, Карл Гебхарт, на смърт чрез обесване.
	Все по-трудно дишах. Когато дойде моят ред, вратата тихо се отвори. Пристъпих в съдебната зала и сложих слушалките за превода. Докато търсех мама сред тълпата, цветовете в помещението изведнъж засияха и станаха някак наситени и ярки.
	— Херта Оберхойзер, Първи военен трибунал ви признава за виновна за военни престъпления, престъпления срещу човечеството…
	Щом чух думата _schuldig_ в слушалките, се хванах за парапета.
	Виновна.
	А след това дойде и присъдата. Слушах ли, слушах, занемяла.
	— С оглед горепосочените престъпления, по отношение на които сте в качеството на обвиняема, Първи военен трибунал осъжда вас, Херта Оберхойзер, на двайсет години лишаване от свобода, които да бъдат излежани в затвор или затвори. Или на друго място за лишаване от свобода, по преценка на компетентните органи.
	Опитах се да не позволя чувствата, които предизвика присъдата, да проличат по какъвто и да е начин. Фриц беше осъден на доживотен затвор, а много от другите щяха да последват Гебхарт към бесилката. Когато ме освободят, ще бъда старица. Само за минута и четирийсет секунди, колкото отне изчитането на присъдата, бяха ограбили труда на целия ми живот.


	На 2 юни 1948 година доктор Гебхарт беше обесен на една от трите подвижни бесилки на плаца на затвора. Прочетох във вестника, че възлите на примките в този ден не били завързани както трябва и някои от обесените висели живи близо десет минути. Американците дори една смъртна присъда не можеха да изпълнят както трябва. Радвах се, че фюрерът сам беше сложил край на живота си и не видя тази пародия. Скоро ме отведоха с автобус до затвор номер едно за военни престъпници в Ландсберг, Бавария, за да започна излежаването на присъдата си. Нямаше да практикувам медицина толкова много години и това ме съсипваше. Ето защо започнах кампанията с писмата.
	Първото тръгна към кмета на Щокзее.


>>	35
>>	Каша

	_1947 година_
	В сряда, на 25 март 1947 година, крещях почти през целия ден. Ние, сестрите в Държавната болница в Люблин, се радвахме, когато чувахме такива крясъци, защото те бяха знак, че майката е здрава. Тихите раждания обикновено бяха тъжни. Доволна бях и че белите дробове на бебето ми функционираха добре, защото като сестра в родилно отделение бях виждала как нещата се объркват за секунди. Седалищни раждания, посинели бебета и какво ли не. Имахме отлични лекари, между които и сестра ми, но болницата кипеше от живот благодарение на нас — сестрите в родилното. Добре че раждането мина нормално, защото не достигаха болкоуспокояващи и други необходими медикаменти.
	Петрик стоеше до леглото ми, гушнал повитото бебе, и всички сестри от етажа се бяха събрали около него. Върху работния си гащеризон беше облякъл болнична престилка и държеше бебето като по навик, а не сковано и непохватно като повечето млади бащи. Посетителите ми бяха много мили, но аз исках само да остана сама с детето, да опозная нашето момиченце.
	— Дай ми я, Петрик — казах аз с вече прегракнал глас.
	Петрик положи бебето в ръцете ми. Скоро ми се приспа, защото беше твърде топло, макар отделението да беше голямо — повече от петдесет легла. Старшата сестра ми беше запазила най-хубавото легло: до стената, далече от прозорците, до радиатора. Вдишвах сладко-киселия мирис на бебето и гледах как фонтанелата му пулсира в нежен ритъм. Главичката му беше съвсем русичка, като на бебето на пани Микелска. На колко ли години щеше да е Ягода сега? Сигурно около осем. Дали да не кръстим бебето Ягода? Но това име би носило само тъга. А може би някакво друго име. Иренка, да речем.
	_Надежда._
	Петрик ме увещаваше да я кръстим Халина и твърдеше, че това би искала майка ми. Нима не разбираше колко болезнено би било за мен да изричам по десет пъти на ден името на мъртвата си майка?
	Звънецът, с който сигнализираха, че започва часът за посещения, иззвъня и сестрите се разпръснаха. Марта се появи първа. Носеше чиния с понички в едната си ръка, а в другата — салфетки.
	— Идваме с дарове — каза тя. — Искаш ли понички, майчице?
	Татко я следваше по петите, понесъл дамската й чанта.
	— Не, благодаря — казах аз.
	Аз самата се чувствах заоблена като поничка. Кога ли щеше да дойде Зузана да обезвреди Марта? Тя асистираше при раждането, но я бяха повикали за някаква фрактура.
	Марта взе със салфетка една поръсена с пудра захар поничка, постави я до мен и каза:
	— Сега не е моментът да пазиш диета.
	Въздържах се от сладкото не само защото трябваше да сваля натрупаните мазнини през бременността, но и заради кариеса в левия ми кучешки зъб — сувенир от „Равенсбрюк“ — който ужасно болеше, когато на него попадне захар.
	Баща ми целуна ръката ми, после челото ми, а после и бебето.
	— Как си, Каша?
	Петрик взе бебето от ръцете ми и изведнъж усетих студена празнина. Подаде го на татко, който още държеше чантата на Марта.
	— Мислим да я кръстим Халина — каза Петрик.
	— Е, на мен ми харесва името Иренка — вметнах аз. — Означава „надежда“…
	— Халина, разбира се — каза татко. — Колко мило.
	Това в очите му сълзи ли бяха?
	— Тя иска при теб, Петрик — обади се Марта. — У дома ли ще направите кръщенето? Не си и помисляйте да я кръщавате в църква.
	Права беше. Полската работническа партия не просто предлагаше да се забранят религиозните церемонии, включително сватби и кръщенета. Те вече открито ги порицаваха и неимоверно усложняваха живота на тези, които отказваха да се подчинят. Марта и татко още не бяха женени, въпреки че много свещеници венчаваха тайно.
	Марта измъкна бебето от ръцете на татко.
	— Много ще ти е трудно, Каша… с този болен крак… като се приберете у дома. Аз ще се грижа за бебето.
	Докато Марта гукаше на бебето, в мен сякаш се разби вълна от чернилка. Защо майка ми не беше тук? Тя щеше да понесе бебето по коридора, да се похвали на всички с него. Щеше да ми разказва случки с мен като бебе и щеше да ме разсмива с тях.
	Изведнъж лицето ми се оказа потънало в сълзи. Бях помагала на стотици майки да се справят със следродилната депресия, но се оказа по-трудно, отколкото изглеждаше, като че те е засмукала черна дупка.
	— Моля те, нека си взема бебето — казах аз.
	Изведнъж ми се прииска всички тях да ги няма, даже и Петрик. Щом майка ми не можеше да е до мен, не исках никого другиго.
	Петрик взе бебето от Марта, която видимо страдаше, че трябва да го пусне, и ми го върна.
	— Каша трябва да си почива — обясни Петрик.
	Марта си прибра чинията с понички.
	— Утре ще дойдем пак, ще донесем пирожки.
	— Не, благодаря — казах аз. — Тук ни хранят добре.
	Когато си тръгнаха, а Петрик се върна във фабриката, ние с бебето ту задрямвахме, ту се събуждахме. Изведнъж радиаторът изсъска и изпусна пара, аз се стреснах в съня си. Да не би да съм пак във влака към „Равенсбрюк“ и съскането да е от свирката на влака, преди да спре на перона? Сърцето ми заби лудо, но щом видях бебето, се успокоих. То се размърда в ръцете ми.
	Халина ли? Е, какво, в крайна сметка ще носи името на майка ми, така ли? Та аз и сега рядко успявах да не рухна, когато погледът ми попаднеше на снимката й. А най-много ме плашеше мисълта дали името й няма да тласне детето по нейния път? Да има прекрасен живот, който някой да прекърши преждевременно? Тръпки преминаха през цялото ми тяло. Е, и по-странни неща са се случвали.
	Когато Петрик и татко започнаха да наричат бебето Халина, аз най-сетне се предадох и скоро самата аз започнах да й викам така. Нали все пак трябваше да порасна. Вече бях майка, имах отговорности, вече не бях дете. Освен това всички казваха, че името е прекрасно и че много подхожда на бебето. То беше в чест на майка ми и тя би била много поласкана.
	Но въпреки всичко не можех да се отърся от мисълта, че всъщност трябваше да я кръстя Надежда.


>>	36
>>	Керълайн

	_1946-1947 година_
	След като открих детето и се погрижих родителите й да я вземат, останах в Париж и всячески се стараех да избягвам Пол. Сега той беше баща и не исках да имам нищо общо с развалянето на семейството му. Пък и не беше трудно да го избягвам, защото те живееха в дома на Рина в Руан.
	Може би си мислите, че на света няма по-подходящо място от Града на любовта за спасяване на наранени души, но точно през тази година, след като войната свърши, пейките в парковете гъмжаха от влюбени, които се целуват пред всички, а някои започваха още от заранта и нито за миг не ме оставяха да се отдалеча от спомена за моята изгубена любов. Дори от дома идваха мрачни новини: Роже ми писа, че нашият пиколо от асансьора, Къди, бил убит при военна операция в Тихия океан.
	Все едно бях пристрастена към Пол и след като насила го откъснаха от мен, абстиненцията ми беше ужасно мъчителна. Страдах от безсъние, нямах никакъв апетит. Защо не можех да продължа живота си и да се отдам на някоя по-висша цел? Значи, ще си остана неомъжена и сама до края на живота си. Е, по света има и много по-големи нещастия.
	Не помагаше и това, че писмата на Пол задръстваха пощенската ни кутия. Майка ги мяташе в една плетена кошничка в коридора и всеки път изпускаше по една отработена с много усилия театрална въздишка. Често ги преглеждах и се възхищавах на красивия му почерк, някои вдигах, за да ги разгледам срещу светлината. Но защо да ги чета? Това щеше само да удължи агонията.
	Имах чувството, че Париж ме е измамил. И на двамата ни бяха нанесли тежки удари, но градът вече беше започнал да се възстановява, да разчиства отломките и да се изправя наново. Ако можеше да се съди по модната индустрия, Париж се беше върнал към живота: в големите модни къщи отново имаше бляскави ревюта, на фона на порутените сгради се правеха фотосесии за списанията, а пък аз все още се разридавах, като видя осакатен гълъб или някой старец, който се опитва да продаде три червиви ябълки, подредени на кухненска кърпа.


	Месеците минаваха. Събудих се една ноемврийска сутрин и се зарекох да се заровя в работа и нито веднъж да не помисля за Пол през този ден. В кошничката нямаше нови писма, а и за щастие, в Париж все още имаше какво да се върши, защото работата по възстановяването кипеше с пълна сила. Най-добрият начин да се откъснеш от собствените си проблеми е да се опиташ да облекчиш нещастието на другите. Нали самият Лорд Байрон беше казал „Заетият за сълзи време няма“*?
	[* Свободен превод на стих от „Двамата Фоскари“ на Лорд Джордж Байрон.]
	Бензинът все още беше дефицитен, така че парижаните ходеха навсякъде с велосипедите си. Трудно се намираха и стоки като чинии, кибрит и кожа за обувки, за прилична храна да не говорим. Работниците продължаваха да отглеждат боб и картофи в парка пред Дома на инвалидите с коне и рала, но яйца рядко се намираха, а пред фурните и месарниците се извиваха абсурдно дълги опашки веднага щом се подочуеше слух, че има някакви мизерни остатъци.
	Чрез свой приятел майка беше успяла да натрупа запаси от стари войнишки дажби тип „К“ за закуска* от магазина в Американската военна база и с тях допълвахме менюто си. Във всяка от правоъгълните картонени кутии имаше миниатюрна американска закуска: консерва бекон с яйца, пакетче солени бисквити, пакетче дъвки „Риглис“, пакетче „Нескафе“ и пакет цигари „Честърфийлд“. Цяло чудо беше, че нашите момчета са оцелели в боевете въпреки тази закуска, но тогава всяка храна беше ценна.
	[* Един от видовете дажби за войници по време на битка, наречена така в чест на създателя си, университетския преподавател по психология Ансел Кийс, както и за да се отличава от традиционните „А“, „В“ и „С“.]
	Майка работеше като доброволец в НАДИС — Националната асоциация на депортираните и интернираните от Съпротивата — новообразувана организация, която подпомагаше жените, завърнали се от нацистките концентрационни лагери, да си стъпят на краката. Често се случваше тези „късметлийки“, да са загубили всичко. Съпрузите и децата си. Домовете си. А на всичко отгоре, френското правителство се занимаваше предимно с мъжете, които се връщаха, основно с военните, но и с всички мъже, оцелели от войната. Оцелелите жени оставаха на втори план.
	И аз работех тук-там на доброволни начала. И понеже имаше толкова много деца в Париж, които се нуждаеха от горни дрехи за зимата, ние с майка уговорихме собствениците на универсалния магазин _Le Bon Marche_ да ни позволят да открием щанд за дарения точно пред входа. Изнесоха закачалки за палта и маси за сгъване в заграденото пространство отпред, а ние с майка подреждахме палтата по размер. За достъп до нашия щанд всеки трябваше най-напред да даде едно детско палто. Родителите можеха да изберат палто или яке с по-голям размер, а дрехите, които даряваха, почиствахме и отново окачвахме по закачалките. От _Le Bon Marche_ дори рекламираха нашата инициатива: прибавиха малка, тъмна снимка на майка и мен в долната част на рекламното си каре във вестника.
	За откриването на щанда избрахме един чудесен слънчев ноемврийски ден, когато цял Париж беше наизлязъл, за да види какво предлагат модните магазини за настъпващия сезон. През пролетта на същата година, Кристиан Диор вече беше дебютирал със своята „Нова визия“* с набраните талии и дългите поли и всички вече чакаха с нетърпение новата му колекция. В такъв ден, с мириса на печени кестени из въздуха и с човека оркестър в парка, който изпълняваше жизнерадостна версия на „Отминаващата лодка“, беше трудно да не се поддадеш на общия оптимизъм.
	[* Le New Look е дебютната колекция на Кристиан Диор, представена през февруари 1947 година. Първоначално двете линии са носели названията Carole и Huit, но модната критика ги определя като New Look.]
	Хората скоро изпълниха малкото ни заградено пространство и дори се редяха на опашка. Майка ме беше оставила да се оправям сама, защото вече си беше извоювала ранг на фелдмаршал в света на благотворителните организации в следвоенна Франция и отиде да нагледа една кухня за бедни в другия край на града. Аз много се вълнувах, защото отчаяно се нуждаех от своя нова мисия. Освен това бях се специализирала в подбора на най-подходящото палто за всяко дете. Тайната се криеше в цвета. Това беше в Париж все пак. Бледо дете да носи жълто палто беше едва ли не по-ужасно от това да ходи без палто.
	До малко преди обед будката за размяна на палта беше препълнена с хора и аз се сетих, че още дори не бях отворила картонената си кутия с дажбата за закуска. Преди дори да успея да се пресегна да я взема, към мен се приближи възрастна дама.
	— Извинете ме, _Mademoiselle_, бихте ли ми помогнали, ако обичате?
	Беше доста мършава, но с осанката на графиня: облечена добре, с вълнена пола, вълнена жилетка и с чисти бели ръкавици. Носеше бледорозов шал на „Ерме Сомюр“, закрепен с брошка с камъни с форма на яребица, коремчето на яребицата беше перла от Южните морета. Дори и при тези неприятни обстоятелства, а може би заради тях, жените на Париж все така използваха неочакваните детайли като спасителната сламка и се уповаваха на една от неоспоримите истини за модата, че прекалената простота е белег за липса на увереност. В едната си ръка жената държеше бял хартиен пакет, а на китката й висеше бастун от палмово дърво. С другата си ръка държеше каишката на абаносовочерен расов пудел. Прелестно животно беше и — също като собственичката си — слабо, но добре поддържано.
	— Донесох едно палто — каза жената.
	Поех пакета, отлепих прозрачната лепенка и извадих палтото, а от него се разнесе нежна миризма на мускус, рози и лавандула. В този ден бях видяла много красиви дрехи: някои с ръчно бродирани цветя, с нашивки, с емайлирани копчета или с прекрасни маншети от заешка кожа, но това палто беше от съвсем друга категория. Нима беше от кашмир? На цвят беше синьо, като дроздово яйце, а и беше по-тежко, отколкото изглеждаше, но пък меко, а под бялата подплата от сатен имаше още един слой мека материя.
	— Благодаря ви за дарението, _Madamme_. Заповядайте, изберете си друго. Имаме много хубави палта, е, може би не толкова фини, колкото това…
	— Подплатата му е от гъши пух. Шито е за внучката ми. Изобщо не е носено.
	— Заповядайте при закачалките. Кой размер носи внучката ви сега?
	Жената погали вратлето на кучето. Като я огледах по-отблизо, забелязах, че жилетката й беше закопчана накриво и стоеше нескопосно килната на една страна. От брошката пък липсваше един диамант. Дали беше продаден, или изгубен?
	— О, няма я. Отведоха я заедно с майка й и брат й. Минаха вече няколко години оттогава. Дъщеря ми и една от нашите прислужнички печатаха листовки в килера.
	Аха, ясно: Съпротивата.
	— Съжалявам…
	Погледът ми се премрежи от напиращите сълзи. Та как бих могла да успокоя другите, ако не съм способна да овладея собствените си емоции?
	— Все си мислех, че ще се върне у дома, но после отведоха и мен. Представяте ли си? За какво им беше една стара жена? Икономката ми се грижеше за кучето в Сент Етиен, докато аз… докато ме нямаше. Сега той е моето семейство. — Заклати глава, защото нямаше сили да продължи, но след малко се окопити. — Някой сигурно ще може да износи палтото.
	Прибрах изящната дреха в опаковката.
	— Благодаря ви, _Madamme_. Ще се погрижа да попадне в добри ръце. Вътре предлагат горещо кафе.
	Положи облечената си в ръкавица ръка върху моята — памучната тъкан беше топла и гладка — и един дълъг миг не я отмести, а после каза:
	— Благодаря ви, мила.
	Извадих от джоба си листовка.
	— Това е НАДИС, благотворителна организация, за която работи майка ми. Подпомагат жени, завърнали се от… от лагерите. Ръководят я жени, които също са били депортирани, помещават се в апартамента на една от тях, близо до Люксембургската градина.
	— Благодаря ви, _Mademoiselle_ — каза тя, взе картичката и се обърна да си върви.
	— Почакайте, _Madamme_. — Измъкнах кутията си със закуската изпод масата. — Имам една допълнителна. Бихте ли искали да я вземете?
	Тя огледа кутията.
	— О, не, благодаря ви, мила, дайте я на някой по…
	— Моля ви, вземете я.
	— Е, имам една съседка…
	Усмихнах се.
	— Чудесно. Дайте я на съседката. Ще се радвам да се оползотвори добре.
	Жената затъкна кутията под мишница и си излезе от нашето малко магазинче за дарения, а тълпата я побутваше от всички страни.
	Много такива истории имаше през онзи следобед и към края на деня вече имах желание малко да си почина, но прииждаха все повече и повече хора. На всичко отгоре чувствително захладня и фактът, че аз самата нямах връхна дреха, ставаше все по-осезаем. Майка погрешка беше сложила и нашите палта в пакетите с дарения, които вече бяха откарани нанякъде, и в крайна сметка и аз можех да се наредя сред нуждаещите се. Вятърът се усили и започна да отвява палтата от хлъзгавите дървени закачалки.
	Наведох се да прибера едно палто и застинах. Нямаше как да не забележа Пол сред тълпата. Той беше доста по-висок от повечето хора и решително си проправяше път към мен. Първата ми мисъл беше аз самата да се шмугна сред тълпата и да избегна срещата с него, но кой щеше да обслужва щанда? Той сигурно вече е свикнал с новия си живот. Забравил ме е.
	Не можех да не обърна внимание — докато идваше към мен — че изглеждаше доста добре в патладжаненото си сако. Явно се храни, е, все още е доста слаб, но все пак е започнал да наддава.
	Пол стигна до мен, а хората побутваха и двама ни. Той протегна ръка да ми подаде палтенце от туид с цвят на зряло жито, с клюмнала панделка от трикольор на ревера. Поех го, като много внимавах да не се докосвам до Пол. Един лек допир и отново щях да потъна в онази бездна, болката щеше да се върне, а може би щеше да е още по-силна.
	— Не ме ли помниш? — попита той.
	Бяха минали почти две години, откакто с него се видяхме за последно край кухненската маса в дома му.
	— Благодаря за дарението, _Monsieur_. Моля, изберете си друго палто.
	Палтенцето, разбира се, беше на Паскалин. Тъничко и леко. Вълна и памук ли беше това? Ръкавите два пъти бяха отпускани и на мястото на старите шевове над маншетите бяха останали следи като очертани с молив, а на сгъвката на лактите имаше две прекрасни кръпки, пришити със ситни равни шевове. Рина.
	— Съжалявам, че се налага да говориш с мен, Керълайн. Явно нямаш никакво желание.
	— Имаме много хубави палта…
	— Извинявай, би ли ме погледнала, ако обичаш?
	Пол прокара пръстите на свободната си ръка по устните. Нима беше нервен? За пръв път го виждах такъв. Кадифето на лакътя му беше протъркано. Е, Рина дотолкова ли не се интересуваше от него, че да не оправи сакото му?
	Пол се протегна да хване ръката ми.
	— Животът ми без теб е непоносим, Керълайн.
	Отстъпих встрани. Това дали беше актьорска игра? Все пак това е професията му, в това го бива.
	— Можете да си изберете което искате палто…
	Защо не можех да спра да бъбря за палта?
	Пол пристъпи по-близо.
	— Ужасно страдам, Керълайн.
	Ако това беше представление, той се справяше дяволски добре. Явно наскоро изобщо не беше спал. Вече се бях предала, но се обърнах да задържа една от закачалките да не я преобърне вятърът.
	Пол сграбчи китката ми и ме обърна към себе си.
	— Ти изобщо чете ли писмата ми?
	Аз се отскубнах от хватката му.
	— Имах работа… За жилището ни да не говорим… Майка изварява тъканите на кухненската печка…
	— Просто ги прочети, моля те, тогава ще разбереш…
	— Да можеше да я видиш само… Покачена на една табуретка… Бърка в казана с гребло от лодка…
	Отдръпнах се и се заех да намествам палтата. Той тръгна след мен.
	— Това ли е краят? Значи повече никога няма да бъдем заедно, така ли?
	Той се поизправи за момент. Скръбта му отиваше. Небръсната, рошава, прелестна скръб.
	Взех едно малко розово палто и закопчах копчетата.
	Пол отстъпи крачка назад.
	— Като прочетох, че ще си тук, не можех да не те видя. Целия път от Руан изминах на автостоп.
	— По-добре скоро да тръгнеш обратно. Изглежда, че ще вали…
	— Друг ли има? Чух, че са те видели с някакъв…
	— Какво?
	— Да се държите за ръце. В „Кафе Жорж“. Всички те познават, Керълайн. Носят се слухове. Дължиш ми поне обяснение.
	Бях излязла на обяд с един от обожателите на майка ми, някакъв брадат граф от Амиен, поне двайсет години по-възрастен от мен. Беше разстроен, че майка почти нямала време за него, и през половината от времето, докато обядвахме, държеше ръката ми, молеше ме да се намеся, не ме остави да си изям прекрасната лучена крем супа.
	— Как може да си толкова безчувствена, Керълайн?
	— _Безчувствена_ ли?
	— Та аз дори още не мога да работя, а ти си се развихрила тук с твоите добри дела, като че ли аз не означавам нищо за теб.
	_Добрите ми дела_, значи. Усетих как ирландската ми жилка пламва и по гръбнака ми, въпреки студа, плъзва като по фитил едно пламъче. Обърнах се и го погледнах в очите.
	— А ти не беше ли безчувствен, като реши все пак да имаш дете?
	— Ти знаеше, че съм женен…
	— Несъвместими бяхте, нали, Пол? Нали каза, че децата само обърквали всичко, не помниш ли? „В живота на един актьор няма място за подобни усложнения…“, нали така?
	— Случват се такива неща. Възрастните хора се справят с тях, стига да не са богати и разглезени.
	— Разглезени ли? Ти сериозно ли говориш? Нима е глезотия да се откажа от собственото си щастие заради щастието на дете, което дори не познавам? Можеш ли изобщо да си представиш какво е да се будя всяка сутрин и да знам, че ти и твоето малко семейство сте заедно, а аз съм сама? Не ми говори колко аз съм безчувствена.
	До момента, в който той разкопча сакото си и ме обгърна с мекото кадифе, не съзнавах, че треперя.
	— Бъди разумна, Керълайн. Кога някой от нас ще намери отново това, което имаме с теб.
	— Така е — прошепнах, опряла устни в памучната му риза. — Може да се окаже, че ти си единственият останал мъж в цял Париж.
	Той се разсмя и ме притегли още по-близо до себе си.
	— Липсваш ми, Керълайн. — Божественото му ухание обгръщаше и двама ни, свити като в пашкул в онова сако, а пръстите му бяха сключени на кръста ми. Колко ми беше липсвал този аромат на мускус, бор и кожа. Той погали с устни бузата ми. — Хайде, ела да хапнем нещо. Дори и сред този адски шум от оркестъра чувам как стърже стомахът ти. Един мой приятел държи малко ресторантче в Латинския квартал, много ще ти хареса. Освен това е направил ябълков пай. С прясно заквасена сметана.
	Колко приятно би било да се вмъкнем с Пол в сепарето на някое бистро, а меките кожени седалки да ни накланят един към друг така, че бедрата ни да се докосват, както преди нас са седели толкова много влюбени двойки. Порциите сигурно щяха да са мизерни, но поне щеше да има топъл хляб и вино. И щяхме да си говорим за всичко. Къде сметаната е най-хубава — в Югоизточна или в Югозападна Франция? В коя пиеса трябва да играе? Колко много ме обича… Но после какво? Той ще си отиде у дома при семейството си и ще ме остави да страдам, даже повече от преди.
	— Ще дойда в Ню Йорк — каза Пол, меките му устни докосваха ухото ми. — Всичко ще бъде както преди.
	Усещах гърдите му, притиснати към моите, деляха ни само коприната на роклята ми и памучната му фланелка.
	— Не можеш просто да заминеш от тук, Пол.
	Дори и да нямаше семейство, никога нямаше да бъде както преди. Светът вече беше съвсем различен.
	Пол се отдръпна, избута ме на ръка разстояние и ме дари с най-опасната си усмивка.
	— Аз трябва да се върна в Ню Йорк. Бродуей се връща към живота.
	Отдръпнах се и вятър изду полите на роклята ми, а аз потръпнах. Нима смяташе да ме използва, за да избяга от новите си отговорности. Мен ли искаше, или спасение от семейния живот?
	— Хайде, Керълайн, можем да направим нещо заедно. Бих размислил за Шекспир. Да го обсъдим на вечеря.
	Усетих на ръката си студена едра капка дъжд. Трябваше да преместя палтата под навеса на магазина.
	— Трябва да се върнеш при семейството си, Пол.
	Пол отстъпи назад.
	— Вбесяваща си.
	— А ти си баща!
	— Но аз те обичам…
	— Обичай дъщеря си. Ако не, значи напразно съм се отказала от теб. Ако трябва, _играй роля_, и скоро ще разбереш, че всъщност си искрен. — Докоснах ръкава му. — Не е толкова трудно. Просто бъди до нея. Когато се буди нощем. Когато се спъне в училище.
	— Рина не ме иска там…
	— Но дъщеря ти те иска. Иска да я научиш да управлява лодка, иска да показваш на света колко си горд с нея, когато се разхождате в парка. Нямаш представа колко всемогъща е любовта ти, Пол. Без теб тя ще хлътне по първото момче, което й каже, че я обича, и той ще разтроши сърцето й на парчета, които никога няма да може да събере.
	— Защо да погубваме всичко, което имаме? Този твой пилигримски морал е абсурден.
	— Пуритански.
	— Не мисля, че ще мога.
	— Можеш. Странното при тъгата е, че колкото повече трупаш, толкова по-лесно се понася.
	Подадох му бял пакет.
	— Това е идеално за нея. Големичко е, но тя ще порасне.
	— Обичам те, Керълайн, освен това съм инат, да знаеш.
	— Обичай нея, Пол. Ако не заради себе си, то нека е заради мен.
	— Някоя сутрин ще се събудиш и ще осъзнаеш, че си направила ужасна грешка.
	Едва се сдържах да не се усмихна. Както всяка сутрин ли?
	Пол дълго стоя и ме гледа, а после съблече сакото си и го наметна на раменете ми. Под него носеше само стара бяла фланелка, протрита на места. Сигурно беше отпреди войната, защото някак висеше на него, но видът му, в тази фланелка, колкото и да беше слаб, накара не една жена край будката да го загледа.
	— Това сако на теб винаги ти е стояло по-добре — каза Пол.
	Усещах по кожата си приятния допир на сатенената подплата — не беше изстинала още от неговата топлина.
	Пол ме целуна по двете бузи и взе белия пакет. Пригладих кадифеното капаче на един от джобовете, меко като котешко ухо.
	Вдигнах поглед точно навреме, за да погледам красивия гръб на Пол, който се отдалечаваше сред тълпата, а после се обърнах и прибрах закачалките под навеса.


	В месеците след това Пол ми изпрати още няколко писма, а аз се опитвах да се разсейвам с доброволческа работа. Поне си имах майка, макар че тя нямаше да е винаги до мен. Животът ни се оказа сведен до рутината, добре позната на хората в старческите домове: чай с приятелите на майка, като разговорите се въртяха основно около възпаленията на сакроилиачните стави; от време на време някоя поръчка на Роже в посолството и концерти на църковни хорове.
	Бледи бяха тези дни, неразличими, всеки точно като следващия и затова посещението на една приятелка на майка ми една сутрин съвсем ме извади от релси.
	Майка ми беше споменала, че ще намине някаква нейна позната, Анис Постел-Вине, арестувана заради работата си за Съпротивата по време на войната и задържана в концентрационния лагер „Равенсбрюк“. Анис и нейните приятелки бяха основателките на НАДИС. И макар че, когато попитах за подробности, майка отговаряше с нетипична за нея уклончивост, аз се съгласих да помогна, като очаквах Анис да дойде с молба да осигурим леко поизносени дрехи или консерви.
	Този беше един от дните, в които майка правеше крайно несполучливи опити да се облича с пончо, и когато се появи Анис, майка се беше накиприла с нещо като кафтан на червени карета, измъкнат бог знае откъде. Парижани се взираха удивени в нея, наметната с това пончо, сякаш си го представяха там, където му е мястото — постлано на маса в някое бистро, под чиния вкусно сирене.
	На вратата се позвъни и майка покани Анис да влезе. Следваха я двама мъже, които носеха брезентова носилка. На нея лежеше жена, увита в бяло одеяло.
	— Мили боже! — възкликнах аз.
	Анис, привлекателна, сериозна жена, се закова на обюсонския килим в дневната ни и прокара пръсти през късо подстриганата си коса.
	— Добро утро, _Madamme_ Феридей. Къде да я занесат момчетата?
	Отстъпих крачка назад.
	— Тя да не би да остава? Тук ли? Не знаехме нищо за това.
	Майка отиде до носилката.
	— Анис помоли да помогнем на тази нейна приятелка от Полша — уведоми ме майка. — Анис, тя в безсъзнание ли е?
	Анис положи ръка на покрития с одеяло крак.
	— Не, но е силно упоена. Току-що пристигна със самолета от Варшава.
	— Тя се нуждае от болнично лечение, _Madamme_ Вине — намесих се аз.
	— Името й е Янина Грабовска. Познавам я от лагера „Равенсбрюк“. Нацистките лекари я оперираха. — Анис попипа челото на жената. — Това трябва да остане между нас. Изведена е от Полша… как да кажа… без знанието на властите.
	И какво сега, ще се грижим за болна бежанка от Полша ли?
	— Във Варшава не е ли получила помощ?
	— Голяма част от Варшава е в руини, госпожице Феридей. Системата им на здравеопазване е ужасно неуредена. Не достигат антибиотици.
	Анис надигна одеялото да ни покаже крака на жената. Под бинтовете се беше разразила жестока инфекция.
	— Веднага я отнесете в стаята ми — каза майка. — Ще нарежа чисти превръзки. — Най-сетне майка щеше да възроди традицията на Улси да обгрижват ранените по бойните полета на Гражданската война. — Ще повикаме личния ни лекар да я прегледа.
	Сложих ръка на носилката и се опитах да ги спра:
	— Чакайте, слушах процеса по Би Би Си. Германия би трябвало да осигури репарации…
	— Няма такива, госпожице Феридей. Германия обяви, че не разпознава комунистическа Полша като независима държава. Смятат я за част от Съветския съюз.
	— Та това е абсурдно.
	— Янина е очарователна жена, която веднъж ми даде лекарството, което можеше да спаси самата нея, и благодарение на нея стоя тук сега. Днес, от сутринта, тя е понесла повече страдания, отколкото вие бихте могли да преживеете през целия си живот, и е напълно възможно, както си говорим, тя да умира.
	Махнах на мъжете да я отнесат.
	— Радваме се, че е тук — отвърнах.
	— Хубаво. Благодаря ви, _Mademoiselle_.
	Отидох до прозореца.
	— Сложете я на леглото ми. Първата врата вляво.
	Мъжете понесоха носилката по коридора към моята спалня, а майка тръгна след тях. Докато минаваха покрай мен, забелязах, че през одеялото се беше просмукала кръв от крака на Янина. В какво се забърквахме?
	— Ще се радваме да ви помогнем с каквото можем, _Madamme_ Вине — казах аз.
	Анис тръгна към вратата.
	— Майка ви беше сигурна, че ще се съгласите да помогнете. — Тя се обърна и почти се усмихна. — Това е добре. Защото там, откъдето идва Янина, има още шейсет и две като нея.


>	Част трета

>>	37
>>	Каша

	_1957 година_
	Отидох да взема Халина от занималнята след късната си сестринска смяна. Занималнята беше под контрола на една от многобройните държавни служби за отглеждане на деца. По това време в Люблин всяко дете с двама работещи родители беше записано в някое такова държавно учреждение, където учениците прекарваха времето си след училище в учене на математика, четене и идеология на комунистическата партия. Вървях към нашата занималня, която се помещаваше в невзрачна бивша жилищна кооперация, национализирана от партията: бежово, безрадостно здание, вмирисано на варени картофи и зеле — миризма, която, вече дванайсет години след „Равенсбрюк“, все още не можех да понасям. Но това поне се плащаше от държавата.
	Докато чаках да освободят класа, се облегнах на стената, за да преместя тежестта от болния си крак, и се замислих за новата си гривна, резултат от плана, който отец Скала и аз бяхме съставили. Отецът — добър приятел на татко — беше бившият ни енорийски свещеник, вече пенсиониран. Зузана настояваше да потърся от него съвет за напрежението, което изпитвах от майчинството. Тъй като се налагаше да се разкъсвам между професията, грижите за малката ми дъщеря и задълженията ми като съпруга, се чувствах съсипана от умора и все по-често си изпусках нервите. Отец Скала предложи, освен молитвите, да нося на китката си гумен ластик и всеки път когато усетя, че не мога да се контролирам, да го опъвам и да го оставям да шляпне. Носех грозния червен ластик и многократно всеки ден го опъвах и пусках. След седмица кожата на китката ми се разрани.
	— По-кротко! Никакво тичане! — извика другарката Янда, класната на Халина, когато децата се отправиха към родителите си.
	Не беше трудно да забележа дъщеря си в тълпата. Косите й бяха златни като на майка, а и беше десетина сантиметра по-висока от повечето деца. Беше десетгодишна, но наборът й беше минал в горния клас, а нея оставиха да повтаря, защото не знаеше таблицата за умножение. Почувствах се прекрасно, като я видях: тя беше моята награда, Господ ми я беше дал за всичко, през което бях преминала. Децата пристъпиха към родителите си и си размениха с тях позволения поздрав. Халина се здрависа с мен и ме целуна машинално по бузата. Тя излъчваше свой собствен аромат — на сапун и свеж въздух — въпреки че излизаше от това ужасно място.
	— Добра вечер, майко — каза Халина.
	Другарката Янда отчете с усмивка, че всички деца са отведени, и се обърна да извика следващата група.
	— Няма ли истинска целувка за майка ти, Халина? — попитах аз.
	Тя протегна малката си ръчичка и хвана моята.
	— Знаеш, че не е разрешено.
	Тръгнахме към портата. Ама че сериозно хлапе беше станала!
	— Е, как е най-прекрасната дъщеря на света?
	— Не по-прекрасна от всяка друга — отвърна Халина.
	— Днес по-добре ли беше положението през времето за почивка?
	В занималнята учеха децата на строг режим — да се хранят, да си почиват, та дори и до тоалетната да ходят в точно определени часове.
	— Само се преструвах, че си почивам — каза Халина.
	През петдесетте години Полската обединена работническа партия, ПОРП — зле прикрит полски сателит на Москва — вече напълно беше завзела властта. Дори и след смъртта на Сталин политическата му линия все още действаше. Беше обещал на Съюзниците в Ялта, че ще осигури възможността за свободни избори в източноевропейските страни и ще ги остави да съществуват като демократични държави, но всъщност навсякъде постави на власт комунистически партии, включително и в Полша. В крайна сметка изборите бяха манипулирани, изчезнаха независимите политически формации и се забраняваше всякаква критика към партията. Всички решения се вземаха въз основа на колективните нужди на народа. Мен ме разпределиха като сестра в Спешното отделение на новата болница в Люблин, а Петрик — във фабрика извън града и всеки ден го караха с автобус до там.
	— Ще говоря с учителката ти — казах аз. — Тя е длъжна да направи така, че да спиш колкото трябва.
	Сутрин ги приемаха в пет часа и ги прибирахме чак в седем вечерта, така че децата имаха нужда да поспят през деня.
	— Не, майко. Не съм бебе. Освен това, ако пак се оплачеш, другарката Янда просто ще ме премести на края на опашката за обяд. Пък и никак не е лошо. Тъкмо ми остана време да измисля какво да нарисувам тази събота и неделя.
	Поведох я с бързи крачки покрай една опашка за хляб и оперираният ми крак пламна.
	— Халина, нямаме бои.
	— Но имаме четките на твоята майка.
	— Как мина часът по математика?
	— Другарката Янда ни раздаде едни картончета. Сигурно ще уча математика за бебета, докато стана голяма колкото теб. Мразя таблицата за умножение.
	— Математиката ми помага всеки ден в работата като сестра.
	— Марта каза, че ще ми купи бои за имения ден.
	— Кога е изпитът за преминаване в горния клас?
	— Не зная — отвърна Халина.
	Взе една пръчка от земята и се зае да рисува черти по калта край пътя.
	— Другарката Янда позволи ли ти да минеш в отбора на сините.
	— Да — отвърна Халина.
	— Разправии имаше ли?
	— Не. След като й казах, че няма доказателства Исус да е възкръснал от мъртвите, вече ми позволяваше да правя каквото си искам.
	Заковах се на място и вълна от болка се разнесе по болния ми крак.
	— Кой ти каза това?
	— Не зная — сви рамене Халина.
	Реших да не си затварям очите за това и да го обсъдя по-късно с другарката Янда. Нали в училище не трябваше да се обсъждат религиозни въпроси. Сякаш не стигаше това, че за да отидем на служба, трябваше да се прокрадваме по страничните улички. Всяко посещение на църква беше черна точка в досието, а партията плащаше на определени хора да следят за тези неща.
	Занималнята беше на двайсет минути пеш от дома ни. Болките ме измъчваха ужасно, защото цял ден трябваше да се грижа за пациентите и почти не подвивах крак, но все пак беше истински късмет, че от занималнята до жилището ни можеше да се стигне пеша. Децата на много от сестрите бяха настанени извън града и те можеха да ги вземат само в събота и неделя.
	Хубаво беше и че татко, тъй като още работеше в Пощенската станция, успя да запази жилището ни и там живеехме всички. Петрик, Халина и аз обитавахме стаята, в която аз винаги съм спяла. Зузана спеше в предишната си стаичка, по-скоро килер, в която имаше място само за леглото й. Татко и Марта — колкото и да се опитвах да не мисля за това — бяха в онази стая, която навремето беше спалнята на майка и татко.
	От вратата ни лъхна ароматът на маслено тесто. Марта пак е пекла любимите на Халина kolaczki*.
	[* Традиционни полски сладки с маслено тесто и пълнеж от мармалад.]
	Халина се втурна към Марта.
	— Babcia!*
	[* Бабче! (пол.).]
	— Малкото ми сладкишче! — каза Марта, която стоеше до печката, обърна се и пое Халина в прегръдките си.
	— Купи ли ми бои? — попита Халина.
	— _Халина!_ Това е много невъзпитано.
	— Не се притеснявай — каза Марта и сложи Халина да седне на масата пред пълна чиния _kolaczki_ с мармалад от кайсии. — Тя е просто дете.
	— Може да се държи и по-прилично.
	Тръгнах по късия коридор към моята стая и на всяка стъпка имах чувството, че в прасеца ми се забива нагорещено острие. Бяхме избутали моето легло до едната стена, а до отсрещната бяхме сложили по-мъничко легло за Халина и на него спяхме двете почти всяка нощ. Кога бяхме започнали да спим отделно с Петрик? Петрик седеше и четеше книга. Все още не беше съблякъл работния си гащеризон. Бяха го разпределили в завода за дамски дрехи „Любгал“ в новия квартал „Хеленов“, в края на града. Към фабриката имаше школа за квалификация и ведомствени жилища наблизо и вече се бяхме записали в списъка на чакащите за квартира.
	Може и да изглежда странно, но много обичах този гащеризон. Беше му като излят, точно на най-красивите части на тялото му — широките рамене и дългите крака.
	— Какво четеш? — попитах.
	Кракът ужасно ме болеше и повече от всичко на света исках да се опъна на леглото.
	Петрик не отговори. Книгата му беше подвързана с кафява хартия, но беше „Доктор Живаго“ — едно от многото заглавия в списъка на забранените книги. Бяха отвели неговия приятел Александър, загдето четял есето на Торо* „Гражданско неподчинение“, затова Петрик внимаваше къде чете.
	[* Хенри Дейвид Торо (1817–1862), американски философ, писател, общественик, вдъхновил много борци за свобода.]
	Метнах чантата си на леглото и попитах:
	— Как беше на работа днес?
	— Отведоха Симбански. Както си седеше на работния стол. Не изпълнявал нормата. Даде им бутилка водка, но въпреки това го отведоха.
	— Налага се да се примирим и да се възползваме доколкото можем…
	— Налага се да избухне Трета световна война.
	Съблякох униформата си и останах само по комбинезон, същия, за който Петрик веднъж беше казал, че с него приличам на Мирна Лой.
	— Халина трябва да учи за изпита по математика. Можеш ли да помогнеш?
	Без да вдига поглед от книгата, Петрик каза:
	— Какво значение има колко ще изкара? Така или иначе, ще се озове на поточната линия до мен.
	— Ако може да тръгне по пътя на медицината…
	— Остави я на мира. — Петрик подгъна ъгълчето на страницата. — И престани да тормозиш учителката й.
	Стените на стаята сякаш изведнъж ме затиснаха. Опънах ластика, той изплющя на китката ми и разранената кожа засмъдя, но това не спря кипежа на кръвта ми.
	— Никого не тормозя — отвърнах аз.
	— Преди да се усетиш, ще те сложат в някой списък. И баща ти ще е безсилен да направи каквото и да е, независимо колко е на „ти“ с Кремъл.
	Посегнах към ръката на Петрик.
	— Би трябвало да разбираш, че искам аз да решавам за живота на детето ми. Да намерим време да поговорим за това, и то насаме…
	— Говори по-тихо, Каша — тросна се Петрик, хвърли книгата си на леглото и отиде до вратата. — Марта и бездруго знае предостатъчно за живота ни.
	Излезе и затръшна вражата след себе си. Явно намираше удовлетворение в тези свои малки бунтове. Гуменият ластик изобщо не ми помагаше, затова, за да преодолея гнева, поех дълбоко въздух.
	Като чух, че Зузана се връща от работа, побързах да се преоблека. Излязох от спалнята си и я видях как целуна Халина по главичката и си открадна няколко _kolaczki_ от чинията й.
	— Яла ли си днес? — попитах Зузана.
	— Някои хора посрещат сестрите си със „Здравей“ — отвърна Зузана с крива усмивка.
	Имаше тъмни кръгове под очите.
	— Как беше днес в болницата? — попита Марта.
	— Добре. Може да ни добавят още десет легла.
	— И това хубаво ли е? — попитах аз.
	— Повече работа за същите пари — обади се Петрик.
	Забелязах металната кутия с бои до чинията на Халина. Английски бяха, скъпа марка.
	— Откъде се взеха тези бои? — попитах с доколкото можех по-равен тон.
	Със сигурност не бяха от магазина. По това време вече нямаше магазини на частни собственици, а държавните не продаваха стоки чуждо производство. Тези бои бяха от черния пазар.
	— Една приятелка ми ги набави — отвърна Марта. — Предварителен подарък за имения ден…
	— Бях й казала никакви бои — възпротивих се аз.
	— Недей — прошепна едва чуто Петрик.
	Затворих очи и пак си поех много дълбоко дъх.
	— Дай ми боите, Халина.
	— Каша — додаде Зузана и сложи ръка на рамото ми.
	Сниших рязко рамото си, за да се освободя, и тогава забелязах четката — връхчето от косми на самур се подаваше изпод ръба на чинията. Та това беше четката за акварел „Колински“ на майка, а сянката на чинията скриваше лъскавата метална втулка.
	— Откъде взе това? — попитах задавено.
	— Марта ми я даде — отвърна Халина.
	Марта пристъпи към мен.
	— Тя е толкова талантлива…
	— Дай ми четката, Халина — казах и протегнах ръка с дланта нагоре.
	Халина обви с ръка боите и четката и ги сложи в скута си.
	— Дай ми ги — настоях аз и пристъпих към нея.
	— Недей — каза пак Петрик.
	Кръвта нахлу в ушите ми, сърцето ми блъскаше неудържимо. Халина стана и изтича при Марта, стиснала четката и боите.
	— Дай ми ги — настоях аз и тръгнах след нея.
	— Аз съм виновна — намеси се Марта и прегърна дъщеря ми с едната си ръка.
	Пресегнах се и сграбчих четката.
	— Не! — извика Халина и я задърпа с все сила.
	— Аз съм ти _майка_. Длъжна си да слушаш мен. Не другарката Янда. И Марта не. _Мен_.
	Халина не отстъпваше, притискаше здраво четката и боите към гърдите си.
	— Няма — каза тя.
	— Тя е… — започна Марта.
	— Не се бъркай. Ще ме оставиш ли поне веднъж да говоря с детето си? — Протегнах ръка. — Дай ми боите, Халина.
	— Никога — отвърна Халина съвсем сериозно и делово, вперила поглед право в очите ми.
	Няма как да е било от моята ръка, но бузата й пламна от шумна плесница. Стана много бързо, още преди да го осмисля, но истината е една: бях я зашлевила силно, и то по лицето. В мига, в който отдръпнах ръката си, вече копнеех да мога да върна времето назад, но това беше непоправимо.
	— Каша — каза Петрик с особен тон, не толкова обвиняващ, колкото… и това беше още _по-лошо_… разочарован.
	Халина дори не заплака, просто пусна четката и боите на пода пред себе си. Взех черната лакирана четка, хванах краищата и я счупих на две в облегалката на стола. Чу се удовлетворяващо хрущене и от краищата на двете парчета щръкнаха трески, тънки и остри като котешки мустаци.
	Оттеглих се в спалнята си, разтреперана от срам, и дълго стоях и гледах легълцето, на което спяхме всяка вечер с Халина. Плюшеното й мече седеше облегнато на възглавницата. Легнах на леглото и притиснах мечето към гърдите си. От него се носеше мирисът на Халина — непокварен и сладък. В каква майка се бях превърнала?
	Не мина много време, вратата на стаята се отвори и Марта се вмъкна вътре.
	Надигнах се със стон и останах седнала на леглото.
	Марта затвори вратата.
	— Сигурно най-малко мен искаш да видиш сега, но другите не пожелаха да дойдат.
	— Моля те, Марта, това не е…
	— Вече дванайсет години си ми пред очите, Каша. Разбирам много повече, отколкото си мислиш.
	— Не се чувствам добре, кракът ми…
	— Разбирам, че си била любимката на майка си, че си я загубила, и това е ужасно, но е време да продължиш напред. Време е да си отвориш очите, честно казано.
	— Честно казано, твърде много ми се бъркаш. Единствено аз се грижа за дисциплината на дъщеря ми. Ти само готвиш и й даваш разни неща.
	— Дъщеря ти има нужда от любов.
	— Не ме поучавай. Разбира се, че я обичам.
	— Трябва да превъзмогнеш всичко това и да й покажеш обичта си. — Марта седна до мен на леглото. — Освен това не можеш да принудиш Халина да бъде такава, каквато не е.
	— С рисуването не я очаква нищо добро.
	— Това, което се е случило с майка ти, е трагедия, но нека продължим напред.
	— Сега искам да си почина.
	— А съпругът ти? Той се нуждае от помощ, Каша. Животът си е твой, но майка ти би искала Халина да е обградена с много любов. Тази вечер баща ти и аз ще отидем на гости у приятели и ще нощуваме там. Петрик и Халина ще спят в нашата стая, за да имаш време да помислиш. Имаш избор. Можеш да се гърчиш в ада на тази несправедливост, но можеш и да се издигнеш над нея. Поправи нещата. Допусни другите до себе си.
	— Лесно ти е да го кажеш, ти не усещаш тежестта на този товар. Ти дори не си майка.
	Марта отиде до вратата.
	— Точно в този момент, мило момиче, и ти не си.
	Тя излезе и за пръв път от толкова много време насам останах сама в стаята си. Имах поне малко тишина и спокойствие, за да мога да обмисля нещата и да намеря решение. Загледах се в увисналия ластик на китката си. От сега нататък щях да се доверявам на себе си и интуицията си. Още преди да заспя, бях готова с плана. Щях да оправя нещата. Щях да потърся помощ, да допусна другите до себе си. Непременно щях да прекарвам повече време с Халина. С Петрик щяхме да намираме време да оставаме сами, заедно. Бях преживяла „Равенсбрюк“. Как може ежедневието да е по-трудно?


>>	38
>>	Керълайн

	_1957-1958 година_
	Когато най-сетне напуснахме следвоенен Париж, пропътувахме с майка половината земно кълбо. Индия и Италия. После с пътнически кораб по Английското крайбрежие на север до Шотландия.
	Веднага щом пристигнахме вече завинаги в Ню Йорк, аз се заех да помагам с организацията на тазгодишния бал „Април в Париж“. Балът беше комбинирана благотворителна инициатива, с която се подпомагаха множество кампании — и френски, и американски — а тази година и моя Комитет за „зайците“ от „Равенсбрюк“. Бяха минали повече от десет години, откакто Анис Постел-Вине ми беше представила каузата, и ние с майка я бяхме взели присърце и водехме редовна кореспонденция с жените в Полша. Уолис Симпсън, или както беше известна преди, херцогинята на Уиндзор, разведената американка, която се беше омъжила за бившия крал на Англия Едуард VIII, щеше да присъства на бала и аз възнамерявах да я помоля да подкрепи комитета.
	Балната зала на „Уолдорф“ никога не е изглеждала по-добре. Кавалкадата от холивудски глитерати* и представители на политическия елит във Вашингтон бяха заети в безкрайна поредица от официални поздрави, поклони и запознанства с по чаша уиски със сода в ръка. Но имаше една жена, която беше на път да обсеби вниманието и на мъже, и на жени: Мерлин Монро беше приковала всички погледи.
	[* Знаменитости, известни личности. Думата е комбинация от glitter (блестя) и literati (образовани, учени) и носи не само идеята за блясък, но и за ниво на артистична заслуга и за кратко време се възприема като положителен епитет. Много скоро обаче придобива негативен оттенък.]
	Ние с Бети бяхме работните пчелички в комитета, който беше преобразил балната зала в място, което според манхатънския елит е Страна на чудесата във френски вариант. Огромният дансинг беше в центъра на залата, обграден от дълги маси за вечеря. Ние бяхме окачили дългите ленти с цветовете на френското знаме и бяхме помогнали да замъкнат на сцената колосалната златна статуя на генерал Лафайет*, яхнал коня си, и той се издигаше сега там над морето от бели лилии. Комитетът по украсата разполагаше със сериозни суми, защото се състоеше от хора с достатъчно активи, от които биха могли да се лишат. Мъжете бяха в смокинги, а роклите на дамите бяха в червено, бяло или синьо. Мерлин Монро беше облечена в обшита с пайети рокля с цвят на нощно небе, която много добре излагаше на показ собствените й активи.
	[* Жилбер дьо Лафайет (1757–1834) е френски благородник, военен и политически деец, пряк и активен участник в три революции: Американската от 1776 г., Френската от 1789 г. и Юлската революция от 1830 г., депутат в Генералните щати, както и в по-късния парламент на Франция. Наричан е „герой на два свята“.]
	Аз самата се чувствах също като една от онези нимфи на екрана, защото бях с рокля на „Скиапарели“, синя като хортензия, с малък закачлив шлейф, който метеше пода, докато аз обикалях край масите, за да довърша и последното от задълженията си по декорацията. Смятах, че изглеждам доста добре за жена, преминала петдесетте.
	Слагах по една червена роза без бодли в пластмасова ампула с вода до чинията на всяка от дамите на масата за вечеря и четях картичките в движение. Беше се получил същински именник на холивудските звезди от първа величина и големите клечки в политиката: Сенатор Джон Кенеди. Жаклин Кенеди. Господин Уинстън Гест. Сизи Гест*. Господин Реймънд Болджър. Гуендолин Болджър.
	[* C. Z. Guest — псевдоним на Луси Дъглас Гест, по баща Кокрейн (1920–2003), известна актриса, журналистка, дизайнерка и модна икона. В детските й години брат й я нарича „Сиси“, а тя по-късно изменя това прозвище на „Си Зи“.]
	Господин Пол Родиер.
	Сякаш ме заляха със студена вода. Пол ли? Как е възможно да не съм знаела? Бяха минали вече десет години, откакто го видях за последно. До него — Лина Родиер. Нима се е оженил повторно? Прекрасно. А какво се е случило с Рина? Поставих роза до чинията на Лина и подминах, приключих набързо с раздаването, за да се отдалеча от Пол. През годините бях виждала името му тук-там в новините във връзка с новите му актьорски проекти, но никога не бях гледала филмите му. Какво ли изобщо бих могла да му кажа?
	Актьорът Жан Маре и актрисата Франсоаз Арнул, облечени във френски военни униформи, откриха вечерта, като влязоха в балната зала с карета, теглена от два черни коня. Докато аз гледах, Бети — сияйна в синята си рокля от органза — ме намери и ми връчи чаша шампанско.
	— Трябва да видиш пликовете с подаръци тази година, Керълайн. Всичко е _Dior_ и най-сетне има _добър_ хайвер…
	Пликовете с подаръци бяха всъщност куфари, така натъпкани с луксозни стоки, че на гостите им се налагаше да викат портиерите, за да ги занесат до чакащите коли.
	— Невероятно! Колко много кинозвезди! Ако не беше се отказала от актьорството, сега щеше да бъдеш в голямото кино.
	— Да, рамо до рамо с Глория Суонсън…
	— Е, като гледам, тази вечер си готова за близък план. Възхитителна си, честно. Ще ми се да можех да кажа същото за горката Уолис Симпсън. Тя изглежда направо като изкопаемо. Видях я, докато се пудреше, и тя ми направи комплимент за роклята. „Това «синьото на Уолис» ли е?“ Сериозно. Тя винаги трябва да е център на Вселената.
	— Добре е, че дойде.
	— Не е кой знае каква жертва, Керълайн. Тя живее няколко етажа по-горе, в „Уолдорф Тауърс“. Накарала е персонала да я наричат „Ваше кралско височество“, макар да няма официално позволение да се ползва от тази титла. И херцогът е тук. Изглежда леко замаян. Мисля, че Уолис го тъпче с хапчета.
	— Поне са полезни за каузата, пресата ще гърми дълго.
	— Нима? Опитай се да отлепиш репортерите от Мерилин и Артър.
	— Смятам да помоля Уолис да подкрепи полякините.
	— Успех, Керълайн. Страшно е стисната.
	— Та тя и херцогът се занимават само с благотворителност.
	— Стига наоколо да има фотоапарати. Като говорим за фотоапарати, смятах да те оставя сама да разбереш, но… Пол Родиер е тук.
	Глътнах половината от шампанското наведнъж, а мехурчетата се разляха вътре в мен като полудели фойерверки.
	— Откъде знаеш?
	— Видях го. С новата му съпруга. Някаква малолетна актриса. Тенът му е хубав, като че е сред хайлайфа на Палм Бийч. Сигурно и двамата носят корсети. — Бети изчакваше да реагирам, дискретно отклонила поглед. — Не хуквай да бягаш сега.
	— Всичко е наред — казах аз, докато стомахът ми правеше поредица от салта. — Всъщност видях картичките с имената им на една от масите. Нямам какво да му кажа.
	— Е, ако все пак се заприказвате, стой далече от ножовете.
	— Не ставай смешна — казах и пресуших остатъка от шампанското си.
	Бяха минали години, откакто за последно видях този мъж, а и старата любов вече едва тлееше.
	Бети тръгна да търси съпруга си, беше го забелязала как криволичи сред гостите с две чаши шампанско в ръце, а аз тръгнах да търся Уолис Симпсън. Независимо че за нея се чуваха противоречиви мнения, изглеждаше състрадателна жена. Надявах се тежкото положение на полякините да предизвика у нея съчувствие и тя да подкрепи каузата.
	Промъкнах се през шпалира от гости и вече не една и две лачени обувки бяха стъпкали шлейфа на роклята ми. Уолис Симпсън се беше оттеглила в един от ъглите на балната зала заедно с Розмари Уорбъртън Гейнър, съпругата на видния пластичен хирург доктор Уилям Гейнър, главната организаторка на бала. Отблизо ясно личеше защо вече петнайсет пъти бяха включвали Уолис в списъка „Най-добре облечените знаменитости в света“. Стоеше гордо изправена в излята права бяла дантелена рокля на „Менбоше“, а тъмната й коса беше изпъната в стегнат кок. Съпругът й я чакаше наблизо, с половин ухо слушаше британския посланик, но не сваляше очи от Уолис, като застаряла хрътка, която чака в готовност да чуе свирката на господаря си.
	Уолис и Розмари стояха една до друга, като газели на поточе, на един хвърлей от мястото, където седяха Мерилин Монро и съпругът й Артър Милър. Поразходих се малко край тях, за да може Розмари да ме забележи, и междувременно не отказах още една чаша шампанско за кураж. Не се случва всеки ден да поискаш дарение от херцогинята на Уиндзор.
	Не след дълго прекрасната Розмари ме забеляза и протегна ръка към мен, сякаш се радваше, че ще може да се разнообрази.
	— О, Керълайн, елате да се запознаете с херцогинята.
	Розмари носеше дълга до пода бяла рокля с волан и паднали рамене. Придърпа ме към себе си.
	— Ваша милост, позволете да ви представя моята приятелка Керълайн Феридей. Керълайн Феридей, нека ви представя Нейна милост, херцогинята на Уиндзор.
	Уолис се поколеба за миг и след това протегна ръка в сатенена ръкавица. Аз стиснах ръката й и се зачудих кое е подходящото обръщение към разведена жена, омъжена за абдикирал монарх. Реших да последвам примера на Розмари и да използвам „Ваша милост“. Вече толкова много беше изписано за Уолис Симпсън, че имах усещането, че я познавам. Пресата следеше отблизо всеки детайл от живота й, дрехите от Франция, големите ръце, бенката на брадичката, пренебрежителното отношение, но най-вече бижутата й.
	Розмари махна към залата.
	— Керълайн беше много _сериозно ангажирана_ с организацията на всичко това.
	— За мен е удоволствие да се запозная с вас — каза Уолис.
	Сърцето ми заби лудо. Как да повдигна въпроса за „зайците“? Защо бях толкова нервна? Веднъж, в Бостън, играх на сцена пред светилищници* с фесове, които си подаваха бутилка джин на партера в театъра. Та онова беше много по-страшно от това тук.
	[* Членове на Античния арабски орден на благородниците на мистичния храм.]
	— Невероятна е тази Мерилин Монро… — каза Уолис, без да се обръща към когото и да е. Погледна към многобройната орда, обградила Мерлин и съпруга й. Новинарски екип на Френската телевизия вземаше интервю и от двамата на тяхната маса, в светлината на прожектори. — Всички фотографи са запленени от нея.
	— Заради роклята е — констатира Розмари.
	— Нито един не поглежда към мен — каза Уолис.
	Госпожа Гейнър се обърна към мен.
	— Керълайн работи _неуморно_ в полза на онеправданите, Ваша милост. Репутацията й заслужава внимание.
	— О, така ли? — попита Уолис и видимо се оживи, когато пое чаша шампанско от келнера в смокинг, вероятно се надяваше да научи за някакъв скандал.
	Сигурно е много приятно да слушаш злословия за другите, когато собствената ти репутация е опетнена.
	— _Добра_ репутация, разбира се — поправи се Розмари. — Оглавява американския филиал на една организация във Франция, която помага на жени в нужда. Наградена е _както_ с Кръста на освобождението, _така_ и с Почетния орден на Френския легион.
	— Дори не се доближавай до тези хапки, скъпи… много са солени — подвикна Уолис към съпруга си, който стоеше наблизо, видимо запленен от подноса с хапки с мус от черен дроб в ръцете на един от келнерите.
	— Да, Ваша милост, оглавявам „Приятелите на НАДИС в Америка“ — потвърдих аз. — Работим в подкрепа на жени, завърнали се от концентрационните лагери. Помагаме им да се върнат към нормалния си живот.
	— _Все още_ ли? — учуди се Уолис и вниманието й отново се насочи към нашия разговор. — Колко години вече минаха от войната? Техните правителства не осигуряват ли подкрепа?
	— В някои държави, да, но все пак имат нужда от помощ. Опитваме се да издействаме репарации за група жени от „Равенсбрюк“, концентрационен лагер в Германия, близо до Фюрстенберг.
	— Херцогът и аз всячески избягваме градове с „берг“ в названието.
	Откакто преди войната двойката кралски особи беше посетила Берлин и домакин им беше Хитлер, пресата често припомняше този гаф, макар да бяха минали двайсет години.
	— Тези жени са известни като „зайците от «Равенсбрюк»“, Ваша милост — обясних аз. — Жени от Полша, всъщност по онова време са били момичета, и лекарите там са ги използвали за медицински експерименти.
	— Това е просто ужасно — намеси се Розмари.
	— Полякини ли? — попита изненадана Уолис и сбърчи вежди невярващо. — Мислех, че работите с французойки. Всичко това е така объркващо.
	Изведнъж до нас се намести манекенка на модни тоалети и застана, опряла една ръка на хълбока си, а другата, с многоредна диамантена гривна на китката, вдигна високо и отвлече вниманието на Уолис. Херцогът погледна към Уолис, вдигнал вежди, като че питаше за мнението й за гривната. Уолис му отвърна с незаинтересовано свиване на рамене.
	— Помагаме на жени с всякакъв произход, които са оцелели в концентрационните лагери, но условията в Полша са особено тежки. Повечето са тежко болни, някои дори умират, но въпреки това не получават никакви помощи, тъй като Западна Германия не признава комунистическа Полша за държава.
	Уолис заоглежда залата, вероятно търсеше изхода.
	— Напоследък не съм в състояние да правя дарения за каквото и да е. Всичко, което получаваме, е с цената на много молби и притворство. Вече дори не сме в „Гражданския регистър“*, ако ме разбирате. Освен това светът вече се умори от толкова много смърт и разрушения. Такива истории вече са досадни, дори и за хората, преживели този кошмар. Кажете ми, има ли все още някой, който не е написал мемоари?
	[* Списък на поданиците на Великобритания, които получават издръжка от монархията.]
	Уолис се извърна към херцога, приглади непослушния кралски бретон и се засуети с ордените и лентите по гърдите му. Взе сандвича от ръката му, постави го на сребърния поднос, от който го беше взел, и го прихвана под ръка.
	— Нека да се отбием да видим как са кучетата. — И кимна на келнера със сребърния поднос да ги последва. — Мопсовете трябва да се хранят поне веднъж на всеки два часа — каза тя усмихната и се понесе към изхода.
	— Извинете ме, Розмари — казах аз.
	Явно Уолис Симпсън в края на краищата не проявяваше съчувствие към моята кауза.
	— Успех с набирането на средства, скъпа — каза Розмари, когато се обърнах и понечих да се отдалеча. — Аз със сигурност ще направя дарение. И може би е добре да се отбиете при Норман Казънс от „Сатърди Ривю“. Все пак той и прекрасната му съпруга помогнаха на „Девиците от Хирошима“*.
	[* Широко отразена в медиите благотворителна кампания, благодарение на която двайсет и пет жени, поразени от ядрената експлозия в Хирошима, са получили лечение в Съединените щати през 1955 г.]
	— Непременно, Розмари. Благодаря ви.
	Тръгнах по периферията на залата, за да намеря някой келнер с поднос с шампанско, защото още ми горчеше безцеремонният отказ на Уолис. Много съсредоточено играех играта „Ако бях Пол Родиер, къде щях да отида?“, за да успея да го избегна. Сигурно щеше да се закотви на място, възможно най-отдалечено от целия този панаир на модата. И такова, което е близо до храната.
	Но без съмнение, край бара.
	Заобиколих отдалече бара и минах край моделите на _Dior_, които закачливо се увъртаха и полюшваха бедра сред гостите. Един келнер си проправи път през тълпата, понесъл в ръка поднос с миниатюрни картофчета, топнати в заквасена сметана и гарнирани с хайвер. Всъщност защо всичко, което сервираха за храна, трябваше да се гледа с лупа? Запътих се към подноса, но се заковах на място. Някой беше настъпил шлейфа на роклята ми.
	— Ако не възразявате… — смотолевих, докато се обръщах.
	Пол.
	А до него стоеше пленително същество. Без съмнение, Лина.
	— Според Ницше хранителен режим, в който преобладават картофите, води до прием на алкохол — каза Пол и явно нямаше никакво намерение да отмести крака си от шлейфа ми.
	Гласът му ме лиши напълно от дар слово. Не помогна и това, че любимата му беше прекалено красива, за да задържа по-дълго поглед върху нея, с тези нейни очи, обрамчени в гъсти мигли, и лице с така нежни и изящни черти, че да е нужна цигара, за да му придаде поне нотка жестокост. Беше висока, непостижимо млада и дългокрака.
	— Явно ме преследваш — продължи Пол.
	Момичето се отдалечи към групата модели, като отпиваше малки глътки от чашата си с шампанско, и видимо не се чувстваше застрашена, ако изобщо ме беше забелязала, разбира се.
	— Вече можеш да вдигнеш крак от роклята ми — казах аз.
	— Имаш навика да изчезваш — отвърна Пол.
	— Само когато ме предизвикат.
	И все пак не помръдна крака си.
	Очаквах, че Пол се е възстановил, откакто го видях последния път, но не бях подготвена да го видя така очарователен — в идеална форма и с тен, странно наситен за април.
	— Ще се наложи ли да сваля роклята?
	Пол се усмихна.
	— Това тържество най-сетне започва да става интересно.
	— Сериозно, Пол. Роклята е „Скиапарели“.
	Най-сетне освободи шлейфа ми.
	— Да знаеш, че съм завардил изходите.
	— Не си прави труда.
	— Ще желаете ли шампанско? — попита един келнер, който минаваше край нас със сребърен поднос с бълбукащи тънкостенни чаши.
	— Не, благодаря — казах аз с огромно усилие на волята. — Трябва да тръгвам.
	— Снощи смятах да ви се обадя. Надявах се поне майка ти да ми проговори…
	— Минаха толкова години. Вече няма значение.
	— Но се увлякох с една бутилка коняк. Знаеш как е.
	— Всъщност не знам.
	— Надявах се да си тук. В свои води.
	Свих рамене.
	— Каузата е благородна.
	Мина още един келнер и отново предложи:
	— Шампанско?
	Пол взе две чаши и каза:
	— Надявах се да можем да поговорим за това.
	— Няма нужда, Пол. Минаха почти десет години.
	— Чела ли си изобщо _поне едно_ от писмата ми?
	— Наистина трябва да тръгвам…
	— Не ти ли е, макар и малко, любопитно, как аз виждам нещата?
	Взех едната чаша с трепереща ръка.
	— Всъщност, не.
	— Не ми ли го дължиш? Изостави ме съвсем самотен.
	— Щом предпочиташ да си спомняш, че така са стояли нещата… — отвърнах аз.
	Наблюдавах новата съпруга на Пол, която се беше загледала в аления тоалет на една от манекенките. Някога изобщо опитвала ли е _Foie gras_? Как успяваше да опази идеалната си фигура в страна, в която по-сериозните физически упражнения предизвикваха недоволни гримаси?
	Приближи се фотограф.
	— Господин Родиер, може ли една снимка?
	— Защо не? — отвърна Пол.
	Придърпа ме към себе си с повече сила от необходимото и уви ръка около кръста ми. Все още носеше _Sumare_. Дали новата му жена го харесва? Та как би могла да устои.
	— Усмихни се, Керълайн. Уж че ме харесваш.
	Светкавицата за миг заслепи и двама ни.
	— Благодаря ви, господин Родиер — каза фотографът и се отдалечи.
	— Последния път когато бяхме в тази зала, сцената беше моя — каза Пол.
	Аз само кимнах и се престорих, че още не мога да виждам добре от светкавицата, защото се страхувах, че проговоря ли, няколко сълзи ще бликнат неудържимо. Едва след малко продумах:
	— Явно вече имаш няколко слънчеви бани.
	— Кан. Ужасно беше. Мразя всичко това.
	— Не се съмнявам. Е, къде е Рина?
	— Кой знае. Забелязана е последно на гръцкия остров Хидра с младеж на половината на нейните години.
	— Това е чудесно за нея — казах съвсем искрено.
	Рина заслужаваше да се порадва на слънцето.
	— Да, ти ме срита в канавката, но животът все пак продължава. Може би, когато става въпрос за жени, невинаги вземам правилните решения.
	— А може да пробваш да ги откажеш, да речем, по време на постите.
	Пол се усмихна.
	— Радвам се да те видя отново, Керълайн. Гладна ли си? Ще заведа Лина да се срещне с едни хора от киното. И знам едно чудесно местенце край Хъдсън…
	— Виж, Пол, изглежда, никога всъщност не съм те познавала. Нека оставим нещата, както са сега. Бихме могли да запазим хубавите спомени. — Извърнах глава. — Трябва вече да тръгвам.
	Пол ме хвана за китката.
	— Нищо никога не е било така хубаво, както времето, което прекарахме заедно в Ню Йорк. След теб вече не мога да обичам, повярвай ми.
	— Да, точно така изглежда — казах и погледнах към неговата Лина, която тъкмо беше грабнала сандвич с омар от един поднос.
	— Какво те прихваща? Минах през ада. Не само ти страдаш…
	— _Mon Cher_ — подкани го Лина. — Изнемогвам от глад.
	Тя го повика с небрежен жест да я последва, сякаш наистина за нея бях невидима.
	— Скъпа, ела — настоя той.
	Лина се запровира сред гостите към нас. Вечерта и бездруго беше твърде дълга. Наистина ли се налагаше сега да се запознавам и със съпругата му?
	— О, Пол, моля те. Наистина предпочитам да не…
	Той придърпа към себе си своята Лина и я прегърна през кръста.
	— Лина, нека те запозная с…
	— Керълайн Феридей! Как можах да не ви позная! — Момичето хвана ръката ми и ме дръпна леко към себе си. — Разбира се, виждала съм ви на снимки. С Хелън Хейнс. Какво е чувството да си на една сцена с нея?
	— Благодаря, но наистина трябва да тръгвам.
	— Тя постоянно бяга, Лина. Трябва да се вкопчиш в нея.
	Лина посегна с другата си ръка и ме хвана за лакътя.
	— Моля ви, всичко бих дала за един обяд с вас. Защо не в Париж? Следващия път, когато дойдете там, става ли?
	— По-скоро не бих…
	— Татко, моля те, намери начин да я убедиш.
	За миг по ръцете ми преминаха хладни тръпки.
	_Татко_ ли?
	— Госпожица Керълайн Феридей, Лина Родиер — каза Пол с онази усмивка, която все още беше крайно опасна от близко разстояние.
	— Сценичното ми име е _Паскалин_, но моля ви, наричайте ме Лина.
	Как така не бях забелязала?
	— Аз също играх Балтазар, госпожице Феридей, това беше първата ми роля, точно както и за вас. Татко ми е разказвал толкова много.
	— Наричай ме Керълайн, мила — казах аз и се вгледах в нея. Лина беше съвършената комбинация от родителите си, висока и несъмнено със сценичното присъствие на баща си. — Сигурна съм, че си била прекрасен Балтазар, Лина.
	Момичето ме прегърна и ме притисна силно към себе си. Същото онова прелестно дете, което бях открила в сиропиталището „Сен Филип“. _Паскалин_ — родена на Великден…
	Паскалин ме пусна.
	— Обещайте, че ще дойдете в Париж, Керълайн. Предстои ми да изиграя първата си главна роля. За мен би означавало наистина много, ако присъствате.
	Кимнах — само това съумях да сторя, за да сдържа сълзите. Мило момиче беше, наследило чара на баща си.
	— Разбира се, мила — казах аз.
	— Е, трябва да тръгваме — каза Пол.
	— Татко ще ме запознава с хора от _киното_ — похвали се Лина.
	— _Au revoir_, Керълайн — каза Пол. Целуна ме по двете бузи. Усетих познатото драскане на брадата му, което толкова обичах. — Какво ще кажеш този път ти да ми пишеш? Идва момент, когато дори и аз се отказвам.
	— Не си се променил — казах аз.
	Той се усмихна.
	— Предполагам, че някъде, в някое от кътчетата на сърцето си, винаги сме на двайсет.
	Пол се изгуби сред тълпата, а аз усетих пак онази празнота в момента, когато се откъсна от мен, но този път сякаш беше малко по-лесно. Наистина ли това се беше случило току-що? Наистина ли дъщерята на Пол ме беше поканила в Париж?
	Измъкнах се с едно такси, а пиколото напъха в багажника плика ми с подаръци. Вече бях набелязала всяко от нещата вътре за благотворителност. Докато таксито се отдалечаваше, зърнах Пол сред група хора и изведнъж ме обля _retrouvallies_ — още една от онези думи, които нямаше как да се преведат на английски, нещо като „щастието, че след дълга раздяла виждаш човек, когото обичаш“. Обвих тялото си с ръце там, на задната седалка на таксито, и този път не страдах, че се прибирам сама у дома.
	Дали ще ми пише? Може би. А може дори да му отговоря, ако имам време.


	На следващия ден реших да последвам съвета на Розмари и се обадих на Норман Казънс — прочутия редактор на „Сатърди Ривю“ — с надеждата да си поговоря с него в кабинета му. Евентуално да го помоля да спомене полякините в списанието. Той ми предложи да намина същия следобед.
	Седнах в чакалнята и заразлиствах вестника. По навик отгърнах на рубриката „Общество“ и какво да видя: цяла страница със снимки от бала „Април в Париж“. Точно под снимка на Мерилин Монро и посланика на Великобритания, впил поглед в деколтето й, се мъдреше снимката ни с Пол. Само дето не паднах от стола си. Нищо че смокингът му беше по европейска кройка и малко прекалено втален на кръста, а шлейфът на моята рокля — зацапан от настъпване, ние всъщност бяхме доста прилична двойка. Под снимката пишеше: „Мис Феридей и Пол Родиер: Ще има ли завръщане на Бродуей?“.
	Още не бях се окопитила от видяното във вестника, когато служителката на рецепцията ме поведе по един коридор с окачени на стените уголемени фотоси на кориците на списанието в алуминиеви рамки, отвори вратата на съвещателната зала и ме покани да вляза. Норман беше свикал там цялата редакционна колегия — бяха насядали около дългата маса и пред всеки от тях имаше жълта папка с документи.
	— Радвам се да ви видя, Керълайн — каза Норман и се изправи да ме поздрави. Нямаше как да се устои на старомодния му чар и сърдечната му усмивка. Дори най-семплата папийонка може да изглежда плачевно, ако я носи неправилният човек, но многоцветната карирана пеперуда на врата на Норман беше идеално допълнение към достолепната му осанка. — Разполагаш напълно с вниманието на всички ни за цели пет минути.
	Норман се изтегли в далечния край на залата и се облегна на стената. За миг се притесних от присъствието на този толкова виден редактор, известен по цял свят. Стомахът ми се сви от напрежение и устата ми пресъхна. В този момент си спомних Хелън Хейнс и нейния съвет, който винаги ми е помагал на сцената: „Не бъди скучна, използвай цялото си тяло“. Успях да се окопитя и да започна речта си силно и уверено:
	— Господин Казънс, тъй като вие и съпругата ви успяхте да наберете значителна сума за „Девиците от Хирошима“… — Огледах се из залата. Служителите на Норман, изглежда, имаха много по-важни занимания от това да ме слушат. Някои си играеха с часовниците и химикалките си, други пишеха нещо в папките. Та как може да се внуши каквото и да било на такава разсеяна публика? — Предположих, че бихте се заинтересували от тази група жени, които са в сходна ситуация.
	— Те са полякини, нали? — попита Норман, докато премяташе из ръцете си диктофон.
	— Господин Казънс, опасявам се, че не бих могла да продължа, ако не разполагам с вниманието на аудиторията. Все пак трябва да оползотворя напълно малкото време, което имаме, нали?
	Норман Казънс и екипът му се приведоха напред и всички погледи се насочиха към мен. Сега вече имах публика.
	— Да, жените са от Полша, католички, политически затворнички, арестувани за участието си в Полското съпротивително движение. Били са в концентрационния лагер „Равенсбрюк“, единствения от големите лагери на Хитлер, който е бил само за жени, и са били използвани за медицински експерименти. Имаше съдебен процес в Нюрнберг специално за лекарите, но светът забрави за жертвите, а и оцелелите не получават каквато и да е помощ или подкрепа.
	Норман извърна поглед към кафявите камъни и водните кули на Готъм*, които тук, на десетия етаж, преобладаваха в гледката.
	[* Едно от названията на Ню Йорк.]
	— Не съм сигурен, че нашите читатели са готови за следваща благотворителна кампания толкова скоро, госпожице Феридей.
	— Проектът „Хирошима“ все още не е излязъл от счетоводните книги — обади се един мъж с телосложение на тел за отпушване на канали, а четвъртитите му очила сигурно бяха за човек с два пъти по-голяма глава.
	Познавах го по физиономия, Уолтър Стронг-Уитман, посещаваше нашата църква, макар никога да не сме се запознавали официално.
	— Но тези жени са били подложени на операции в серия сложни експерименти — казах аз.
	Подадох им да разгледат снопче снимки и следях промяната в израженията на лицата им, като получаваха всяка следваща снимка: отвращението се превръщаше в ужас.
	Норман пристъпи към масата.
	— Господи, Керълайн, та това тук почти не прилича на човешки крайници. На тази снимка от крака липсват цели мускули и дори части от костта. Как изобщо ходят.
	— Немного добре, както можете да си представите. Подскачали са из лагера. Това е отчасти и причината да ги нарекат „зайците“. Както и това, че нацистите са ги използвали като лабораторни животни.
	— Как изобщо са се прибрали в Полша? — попита Норман.
	— Кой както може. Шведският Червен кръст е спасил някои. Други са били изпратени с влак към Полша, когато руснаците освободили лагера.
	— Има ли нещо, от което спешно се нуждаят? — побърза да се осведоми Норман.
	Приближих се до него.
	— Те имат сериозни проблеми в Полша, зад Желязната завеса: нямат почти никакъв достъп до модерна медицинска грижа, а германското правителство не осигурява никаква помощ.
	— Желязната завеса, значи — каза господин Стронг-Уитман през смях. — Нямаме работа да се забъркваме в това.
	— Западна Германия е изплатила компенсации на някои депортирани, но на „зайците“ не, защото не признава комунистическа Полша за държава. Някои са починали от най-елементарни заболявания, които тук могат да се лекуват.
	— Не знам, Керълайн — каза Норман, — руснаците напоследък отказват всякакво сътрудничество.
	— Трябва ли тези момичета да страдат, защото потисниците им не им позволяват да напуснат страната?
	— Мърфи влезе в Източна Германия заради репортажа за „Юнайтед Еърлайнс“ — обади се един млад служител.
	— Може да излезе като пътепис — каза една жена в красиво пепитено сако.
	— Клиентът ни от „Пан Американ“ може да помогне — вметна друга.
	— Идеята е ужасна, Норман — настояваше Стронг-Уитман. — Не можем да просим от читателите за всяка дреболия: за това милостиня, за онова милостиня… Нашите читатели пет пари не дават за Полша.
	— Защо да не проверим? — попитах аз.
	— Това е литературно списание, госпожице Феридей — не се даваше Стронг-Уитман. — Не можем да отразяваме всяка кауза, по която примират ръководителките на женските клубове в Ню Йорк.
	_Ръководителки на женски кубове_, така ли? Поех дълбоко въздух.
	— Можете да запазите високите си стандарти и пак да помогнете на онеправданите. Норман доказа това с „Девиците“.
	— Можем да пуснем статия в рубриката „Стил“ и да предоставим адрес за дарения — предложи Норман. — Но няма да е нещо особено. Може би една страница.
	— Благотворителният мускул на тази страна е атрофирал — упорстваше Стронг-Уитман. — Колко години минаха от края на войната? Дванайсет ли станаха? Никой няма да дари.
	— Какъв адрес да отпечатаме? — попита една млада жена със стенографска папка.
	— Имението „Хей“, на Мейн стрийт, Бетлехем, Кънектикът — отвърнах аз.
	Наистина ли щяха да го направят? Всички мускулчета по тялото ми се отпуснаха.
	— Сигурна ли сте, че искате да получавате пощата на домашния си адрес, госпожице Феридей? — попита жената.
	— Как е пощата в Бетлехем? — намеси се Норман. — Могат ли да поемат малко допълнителни пратки?
	Представих си нашия началник на пощите — Ърл Джонсън — бял като мляко, с лятната си коркова шапка и къс зеленикав униформен панталон, който често изпадаше в ужас от фамилно име, изписано с правописна грешка.
	— Разбира се, организацията е първокласна — отвърнах без колебание. — Нали винаги по Коледа ги зариват с писма, защото всеки иска картичките, които изпраща, да носят клеймо от Бетлехем. Пощенската ни служба може да се справи с това.
	— Бетлехем да бъде — съгласи се Норман. — Поздравления, Керълайн! Да видим дали можем да доведем вашите „зайци“ в Америка.


	В крайна сметка Норман написа прекрасна статия за „зайците“, дълга четири страници. Започваше така:
C>
	Подхождам към написването на този текст с ясното съзнание за трудната си задача — да убедя читателя, че описаното тук е не просто кадър от недрата на въображаем ад, а съществуваща част от нашия свят…
C$
	Нататък ставаше все по-добре, като при това прецизно и в детайли обрисуваше неволите и безнадеждното положение на момичетата.
	След като този брой на „Сатърди Ривю“ излезе от печат, в пощата току се появяваше по някое писмо. В едно от тях подателят питаше дали „зайците“ имат нужда от театрален агент, а в друго се интересуваха дали момичетата биха изнесли рецитал на сбирка на младежки клуб. Трябваше да погледна истината в очите: Америка страдаше от преумора от благотворителност.
	През следващата седмица, в една прелестна топла есенна утрин, толкова мъглива, че всичко изглеждаше като през марля, приключих с храненето на конете в обора и отидох в Пощенската служба на Бетлехем да взема пощата. Прасето ни, което майка беше нарекла Лейди Чатърли, ме следваше по петите, защото явно не искаше да ме изпуска от поглед.
	Подминах приятелките на майка ми от градинарския клуб „Личфийлд“, които се бяха събрали я градината и прокарваха кокосовите сладки на Серж с плодов пунш и на всяка малка глътка, кристалните им чаши пръскаха разноцветни отблясъци. Сали Блос, верният лейтенант на майка, която все още не беше събула градинарските си галоши и беше вързала кърпата си за глава на врата като бебешки лигавник, се беше изправила пред групичката и изнасяше лекция по темата за този ден: „Осите — приятели на градината“. Фината и тъмнокоса Нели Бърд Уилсън стоеше до нея, самата тя кльощава като оса, вдигнала високо едно изсъхнало гнездо на оси, което би трябвало да е празно. Календарът със светски ангажименти на майка беше значително по-пълен от моя: постоянно имаше сбирки на градинарския клуб, благотворителни тържества с клуба от „Нътмег Скуеър“ и танцови забави с местния клуб по танци, а освен това водеше тренировките на своя бейзболен отбор.
	Още щом стигнах до пощата, която беше само на няколко крачки на отсрещната страна на улицата, американският флаг ме прикани с приветливо помахване да вляза вътре, а Лейди Чатърли остана отвън, залепила нос на мрежата против комари. Малката ни пощенска станция в Бетлехем беше всъщност нещо като заешка бърлога с няколко малки помещения, сгушена под навеса на магазина „Джонсън Брадърс“. „Джонсън Брадърс“ беше сърцето на града и мястото, където всички си уреждаха срещи, там беше и единствената бензинова колонка, както и щандът за сладолед.
	Заварих Ърл Джонсън на мястото му в помещението за входяща поща — стаичка, не много по-голяма от килерче. Седеше на високото си столче, а зад гърба му беше бялата стена с отделенията за писма, със затъкнатите в тях пликове. При избора на дрехи Ърл се придържаше към неутралната част на спектъра и създаваше впечатлението, че ако постои достатъчно дълго неподвижно, ще се слее напълно с пратките си. По челото му блещукаха капчици пот като мъниста, без съмнение, в резултат на сутрешното десетминутно разпределяне на писмата.
	Ърл се наведе към гишето и побутна към мен листовка за предстоящия панаир на Бетлехем.
	— Доста е горещо — каза той и явно не можеше да ме погледне в очите.
	Толкова ли съм свирепа?
	— Наистина.
	— Надявам се, не сте дошли при бръснаря долу. Днес не работи.
	Взех листовката.
	— Само това ли е за мен?
	Той стана от столчето си и се измъкна от помещението, като пристъпваше настрани.
	— Има нещо, за което ще ви помоля да ми помогнете, госпожице Феридей.
	Животът в провинцията има своите прелести, но точно в този момент внезапно изпитах копнеж по Пощенската служба на Трийсет и четвърта улица в Манхатън, онова масивно здание с колони, същински бастион на ефективната работа.
	— Налага ли се наистина, Ърл?
	Ърл ми махна да го последвам по един вътрешен коридор и аз тръгнах след него. Пред една затворена врата той спря и се засуети.
	— Е — казах аз, — отворете я.
	— Не мога — отвърна той и сви рамене.
	Наложи се да си повея с листовката.
	— За бога, защо просто не вземете ключа?
	— Не е заключена.
	Хванах топката на бравата, завъртях я и след това бутнах вратата с хълбок, но тя само леко се открехна навътре към затъмненото помещение.
	— Нещо пречи отвътре, Ърл. Какво правите тук по цял ден? Едва ли е нужно много усилие, за да се поддържа някакъв приличен ред.
	— Клайд! — провикна се Ърл с пълно гърло.
	Племенникът му дотича веднага.
	— Какво има, Ърл? — попита Клайд, който беше невероятно слаб и в профил беше не повече от два листа хартия.
	— Клайд, направи услуга на госпожица Феридей и се вмъкни вътре.
	— Да, сър — отвърна с готовност Клайд, доволен, че най-после му поставят задача, за която размерът му е предимство.
	Клайд се вмъкна през пролуката на вратата като буболечка, която се провира през тесен процеп. Приближих устни до пролуката на вратата:
	— Клайд, отвори.
	— Не мога, госпожице Феридей, тук е пълно с няк’ви дивотии и препречват вратата.
	— „Ня’кви дивотии“ ли? — Това момче къде се е учило да говори? — Ърл, наистина трябва да поразчистите тук.
	Ърл потърка с върха на обувката си някакъв чвор на дъсчения под.
	— Просто разчисти пред вратата, Клайд — казах аз. — И вдигни капаците на прозорците. Тогава ще можем да помогнем.
	Отвътре се чу шум от местене, ръмжене от Клайд и щракване от капаците на прозорчето.
	— Още малко, госпожице Феридей — обади се Клайд отвътре.
	Клайд отвори вратата и на физиономията му цъфна усмивка, като че беше рекламно лице на стоматологична клиника, зъбите му бяха бели и прави, като клавиши на пиано.
	Стаята беше претъпкана с брезентови торби, всяка от които можеше да побере самия Клайд, подпечатани със синия щемпел на Американските пощи. Торбите бяха покрили пода и полицата, която се простираше по цялата обиколка на стаята. Някои се бяха развързали и изригнали купища писма и пакети. Аз се вмъкнах вътре сред лавината от писма.
	— Всичките са адресирани до някакви „зайци“, госпожице Феридей — каза Клайд. — Вижте, тук има едно от Хаваи.
	— Господи! Ърл — казах аз леко замаяна. — Нима всичко това е за нас?
	— Има още десет в пикапа. Хвърляха ги тук през прозорчето.
	— Е, какво стана с прословутото „Ни дъжд, ни сняг, ни нощната тъма, ни зноят в летен ден не могат да попречат дълга на разносвачи да изпълнят срочно тез’ момчета“, Ърл?
	— Моля, госпожице?
	— Защо не ми _казахте_?
	Стиснах сноп писма с всякакви адреси за връщане: от Бостън, Лас Вегас, Мексико…
	— През зимата съм подготвен, имам още петнайсет работници, но през лятото съм само аз. В приземния етаж има още. Толкова са много, че бръснарят не може да мине насам.
	Господин Гарднър поведе майкиния градинарски клуб с дивизия от ръчни колички и с тях отнесохме пощата в „Хей“. Клайд ни придружи, яхнал един огромен чувал, като пони, а Лейди Чатърли с мъка припкаше да ни догони. Отваряхме всяко писмо, разделяхме ги на купчини на масата в трапезарията и обявявахме съдържанието на всяко от тях.
	— Списание „Севънтийн“ ще разработи модна линия за момичетата! — възкликна Сали Блос. — А доктор Джейкъб Файн от болница „Бейт Израел“ дарява медицински грижи…
	Нели Бърд Уилсън размаха лист на „Рой Роджърс“*:
	[* Известен производител на луксозни печатни и канцеларски материали.]
	— И Кевин Клаусън от Батън Руж дава своята лепта!
	— Колко мило — казах, докато правех описа на всички дарения.
	Майка не успяваше да отваря пликовете достатъчно бързо.
	— Керълайн, виж, Националната еврейска болница в Денвър!
	— Държавният университет на Уейн — обяви господин Гарднър. — Доктор Джером Краус, зъболекар.
	Сали вдигна високо лист, на който се виждаше висок син замък с островърхи кули:
	— Дисниленд в Анахайм дарява дневни карти. Момичетата ще са почетни гости на господин Дисни.
	— Фондация „Данфорт“ праща чек, Керълайн, доста тлъст — обади се майка.
	Нели си вееше с един плик, докато четеше писмото:
	— Компанията „Кънвърс Ръбър“ ще изготви линия от обувки за дамите.
	— Дрехи и чанти от „Лейн Брайънт“ — добави Серж.
	Нареждахме на отделна купчинка радиолози и остеопати, готови да направят дарение под формата на медицински грижи, и друга за зъболекари, които предлагат безплатно почистване на зъби. В трета купчинка слагахме болниците, които предлагат легла. Безброй семейства от Бар Харбър до Сан Диего отваряха вратите на домовете си, готови да подслонят момичетата. До свечеряване бяхме натрупали чекове и пари на обща стойност над шест хиляди долара — повече от достатъчно пари, за да платим пътуването на момичетата до Съединените щати.
	В следващия брой на „Сатърди Ривю“ Норман нарече Америка „наелектризираща“ със своята щедрост, а аз бях онемяла от щастие.
	Нашите „зайци“ все пак щяха да дойдат в Америка.


>>	39
>>	Керълайн

	_1958 година_
	Същата пролет пристигнахме в Полша с доктор Хитцих. Пътуването с доктора беше истинско удоволствие, защото беше надарен от небесата и с ум, остър като бръснач, и с необикновена благост, а тази комбинация обикновено се среща основно сред амишите. Той беше нашият американски медицински експерт по ортопедична хирургия, отговорен за подбора на дамите от Полша, които са в достатъчно добро здравословно състояние да издържат пътуване до Съединените щати по-късно през същата година. Аз го придружавах, за да уредя документите по пътуването им и да отстранявам организационните пречки.
	Посрещна ни официална делегация и с частен автомобил ни отведоха в Ортопедичната клиника във Варшава. Щом влязохме в клиниката, полските доктори наобиколиха доктор Хитцих. Стискаха ръката му, потупваха го по гърба и го отведоха до голямата заседателна маса срещу набързо скован подиум. Седнах до доктор Хитцих, а двайсет и деветимата лекари заеха местата си около масата. Присъстваха и двама членове на ZBoWiD, Съюза на борците за свобода и демокрация — официалната полска организация на ветераните, институцията, с която Норман и аз работехме, за да защитаваме правата на „зайците“.
	Клиниката много приличаше на сградата на Земеделското дружество в Бетлехем, просторна като хамбар, с отворени прозорци, така че дори в центъра на залата усещахме поривите на вятъра.
	Първите три дами влязоха в клиниката, сгушени една в друга, и през цялото време притискаха плътно яките на палтата към вратовете си. На ръцете и на трите висяха платнени чанти, а по лицата им се виждаше отпечатъкът на изнурително пътуване, защото и за трите явно всяка малка стъпка беше особено болезнена. Нашият преводач — млад мъж със суров поглед и буйна коса, с прическа като на Сталин, седна до доктор Хитцих, а жените се отправиха към паравана зад сцената да се преоблекат.
	„Заек“ номер едно беше красива жена, около трийсет и пет годишна, с къса тъмна коса и тъмни очи, която се появи иззад паравана, увита като гръцка богиня в захабен бял чаршаф. Запристъпва към сгъваемото столче на подиума и на всяка крачка се сгърчваше от болка. Когато седна на столчето тя огледа публиката с гордо вдигната брадичка.
	Главният лекар, професор Груца, енергичен и добродушен човек с телосложение като на пожарен кран, застана на подиума и започна да чете съпътстващия доклад. На равни интервали, които ми изглеждаха безкрайни, преводачът ни запознаваше с превода на английски:
	— _Смъртта на близкия приятел на Адолф Хитлер, Райнхард Хайдрих, обергрупенфюрер от СС, предизвиква серия от научно неиздържани експерименти за медицински цели, наричани „операции със сулфонамиди“ в концентрационния лагер „Равенсбрюк“. Доктор Карл Гебхарт, близък приятел и личен лекар на Хайнрих Химлер, е повикан да лекува Хайдрих, който е бил смъртоносно ранен при опит за убийство — взривно устройство в автомобила му, поставено от Чешката нелегална организация._
	Не изпусках от поглед жената на подиума. Тя слушаше, вдигнала гордо глава.
	— _При лечението на Хайдрих доктор Гебхарт отказва да използва сулфонамидни медикаменти и предписва алтернативно лечение. След като Хайдрих умира, Хитлер обвинява доктор Гебхарт, че е допуснал приятелят му да умре от газова гангрена. Поради това Химлер и Гебхарт измислят начин да докажат на Хитлер, че решението да не се използват сулфонамиди е било правилно: чрез серия от експерименти, извършвани първо върху мъже в „Захсенхаузен, а след това и върху жени, в «Равенсбрюк».“_
	Жената на подиума отметна един кичур коса от челото си с разтреперана ръка.
	— _Гебхарт и подчинените му извършват серия от операции върху напълно здрави жени, подбирани специално заради добре развитите им, яки крака, които могат да понесат симулация на травматични рани. В раните са въвеждани бактериални култури, за да се предизвика газова гангрена, а впоследствие на някои са прилагани сулфонамидни медикаменти. Всеки починал пациент, третиран със сулфонамиди, доказва тезата на Гебхарт. Сред оперираните затворници, на които са прилагани сулфонамиди_ — доктор Груца посочи жената на стола, — _е Каша Бакоска, по баща Кузмерик, медицинска сестра в държавна болница._
	Лекарят вдигна чаршафа, за да покаже крака й. Доктор Хитцих до мен ахна и за малко не се задави. Прасецът й беше съсухрен и ужасно деформиран, като изкормена риба.
	— _Госпожа Бакоска е била оперирана през 1942 година. Била е подложена на три последователни операции. Всичките от Група едно: с внасяне на дървесни стружки, стъкла и други материали. В левия долен крайник е направен разрез и кръвоносните съдове от двете страни на раната са лигирани._
	Лекарят продължаваше да говори, а Каша седеше с вирната брадичка, но устните й вече не бяха така решително стиснати. Очите й се пълнеха със сълзи.
	— _Вкарани са още кварцов пясък и трески, раната е зашита и кракът е гипсиран…_ — продължаваше лекарят.
	Нима не виждаше колко е разстроена? Аз се изправих и тръгнах към подиума.
	— _Гипсовата превръзка е оставена достатъчно дълго време, за да се осигури възможност да се развият газова гангрена и други инфекции_ — не спираше докторът. — _След което са приложени сулфонамидни медикаменти._
	Останалите лекари дращеха в бележниците си.
	— _Освен тежките деформации, които влияят на цялата скелетна система, пациентката страда и от посттравматичен стрес, депресия…_
	— Съжалявам, но… — продума Каша. Тя се изправи, закри очите си с една ръка, а с другата придържаше чаршафа на гърдите си.
	Качих се на подиума.
	— Това не може да продължава така, докторе.
	— Но тези жени са дали съгласие — отвърна доктор Груца. — Останалите лекари са променили много ангажименти в и бездруго запълнените си графици, за да могат да присъстват.
	— „Зайците“ също, докторе. Може да продължите прегледа в намален състав. Ще присъстваме само вие, доктор Хитцих и аз.
	— Това е прекалено…
	Хванах Каша за ръката.
	— Тези жени са били жертви веднъж, но няма да позволя да ги измъчвате в мое присъствие.
	— Нека продължим в по-малката манипулационна — намеси се доктор Хитцих.
	Помогнах на Каша да слезе и да стигне до паравана и се постарах да й помогна да се облече.
	— Благодаря — каза тя. — Оценявам помощта ви.
	— Как добре говорите английски, мила.
	— Не чак толкова.
	— Е, със сигурност по-добре, отколкото аз говоря полски.
	— Сестра ми Зузана, тя не е дошла още, но е в списъка. Тя е лекарка. Нейният английски е прекрасен.
	— Ще я очаквам с нетърпение — казах аз.
	Щом се преместихме в малката зала и останахме само доктор Хитцих, доктор Груца и аз, прегледите започнаха да минават леко. Сестрата на Каша, Зузана, се яви на преглед последна. Помоли да позволим да присъства и Каша и лекарите се съгласиха.
	— _Зузана Кузмерик, четирийсет и три годишна — четеше доктор Хитцих. — Участвала в контролната група при сулфонамидните операции. Инжектирали са й стафилококи и бактерия Clostridium tetani. Тя е сред малцината пациенти в контролната група, които са се излекували спонтанно, въпреки че не са й прилагани антибиотици. В момента страда от мигренозно главоболие, спорадично гадене и стомашни разстройства. Има съмнения за язва на стомаха, третирана с антиациди…_
	Доктор Хитцих замлъкна.
	— Продължавайте, докторе — каза Зузана. — Няма проблем.
	Доктор Хитцих свали очилата си.
	— Не мисля, че е…
	— Виждала съм документа — прекъсна го Зузана. — Всъщност аз го написах. Пише, че в лагера са ме стерилизирали, нали?
	Каша се изправи.
	— О, Зузана, не…
	— Няма проблем. Аз написах доклада. Моля, докторе… продължете.
	Доктор Хитцих отново надяна очилата си. Зузана се поизправи в стола си, когато докторът, който продължаваше с прегледа, попипа жлезите на врата й.
	— Като лекар трудно ли ви е изведнъж да се окажете пациент? — попитах аз.
	— Не — отвърна Зузана. — За мен е важно да видя и двете страни. Това ме прави по-добър лекар. Това е и една от причините да искам да отида в Съединените щати. Искам да се запиша на специализиран курс за медици и да науча колкото мога повече.
	Зузана говореше английски толкова добре с този неин напевен полски акцент, че беше истинско удоволствие да я слуша човек.
	Доктор Хитцих потърка с два пръста шията й ниско долу до ключицата, от лявата страна.
	— Какво има, докторе? — попита Зузана.
	— А, нищо особено — побърза да отговори той. — Засега мисля, че сме готови.
	Докато разчиствахме и полякините се подготвяха за пътуването обратно към домовете си, доктор Хитцих се съвещаваше с колегите си, а аз извадих подаръците, които бях донесла за жените от Америка.
	— Момичета, елате тук — повиках ги аз. Извадих една от най-красивите чанти, които бях донесла, онази от тъмносиня кожа. Златистата закопчалка проблесна на слънцето. — Тези чанти са дарение от един прекрасен магазин в Щатите, „Лейн Брайънт“.
	„Зайците“ не помръдваха, като че краката им се бяха вкоренили в пода. Какви сериозни жени!
	— Момичета, няма от какво да се притеснявате, моля ви — казах и протегнах още повече ръката си, в която държах чантата. — Без пари са. Дарени са за вас. Синият цвят е хит този сезон.
	Отново никоя от тях не помръдваше. Извадих една от кутиите с бонбони асорти на „Уитман“, от онези, на които надписът изглежда като бродиран.
	— Някой иска ли бонбони? — Никоя не помръдваше. — Има и „Нютънс“, със смокинов конфитюр. Много хубави сладки.
	— Защо да не си направим снимка? — попита Каша; гледаше към фотоапарата „Лайка“ на врата ми.
	Събраха се за снимката и кадърът се композира безпроблемно, изглеждаха като букет цветя във ваза.
	— Как ще се пътува? — попита Каша.
	— Засега планът е всички вие да пристигнете заедно в Ню Йорк, а после ще се разпръснете из различни части на страната, в частни домове. След това групата ще се събере отново, но в Сан Франциско, откъдето ще пътувате заедно до Лос Анджелис и после ще се върнете с автобус, но ще минете през Лас Вегас, Тексас, и накрая обиколката ще завърши в столицата Вашингтон.
	Каша преведе думите ми на останалите, които се бяха притиснали една до друга, за да чуват по-добре. Очаквах поне да се усмихнат, но лицата им нито за миг не се отпуснаха.
	— Искат да знаят откъде ще отплава корабът? — каза Каша.
	— О, не, няма кораб — отвърнах. — Авиокомпанията „Пан Американ“ направи дарение, което покрива разходите по пътуването със самолет.
	Последваха оживени разговори на полски и след това вече много от жените се усмихваха.
	— Повечето от нас никога не са се качвали на самолет — поясни Каша.
	Доктор Хитцих подаде глава през вратата и всички погледи се насочиха към него.
	— Готови сме с крайния списък, госпожице Феридей — каза той. — Може ли да поговоря с вас насаме?
	Втурнах се към доктора и двамата влязохме в манипулационната.
	— Всички са одобрени за пътуването — каза доктор Хитцих.
	— О, чудесно — отдъхнах си облекчено.
	— С едно-единствено изключение. Лекарката.
	— Зузана ли? Но защо, за бога?
	— Съжалявам, че трябва да го кажа, но напипах уголемена жлеза на Вирхов* — отвърна той.
	[* Лекарите наричат това образувание „жлеза на Вирхов“, защото първоначално е смятано за жлеза, но впоследствие е установено, че е метастаза в надключичен лимфен възел, най-често на стомашен или белодробен карцином.]
	— Какво?
	— Това е индикация за злокачествено образувание.
	— Може ли да се излекува?
	— Вероятно не. Това е много характерен симптом на рак на стомаха. Опасявам се, че дните й са преброени.
	Забързах да се върна при жените, които чакаха пред вратата, облекли палтата си, готови да се приберат по домовете си. Извиках Зузана и сестра й Каша да разговарят с доктор Хитцих и мен насаме и ги въведох в манипулационната. Седнаха на сгъваемите столове.
	— Зузана, опасявам се, че… как да кажа — започна доктор Хитцих. — Онази бучка, която напипах на шията ви, според мен е уголемена жлеза на Вирхов.
	— „Трона на дявола“ ли имате предвид? — попита Зузана.
	— Предпочитам названието „сигнален лимфен възел“ — опита се да смекчи нещата доктор Хитцих.
	— Симптом е за рак на стомаха, нали? — полюбопитства Зузана.
	— Да, опасявам се, че да.
	— Доста неприятно е да имаш рак, който носи името на германец — каза Зузана с усмивка, а очите й блестяха.
	— Как може да сте сигурни? — запротестира Каша.
	— Трябва да направим още някои изследвания — заобяснява доктор Хитцих. — Но единодушното решение на медицинската комисия е, че не можете да заминете за Съединените щати.
	Каша се изправи.
	— Какво? Та нали смисълът на това пътуване е да получим медицински грижи, които тук не може да се осигурят! Как може да ни довлечете всички до тук, а след това да откажете помощ точно на човека, който най-много се нуждае от нея? Нека заеме моето място.
	— Проблемът не е мястото, Каша — опитах да я убедя аз.
	— Разправяте, че искате да ни помогнете, госпожице Феридей, но всъщност изобщо не ви е грижа. Носите ни модерни чанти и очаквате да ги разграбим.
	— Мислех, че ще се зарадвате…
	— Ние сме дами, госпожице Феридей. При това дами, повечето от които не искат да ги наричат „зайци“, като онези плашливи, нещастни животни в клетка. Освен това ние живеем в държава, в която не е разрешено да приемаме подаръци. Дотолкова ли не виждате какво е положението? Нима мислите, че можем да приемем нова чанта, подарък от американка? Та има случаи с хора, които са изчезвали заради много по-дребни неща. Една полска журналистка беше приела кутия шоколадови бонбони от един американец и оттогава никой не я е виждал.
	Усетих как бузите ми пламват. Как допуснах да проявя такова високомерие?
	— Каша, моля те — намеси се Зузана.
	— Да помогнете ли искате, госпожице Феридей? Е, тогава помогнете на сестра ми.
	Каша отиде при доктор Хитцих.
	— Ще ви платя каквото поискате, за да впишете сестра ми в прословутия си списък.
	— Ще знаем повече, след като проведем още изследвания… — започна доктор Хитцих.
	— Сестра ми спасява животи. Никога нищо лошо не е сторила, винаги е помагала на други. Ако излекувате нея, ще излекувате хиляди.
	— Самият аз бих искал нещата да са другояче, но всички лекари в комисията са на едно мнение… — обясняваше доктор Хитцих.
	— Не можем да пренебрегнем решението на ZBoWiD — намесих се и аз.
	— Тръгвам си — заяви Каша. — Това е абсурдно.
	Втурна се към вратата и излезе.
	— Ужасно съжалявам — казах на Зузана.
	Тя положи длан на ръката ми.
	— Разбирам, госпожице Феридей…
	— Наричай ме Керълайн, мила.
	— По-важно е останалите момичета да отидат в Америка.
	Прегърнах Зузана и я притиснах към себе си. Каква прекрасна жена. А толкова слаба. Каква трагедия е това, че е толкова болна. Само да можехме да я подкрепим с някои от лековете на Улси…
	Когато най-сетне се откъснахме една от друга, Зузана хвана ръката ми.
	— Не се сърдете на сестра ми, Керълайн. Каша просто е доста напрегната понякога. Заедно преживяхме много. Но вашите подаръци се ценят много високо. — Тя се усмихна. — А ако искате, оставете подаръците в приемната, в помещението за багаж. Ще се погрижа момичетата да си ги получат, когато никой не гледа.


>>	40
>>	Каша

	_1958 година_
	В деня преди насроченото ми заминаване за Америка малката ни стаичка беше зарината от дрехи, някои мои, но повечето взети назаем. Петрик потърка гърба си — болеше го вече, защото постоянно сваляше куфара ми от най-високия рафт на гардероба и отново го връщаше на мястото му, тъй като аз вече шест пъти стягах багажа си, а после се отказвах и разопаковах всичко. Петрик беше спечелил радиоапарат от завода като награда за работника с най-висока производителност и в този момент го бяхме включили. Бяха пуснали песен на моя любим певец, хубавеца Еди Фишер:
P>
	Кукло в джинси, изпиши
	името си на ревера ми…
P$
	Петрик ме прегърна и двамата се залюляхме в такт с музиката. Сигурно ще е хубаво да мога отново да танцувам. Но как бих могла да отида до Америка и да се подложа на операция без Зузана? Отделих се от Петрик и продължих да разопаковам багажа.
	— Как може да си толкова лекомислена? — каза той.
	— Никъде не тръгвам без Зузана.
	Петрик седна на леглото до отворения ми куфар, по-точно стария зелен куфар на майка.
	— Самата Зузана ти каза да отидеш. Непростимо е да се откажеш от такава възможност!
	Исках да се кача на този самолет. Исках го повече, отколкото съм искала каквото и да било от много време насам. Това беше възможност кракът ми да се оправи и да е нормален, или поне по-близо до нормалното. Дори само от мисълта, че е възможно да се спася от болката, ми се завиваше свят. Освен това всички момичета имаха записани часове при зъболекар. Дали зъболекарите там биха могли да излекуват зъба ми? Вече беше толкова зле, че почти не се усмихвах. Пък и какво ли би било да летя със самолет до Ню Йорк и да видя всички онези забележителни места? И да стигна чак до _Калифорния_. Вестниците в Люблин вече ни бяха превърнали в знаменитости.
	Извадих хубавата си рокля от куфара и я окачих в гардероба.
	— Но как да изоставя Зузана тук?
	— Ще ни липсваш много, ако заминеш — каза той. — Но помисли за всичко, което ще пропуснеш, Каша. Тъкмо Зузана най-много иска да заминеш. Ами Халина? Как вижда тя нещата? Майка й да се страхува.
	Като мислех как ще се кача на самолет за пръв път, ме заболяваше стомахът, а за това, че щеше да ми се наложи да използвам ужасния си английски и да се подлагам на още операции, да не говорим.
	— Няма да ме има месеци наред. Кой може да каже дали Зузана ще е жива, като се върна?
	Петрик хвана ръката ми.
	— Ще се грижим добре за нея.
	Приятно ми беше да усещам допира на ръката му. Но все пак се дръпнах и затворих закопчалките на празния куфар.
	— Не, казала съм и ще удържа на думата си — заявих аз.
	Петрик вдигна куфара и го постави на най-горния рафт в гардероба.
	— Трябва да разбереш, че има неща, които не можеш да промениш.
	— И какво? Да оставя сестра си тук да умре! Няма да…
	Обърнах се и видях Зузана: беше застанала на прага на спалнята.
	— Ох, аз само…
	Дали беше чула?
	Зузана пристъпи в стаята, прибрала ръце зад гърба си.
	— Не се тревожи за това, Каша.
	Сключих ръце пред гърдите си.
	— Няма да замина без теб.
	— Радвам се — отвърна тя.
	— Значи не си разстроена, че аз…
	Тя се усмихна.
	— Ни най-малко.
	Прегърнах я и дори през роклята усетих твърдите й изпъкнали ребра.
	— Това е добре, защото никога не бих те изоставила.
	— Е, това ме радва — каза Зузана. — Защото, ако ще умирам, бих искала да си до мен. — Тя измъкна от джоба си плик за телеграма. — Особено в Ню Йорк, където ще отидем заедно.
	Извади телеграмата от плика, прокашля се и прочете текста:
C>
	Госпожица Зузана Кузмерик получава разрешение да замине за САЩ ТОЧКА изпращам допълнително документите за пътуването ТОЧКА Явете се на летището във Варшава заедно с групата, която пътува за Ню Йорк ТОЧКА Керълайн Феридей ТОЧКА.
C$
	Петрик се втурна към гардероба да извади куфара, а ние със Зузана се прегърнахме и се залюляхме под звуците на нежния глас на Еди Фишер:
P>
	Защото сме заедно, заедно, заедно…
P$


>>	41
>>	Каша

	_Декември 1958 година_
	И ето ни, трийсет и пет изключително развълнувани полякини, които се приземиха на летище „Айдълуайлд“* в Ню Йорк в 8:30 сутринта. В самолета вдигнахме страхотна глъчка на полски, но останалите пътници бяха много мили и сякаш им беше драго, че сме там.
	[* Придобило гражданственост название на международното летище на Ню Йорк, открито през 1948 г. По-късно получава названието „Джон Кенеди“.]
	Когато заслизахме по стълбичката — някои от нас особено бавно — видяхме, че Керълайн вече ни чака, повела след себе си цял парад от инвалидни колички. Името Керълайн означава „радост“ и беше някак съвсем естествено, че всички се радвахме да я видим. Изглеждаше прекрасна в тъмносиния си костюм, френския шал и кокетната филцова шапка с перце на върха.
	— Как така не е омъжена? — питаха се всички полякини.
	С нейната висока и стройна фигура, деликатната й красота и благородната осанка на кралица, Керълайн всеки ден би получавала поне едно предложение за брак в Полша.
	Когато минахме през митницата, ни заобиколи многобройна тълпа: репортери, доброволци на Червения кръст, приятели на Керълайн… и толкова много проблясващи светкавици!
	— Как ви се струва Америка досега? — попита един репортер с насочен към лицето ми микрофон.
	— Ако може да се съди по храната в самолета, пътуването обещава да е приятно — отвърнах.
	Всички се засмяха.
	— Добре дошли, мили дами, чак от Полша — каза Керълайн и прегърна Зузана през кръста. — Вие сте като маслиново клонче от отвъд океана.
	Никога през живота си не сте виждали толкова много усмихнати лица на едно място.
	През същата седмица групата ни се разпръсна към различни градове из страната. Ние със Зузана останахме в Ню Йорк при Керълайн, защото щяха да ни лекуват в болницата „Маунт Синай“. Някои от другите заминаха за Бостън за реконструктивна хирургия, за Детройт, Балтимор и Кливланд — за кардиохирургия. Две от жените отидоха в Денвър, в Националната еврейска болница, където предлагаха най-доброто лечение на туберкулоза в света, защото дробовете им още бяха в лошо състояние.
	Ние със сестра ми бяхме късметлийки, че останахме в Ню Йорк, защото там имаше толкова много неща за гледане. Керълайн ни возеше навсякъде с колата, а Зузана, разбира се, седеше на предната седалка. Керълайн, изглежда, хранеше много топли чувства към нея, като че изведнъж бяха станали първи приятелки.
	— Това е Сентръл Парк, момичета, един от най-красивите паркове в света — обясняваше Керълайн.
	— И в Полша си имаме красиви паркове — обадих се аз.
	Говореше за своя град така, сякаш беше единственият град в света. Минахме с колата по Пето авеню. Стотици коли задавяха улиците и в много от тях имаше само по един човек. Какво разточителство! Как изобщо им го позволяват?
	Първият ни ден в болницата „Маунт Синай“ беше много натоварен, постоянно ни правеха някакви изследвания: и кръвни, и какви ли не, не знам дали останаха такива, които не са ни направили. „Маунт Синай“ беше огромен медицински комплекс, поне десет пъти по-голям от която и да е болница в Полша. Придвижването между кабинетите отнемаше много време, защото болката в крака ми ме принуждаваше често да си почивам, а и Керълайн спираше всеки срещнат да ни представи.
	— Тези дами са дошли за лечение чак от Полша — казваше тя всеки път.
	Хората бяха много учтиви, но ни гледаха със съжаление. Много беше мило наистина Керълайн да ни представя на всички, но така никога нямаше да можем да се смесим с другите.
	Стъклените входни врати на основната сграда се разтвориха като вълшебни порти и Керълайн се втурна вътре със Зузана под ръка, защото бързахме да се срещнем с лекаря. Зузана се оглеждаше на всички страни и възкликваше удивено за всяка дреболия.
	— Невероятно място! Можеше ли да си представиш? Огромно е!
	Керълайн се извърна към нея, без да забавя ход:
	— Шест етажа. Навсякъде с най-модерното оборудване.
	— Как изобщо успяват да обърнат внимание на пациентите в такава огромна болница?
	Зузана изостана, за да върви с мен.
	— Това е бъдещето на медицината. Нямам търпение да видя рехабилитационното отделение.
	— Имаме си такова и у дома.
	— Ти чуваш ли се? Въже за скачане и две гири. Та тук има отделна клиника за хидротерапия. Повечето хора биха били благодарни да получат възможност за такова лечение.
	Преоблякохме се в болнични роби и една сестра залепи хартиена лента на ръката ми като гривна. Докато вървяхме към рентгена, аз стисках дрехите и чантата си, въпреки че ми бяха предложили да ги заключа в шкафче.
	— Невероятно оборудване!
	Аз облякох мек халат върху робата си.
	— И нашето у дома върши същата работа, само дето не е толкова ново.
	Тръгнахме към кабинета на лекаря, обути в чехли, които ни позволиха да си запазим.
	— Нека взема нещата ви — предложи сестрата на нашия лекар, висока жена с плисирана сестринска касинка.
	Опита се да измъкне дрехите и чантата от ръцете ми, но аз стисках здраво.
	— Ще си ги нося, благодаря.
	Сестрата ми помогна да стъпя на помощно стъпало, за да седна на кушетката. Като седнах, намачках хартиената постелка. Доктор Хауърд Ръск беше хубав мъж, с гъста рошава коса с бял кичур и миловидно лице. Вдигна ръка, в която държеше метална кутийка, толкова малка, че се побираше на дланта му.
	— Позволявате ли, вместо да водя записки, да записвам констатациите си на това устройство? Спестява много време.
	Доктор да иска позволение от пациент! Е, това вече беше нещо различно.
	Кимнах, а доктор Ръск заговори в машинката си:
	— След поредица операции през 1942 година в концентрационен лагер „Равенсбрюк“, край Фюрстенберг, Германия, госпожа Бакоска, трийсет и пет годишна жена от европеидната раса, с полско-германски произход, е с редуцирана мускулна функция на левия прасец, с усложнения поради вкарване на чужди тела.
	Той пъхна рентгеновата ми снимка в металната рамка на визуализатора и светна лампата.
	Зузана се обърна към мен със зяпнала от учудване уста. Та те имаха визуализатор във всяка манипулационна. У дома имахме само един в цялата болница.
	На рентгеновата ми снимка се видяха разпръснати чуждите тела в прасеца ми. Колко странно изглеждаха, като се виждаха в такива подробности! Много рентгенови снимки са ми правили, но досега не бях виждала толкова ясен образ. Споменът за операционната зала в „Равенсбрюк“ нахлу в главата ми съвсем картинен и истински. Доктор Гебхарт, доктор Оберхойзер. Започнах да се потя, а докторът пъхна друга снимка във визуализатора.
	— Тибията е скъсена с шест сантиметра, в резултат на което е развита анталгична походка. Около засегнатия участък се е образувала мрежа от невроми, които са един от източниците на невропатична болка, от която страда госпожа Бакоска. Да се приложи следният план на лечение: процедури за премахване на чуждите тела и невромите, за да се увеличи притокът на кръв и да се облекчи болката, както и реконструктивна пластична хирургия. Препоръчва се ортопедична протеза, болкоуспокояващи според необходимостта и рутинна постоперативна оценка на психичното състояние.
	Когато доктор Ръск натисна копчето на записващото устройство, аз вече се задушавах. Дали виждаше?
	— Имате ли въпроси, госпожо Бакоска?
	— След операцията ще изпитвам ли болка?
	— Трудно е да се каже с абсолютна сигурност. Възможно е да има някаква остатъчна болка, но ще е значително облекчена. А и походката ви ще се подобри съществено.
	— Нямам други въпроси, докторе, благодаря.
	Слязох от кушетката, вече нямах търпение да се измъкна от тази стая и рентгеновите снимки, провесени там.
	— Ще ви насрочим и постоперативна консултация при психиатър, но по-късно.
	— Не съм луда, докторе.
	— Това е стандартна процедура. На девиците от Хирошима им се отрази добре — каза докторът и помогна на Зузана да се качи на кушетката. — Чудесно, значи. Ще пренощувате тук и утре сутринта започваме. Може да почакате тук или да слезете до рецепцията да се регистрирате.
	— Утре ли ще бъде операцията? — попитах аз.
	— Колкото по-рано започнем, толкова по-скоро ще приключим с процеса на реанимация.
	Процес на реанимация ли? В главата ми изплува споменът за реанимационната зала в лечебницата. Нима бих могла да преживея това отново?
	Доктор Ръск се зае с прегледа на Зузана, а аз излязох от стаята, обзета от паника, която бушуваше из цялото ми тяло. Дали операцията ще е болезнена? Дали пак ще лежа в гипс дни наред?
	Преоблякох се в своите дрехи, тръгнах през лабиринта от коридори и изскочих през вълшебните стъклени порти. Никаква операция! Предпочитам да си остана с анталгичната си походка, много благодаря.


>>	42
>>	Каша

	_1958 година_
	Веднага щом се озовах на улицата, скъсах хартиената си гривна и я хвърлих в някакво кошче. Да се разхождам анонимна из оживените улици на Ню Йорк, никак не беше зле.
	Пешеходният светофар светна с надпис „НЕ ПРЕСИЧАЙ!“. Аз се заковах на тротоара, но всички останали продължиха към отсрещния тротоар. Вървях, докато кракът не започна ужасно да ме боли, разглеждах шапките във витрините на магазините, но после се върнах в чакалнята на болница „Маунт Синай“. Седнах и запрелиствах списанията — това беше любимата ми част от посещението при лекари, особено когато списанията са американски. Разгърнах страниците на „Сатърди Ривю“. Погледът ми се спря на една реклама на нов филм по кината: „Дневникът на Ане Франк“. Красива актриса седеше, кръстосала крак връз крак, облечена в селска пола, и се усмихваше от лъскавата страница. Та така ли си въобразяват американците, че е изглеждала истинската Ане Франк?
	И после изведнъж застинах, защото попаднах на кратка статия, озаглавена: „Пристигат европейските _Lapins_“, авторът беше Норман Казънс. „Lapins“. Колко по-хубаво звучеше на френски думата „зайци“! Така разказана, историята звучеше прекрасно.
C>
	До момента близо триста читатели на „Сатърди Ривю“ са направили дарения за фонда „Lapins“ възлизащи на над 6000 щатски долара… най-сериозните разходи, разбира се, тепърва предстоят…
C$
	И каква невероятна щедрост бяха проявили към нас американците.
	Изведнъж Керълайн и Зузана едва не се хвърлиха отгоре ми.
	— Каша, къде се изгуби? — почти се развика Керълайн. — Викахме те по високоговорителя.
	— Имах нужда от малко чист въздух. Може ли да си ходим вече?
	— Да си ходим ли? — Керълайн изглеждаше така, сякаш всеки миг ще припадне. — Чакат те на регистратурата. Къде е лентата ти за идентификация?
	— Предпочитам да не…
	— Знаеш ли колко усилия са положени, за да стигнеш дотук? Та доктор Ръск е един от най-добрите хирурзи в страната!
	Керълайн говореше така разпалено, че чак перцето на шапката й трепкаше.
	— Никой не ме е питал дали искам всичко това — отвърнах аз.
	Бузите на Керълайн пламнаха.
	— Рискуваш да провалиш всичко, за което толкова много се мъчихме. Сега и лечението на Зузана се забавя.
	Зузана ме сграбчи за ръката, но изобщо не беше нежна и внимателна.
	— Нека поговоря с Каша насаме.
	Издърпа ме зад близкия ъгъл.
	— Да не си полудяла?
	— Не мога да преживея отново всичко това — простенах аз.
	— Знам, че ти е трудно, но друга такава възможност няма да имаш…
	— Нека помисля.
	— Не, Каша. Сега или никога.
	— Дори мисълта, че пак ще ме гипсират… а и как да знам, че мога да им се доверя, след като ще ме приспят?
	— Няма да има никакъв гипс. Питах. А и ще те придружа до там. Ще следя отблизо какво правят.
	— Ще останеш ли с мен?
	— Ще се вмъкна вътре, стига да ме пуснат. Ще наблюдавам през цялото време. Никой няма да ти причини нищо лошо, освен аз, ако не се върнеш вътре веднага.


	Когато се събудих след операцията, си мислех, че отново съм в лечебницата в „Равенсбрюк“. Пулсът ми се ускори, но щом попипах крака си, увит в чиста превръзка, и си спомних къде се намирам, по цялото ми тяло, чак до връхчетата на пръстите, се разля вълна на облекчение. А най-хубавото беше, че не усещах почти никаква болка. Вливаха ми морфин интравенозно и не се налагаше да ме човъркат с игли! Не след дълго вече ядях меки храни и дори пиех кафе. На леглото ми имаше шест бутона за промяна на позицията, а и имаше и медицинска сестра, която се грижеше само за мен — сестра Дот, от някакъв дълъг остров край Манхатън. Носеше бяла касинка с черни райета по ръба, което значеше, че стажът й също е бил в „Маунт Синай“. Не беше кой знае колко по-различна от касинката, която носех аз у дома в Полша.
	Следобеда на следващия ден станах да направя няколко крачки за пръв път, като се опирах с почти цялата си тежест на две сестри, но усещането беше превъзходно! Та аз можех да ходя, без обичайната болка да пробожда прасеца ми на всяка крачка.
	В мига, в който Дот влезе да ми донесе обяда, така се разбъбрих, че не можах да спра.
	— Вече навсякъде ще ходя пеш. Отново ще мога да танцувам със съпруга си…
	Дот се зае да разчиства таблата ми, а това у дома, в Полша, би било задължение на санитарката.
	— Да не сте от клуба на чистата чиния?
	Разбира се, аз си изяждах всичко.
	— Днес имате час при доктор Кразни. Тя е много приятен събеседник.
	Напъхах пакетчетата сол от обяда в джоба си.
	— Психиатър ли е? Не, благодаря.
	Само това ми трябваше! Да изпратят у дома в Люблин доклад, в който да пише, че съм луда. Хората изчезват и за много по-дребни неща.
	— Няма да се наложи да ходите до там. Ще ви заведа в количка. — Нима Дот дъвчеше дъвка? Ама такива неща позволени ли са? — Доктор Кразни е истинско съкровище. Само да можех и аз да поседя при нея за час и да поговоря за моите проблеми.
	Отговорникът на етажа се показа на вратата.
	— Дот, количката, която поръча, е тук. Побързай, иначе ще я вземе някой друг.
	— Почакай, само момент — каза тя. Така ли говори на отговорника? В нашето травматично отделение Дот не би се задържала дълго. — Е, какво, смятате да откажете лечение ли? Ако потискате всичко и го задържате, то все по някакъв начин ще избие.
	— Благодаря ви за загрижеността — прекъснах я.
	Не можех да свикна още с тази настойчивост на американците да дават съвети, макар никой да не ги е питал.
	Щом Дот ми каза, че всички доклади са конфиденциални и че няма да ги изпращат в Полша, се съгласих да отида при доктор Кразни. Не ми се вярваше много това с конфиденциалността, но реших, че ще е по-лошо да откажа.
	Кабинетът на психиатъра беше малък и подреден, но претрупан с вещи и книжа и това никак не спомогна за уталожването на нервността ми. Имаше едно малко прозорче, през което гледах как снежинките танцуват по крилата на вятъра. С изненада установих, че докторът е всъщност млада жена. Носеше красиви очила с черни рамки, леко извити нагоре в краищата. Дипломата й на стената изглеждаше съвсем нова. Сигурно току-що беше дошла от студентската скамейка. Дали беше достатъчно неопитна, за да ми лепне диагноза „душевноболна“, без това да е така? Трябваше да запазя самообладание.
	Почти не ме погледна, когато санитарят ме въведе с количката вътре. Посрещна ме само със:
	— Закъснявате. Половината от времето ви изтече.
	— Май направих грешка, че изобщо дойдох.
	— Никой не ви задържа.
	Нима нямаше по-любезни лекари в тази болница?
	— Толкова сте млада…
	Докторката сложи капачето на химикалката си и я метна на бюрото.
	— Не сме тук, за да говорим за мен.
	Посегнах да завъртя едно от гумените колела на количката, но санитарят беше сложил спирачките.
	— Не мога да остана — казах.
	Докторката седна и се отпусна в стола си.
	— В тази страна имате право на свободен избор.
	Допрях връхчетата на показалците си.
	— Първо, не съм психически нестабилна.
	— Аз съм психиатър. Тук съм просто да си поговорим.
	Дали можех да й кажа за сандвича със сирене?
	— И в Полша си имаме психиатри.
	— Пада се по един на всеки пет хиляди поляци, или поне така чух. Едва ли е много лесно човек да си запише час.
	— Нямаше да е толкова трудно, ако германците не ги бяха избили.
	Докторката се пресегна и взе картона ми.
	— Тук пише, че имате проблеми със съня…
	— Сестра ми е лекарка. Тя им е казала всичко това.
	— И затруднено дишане в затворени и тесни помещения. Това се нарича още пристъп на паника в резултат на вторична клаустрофобия.
	— Медицинска сестра съм, знам как се казва.
	— Тогава сигурно знаете и как се овладяват пристъпите? Как го правите? — Тя впери поглед в мен. — Били сте в лагер.
	— Пише го в картона ми…
	— „Равенсбрюк“. Само жени, наистина ли?
	— Да.
	— Мъчения имаше ли?
	— Всеки ден беше мъчение. — При тези думи устните на доктор Кразни леко се разчупиха в нещо като усмивка. — Нямам нужда да ме съжаляват.
	Доктор Кразни се поизправи в стола си.
	— Разбира се. — Отново се зачете в картона. — Майка ви…
	Поех си дълбоко въздух.
	— Беше дошла да ми донесе сандвич със сирене и я арестуваха заедно с мен.
	— Надявам се, не мислите, че това е станало по ваша вина.
	Огледах ноктите си. Разбира се, че беше по моя вина.
	— И тя не се върна с вас… от лагера… така ли?
	— Изчезна. Не зная какво се е случило.
	— Нямате ли някакви предположения?
	— Не мисля за това.
	— Ни най-малко ли?
	Наблюдавах как едно малко снежно торнадо се завихря по перваза на прозорчето.
	— Там се случваха разни неща — отвърнах аз.
	— Не бихте ли искали да опишете подробностите. Така работим.
	Отмахнах един кичур от челото си.
	— Просто изчезна. Беше помощничка на лекарката.
	— Лекарката ли го е направила?
	— Не зная.
	— Ни най-малко ли?
	— Не е толкова просто. Не разбирате. — Снегът се вкопчваше в стъклото на прозореца и ни затваряше вътре. Започнах трудно да дишам. Не сега. Моментът изобщо не беше подходящ за пристъп. — Много от колегите на лекарката бяха екзекутирани, но тя лежи в затвора.
	— И какви чувства предизвиква у вас това?
	— Добре ми е. Стига да си стои там.
	— А когато излежи присъдата си?
	— Това ще е чак през 1967 година. Тогава ще му мисля.
	— Иска ли ви се да бяха екзекутирали и нея?
	— Не.
	Доктор Кразни ме изгледа, вдигнала учудено вежди.
	— Защо?
	— Тя знае какво е станало с майка ми.
	— Какви бяха отношенията ви с майка ви? Обичахте ли я?
	— Разбира се. А и аз бях любимката й. Но какво значение има това изобщо?
	Ощипах се по ръката, за да спра сълзите.
	Лекарката поклати глава.
	— Не знам със сигурност.
	— _Ни най-малко_ ли, докторе?
	Доктор Кразни свали очилата си и избърса стъклата.
	— Но знам, че въпросите, останали без отговор, нанасят сериозни поражения на психиката. Предизвикват враждебност. Съсипват взаимоотношения. — Тя постави отново очилата си и впери поглед в мен. Гледа ме така един доста дълъг миг. — Рядко давам съвети на пациентите си, госпожо Бакоска…
	— Няма нужда да започвате точно сега.
	— Но вие имате щастието да сте жива.
	— _Щастие_ ли? — Дланите ми вече бяха мокри от студена пот. — О, моля ви.
	— Изстрадали сте много, но сега сте тук.
	— Е, понякога ми се иска да не бях. Изобщо нямате представа какво беше.
	— Но знам, че сте се вкопчили в болката от загубата на майка си. В крайна сметка само това ви е останало от нея, нали? Ако се откажете от тази болка, все едно се отказвате и от последното, което ви свързва с нея.
	Извърнах лице към прозореца.
	— Освен това знам, че имате още много работа и трябва да се заемете с нея. Това е ключът към подобряването на състоянието ви. — Тя събра книжата си и ги тупна на бюрото. — Санитар — провикна се тя. — Придружете госпожа Бакоска до стаята й.
	— Мога да се справя и сама.
	Лекарката се наведе към мен.
	— Вижте какво, госпожо Бакоска. Ако не стигнете до дъното на този гняв, няма да постигнете никакво подобрение. И на ваше място бих приела с благодарност съчувствието на другите. Всяка помощ, която ви се предлага, ви е нужна.


	За Коледа Керълайн ни заведе в семейното имение, което тя наричаше „Хей“, на север от Ню Йорк, в Бетлехем, Кънектикът. Очите й се напълниха със сълзи, когато ни разказваше как покойният й баща решил да нарече къщата на имението в Англия, което семейството му притежавало някога, „Хей“.
	Керълайн каза, че въздухът на север бил по-хубав и по-подходящ за възстановяване, и може и да имаше нещо такова, защото не след дълго започнах да си правя кратки разходки. И Зузана, и аз се чувствахме много по-добре там, в дома на Керълайн. Но сигурно това отчасти се дължеше на майката на Керълайн — госпожа Феридей, която се отнасяше към нас със Зузана като към кралски особи. От момента, когато ни посрещна на вратата, облечена в полска народна носия, до деня, в който заминахме за Калифорния, тя се суетеше край нас, все едно бяхме нейни дъщери. Беше научила немалко изрази на полски, за да не ни липсва домът.
	Колко хубаво беше да мога отново да стъпвам нормално! Госпожа Феридей ми зае коженото си палто и двете с нея, хванати под ръка, се разхождахме из имота им. Ходехме до отопления обор, в който се носеше сладката миризма на сено и коне, а през високите прозорци се процеждаха слънчеви лъчи. Или до детската къщичка, в която Керълайн си е играела като дете — умалено копие на голямата къща, в която имаше дори работеща готварска печка.
	Но въпреки че се отнасяха много мило с нас, аз не можех да се откъсна от носталгията по дома, по Полша, по Петрик и Халина. А имаше и нещо, което изобщо не ми влияеше добре: Керълайн видимо се беше привързала към Зузана и ставаше по-рано всяка сутрин, за да пият чай заедно, все седяха двете на кухненската маса, почти опрели глави, разказваха си разни неща, смееха се на шеги, които само те разбираха. В това нямаше нищо чудно, защото всички много обичаха Зузана. Колкото и да бях благодарна на семейство Феридей, все пак предпочитах да не ми отнемат сестра ми.
	Опитвах се да се радвам на това, което имах. Бетлехем беше прекрасно място по Коледа. Керълайн ни водеше навсякъде. Ходехме до малкото магазинче срещу градския парк, „Мерил Брадърс“, където продаваха всичко, каквото на човек може да му хрумне да поиска — имаше дори пъпеши и зелен боб, нищо че беше зима. Заведе ни на служба в абатството „Регина Аудис“, в което живееха монахини, отдали живота си на Бога и църквата, които пееха омайни химни. В една неделя, когато шофьорът й почиваше, Керълайн ни закара на църква в своята дълга зелена кола, която беше толкова голяма, че побра всички ни, даже и техния готвач руснак, Серж, и пак остана място. Керълайн не отделяше очи от пътя и така стискаше волана, че имах чувството, че ще го счупи. Госпожа Феридей ми каза след това, че когато Керълайн седнела зад волана, из града от уста на уста се разнасяло предупреждението всички да си стоят вкъщи.
	Но най-доволна бях, когато просто си стояхме в къщата, защото това беше най-красивата къща, която съм виждала някога: висока, бяла, с черни капаци на прозорците и толкова голяма, че в нея спокойно можеше да живее десетчленно семейство. Всички мебели бяха доста стари, но много красиви, даже и пердетата в салона, които госпожа Феридей беше ушила сама и беше избродирала с някакви много сложни фигури. В обора отвън живееха три коня, една симпатична немска овчарка, на име Лъки (от която ние със Зузана, естествено, отначало се ужасявахме, докато не осъзнахме, че кучето е много мил и верен приятел), много овце и кокошки и едно прасе, което следваше Керълайн по петите, където и да отидеше. Тя говореше на прасето на френски.
	— Хайде, _chérie_ — казваше тя, докато прасенцето се клатушкаше след нея. — _Dépéchez-vous. Vous pouvez étre beau, macs cela ne signifie pas que je vais attendre_. — По-живо. Може да си много красива, но това не означава, че ще те чакам.
	Това прасе понякога дори влизаше в къщата с Керълайн и едва се покатерваше по стълбите към нейната спалня.
	В Кънектикът Керълайн се държеше като съвсем различен човек. Тя ринеше и изнасяше мръсотията от обора, обута в джинси и с ловджийска шапка на главата, дори се катереше на покрива със старата пушка на баща си, за да стреля по някакви зайци, за които твърдеше, че миналата година й опустошили марулите. Ето, значи, защо тази жена не се е омъжила.


	На Коледа ми беше особено трудно, защото Петрик и Халина бяха на половин свят далече от мен. Да, постоянно си пишехме, дори Петрик ми беше изпратил кутия от любимите ми коледни сладки и рисунка на татко и Марта, която Халина беше скицирала с молив, но въпреки това не можех да спра сълзите.
	Чувствах се по-добре от това, че Зузана е до мен. На нея не се налагаше да й правят корективни операции, както на мен, но пък беше минала един курс химиотерапия. Все още беше много слаба, затова на Коледа Керълайн ни намести една до друга в гостната им пред камината, аз седях в инвалидната количка, а Зузана — в креслото на бащата на Керълайн. В цялата къща най-много харесвах тази стая, защото от нея се виждаше градината, с красивите живи плетове и пътечките, оградени с декоративни храсти, които бяха прекрасни дори и през зимата.
	Седяхме близо до камината, обърнати към огромното коледно дърво с ангелче на върха, което се опираше в тавана. Под елхата Керълайн беше подредила изненади за всички нас: за Зузана шишенце парфюм, който тя особено много беше харесала в някакъв магазин — „Бергдорф и Гудман“, а за мен — няколко книги, сред които „Силата на положителното мислене“ от Норман Винсънт Пийл. Аз изобщо не се бях сетила да приготвя подарък за Керълайн, но Зузана направи пано с апликации за Керълайн и госпожа Феридей, изобразяващо къщата и всичките им животни. Виждаха се конете и прасето, кокошките и котките. Там бяха дори кучето Лъки и африканският им папагал. Зузана каза, че е от нас двете, но беше съвсем ясно кой е авторът на този шедьовър.
	Госпожа Феридей и Серж бяха приготвили дванайсетте традиционни полски ястия и всички ядохме от тях с небивал апетит, а ако изобщо успявахме да спрем, то беше само за някое възклицание от неподправена радост. След вечеря госпожа Феридей ме заведе с количката до голямата стара кухня в задната част на къщата. Това беше другата ми любима стая — с едни такива красиви черни и бели плочки на пода и огромна порцеланова мивка, в която някой по-дребен възрастен спокойно можеше да се изкъпе.
	Седях на масата в кухнята с Керълайн и госпожа Феридей и гледах как Зузана и Серж мият съдовете заедно. Сестра ми все още беше крехка, но настоя да помогне за чиниите. От радиацията косата й беше опадала и черепът й беше съвсем оголен, както навремето в лагера бяха много от нас. Беше завързала един от френските шалове на Керълайн на главата си като млекарка. Серж цяла вечер се въртеше край нея, дори и след вечеря. Знаех, че вече не са просто приятели. Бях виждала Зузана неведнъж да се промъква в спалнята ни малко преди зазоряване откъм крилото на слугите. Дори само като си помислех за това, очите ми се пълнеха със сълзи. Как можеше сестра ми да е толкова потайна.
	Керълайн сипа кафе на всички ни. Колко щеше да е щастлива майка тук! Дори и само заради кафето. Госпожа Феридей отвори нова кутия от любимите ми сладки „Нютънс“ с конфитюр от смокини и напълни отново малките ни чашки с портокалов ликьор.
	— Какво стана с изследванията на Зузана? — попита тя.
	— Показателите се подобряват — отвърна Керълайн. — Лекарите са оптимистично настроени.
	— Да, това е наистина вълнуващо, Зузана, но не бива да прекъсваш лечението — констатира госпожа Феридей.
	Зузана се усмихна.
	— Е, в такъв случай може да се наложи да остана за неопределено време.
	Серж също й се усмихна. Само пълен глупак не би забелязал, че тези двамата са хлътнали до ушите. Че как така руснак? Да, хубавец беше, по руски някак, с онази тяхна простовата хубост, но какво би казал татко?
	— Нека първо да отидем в Калифорния — обадих се аз. — Нямам търпение да видя домовете на кинозвездите. Казват, че по „Родео Драйв“ е пълно с кинозвезди.
	— Трябва да отидеш там, Каша, и да им се усмихнеш на тези калифорнийци — каза госпожа Феридей. — Зъбът ти наистина е _прекрасен_, мила.
	Прокарах език по новия си зъб, който се мъдреше на мястото на моя разяден резец. Какво ли би казал Петрик за новата ми усмивка?
	Отхапах една бисквитка с конфитюр и обърнах чашката с ликьор на един път, както правехме у дома в Полша с водката.
	Керълайн подуши сметаната и сипа малко в кафето си и каза:
	— В Лос Анджелис има и по-интересни неща от знаменитостите. Например ранчото „Ла Брея“.
	— Да, да! Умрели зверове, накиснати в смола — възнегодува госпожа Феридей. — Отвратително! Керълайн, остави момичетата да се позабавляват.
	Жалко, че госпожа Феридей нямаше да дойде с нас в Калифорния. Тя взе бутилката с ликьора и посегна да напълни отново чашката ми.
	Керълайн дръпна бутилката от ръцете й.
	— Стига толкова алкохол за момичетата, майко.
	— За бога, Керълайн. Коледа е.
	— Каша вече пи достатъчно, майко. Тя все пак _се лекува_.
	— Не съм виждала пациент, на когото малко бренди да е навредило. В семейство Улси го втривахме и във венците на бебетата.
	Керълайн стана, взе бутилката от масата и я сложи на рафта. Госпожа Феридей ми се усмихна и забели очи: „Какво да я правиш?“. Керълайн беше истинска късметлийка, че майка й е до нея.
	Зузана и Серж бяха толкова улисани в миенето на чиниите, че изобщо не забелязала сценката, която се разигра. Не вярвам да сте виждали някога двама души, които да са толкова щастливи, че мият чинии; постоянно се смееха и се побутваха с насапунисани пръсти.
	Керълайн вдигна чашата си с кафе за тост.
	— Весела Коледа на всички!
	— _Wesolych Świąt_ — отвърнахме ние с госпожа Феридей на полски и вдигнахме празните си чаши.
	Весела Коледа!


>>	43
>>	Каша

	_1959 година_
	През пролетта на следващата година всички ние отпътувахме от градовете, в които ни бяха настанили, и се срещнахме на международното летище в Сан Франциско. Бяхме далече от дома вече няколко месеца и всички страдахме от носталгия, но Сан Франциско никога не е виждал толкова много щастливи полякини. Янина дойде при нас чак от Франция. Тя се беше възстановила там с помощта на Анис и беше завършила Фризьорското училище в Париж, а това се отрази много добре на прическите на всички ни. Колко много ни хареса Калифорния! Въздухът беше свеж и чист, а за тези от нас, които бяхме прекарали зимата в студената Нова Англия, слънцето беше най-ценният дар.
	Колкото и да беше прекрасен Сан Франциско, Лос Анджелис беше перлата на Западното крайбрежие. Да бяхте чули само бърборенето в автобуса! Къде да отидем първо? В Китайския театър „Граумън“ или на „Родео Драйв“? Но от всичко най-хубаво беше, че аз можех да ходя! Като нормален човек. Е, имах още лека болка, но вече почти не накуцвах. Освен това с пластичните операции кожата ми се беше загладила и вече изглеждаше доста по-нормално. Доктор Ръск ми беше предписал болкоуспокояващи, но важното е, че можех да ходя цял ден по „Родео Драйв“.
	Отидохме до Дисниленд — мястото, за което толкова бяхме слушали. Ние, всичките трийсет и шест жени, пристигнахме с автобус с климатична инсталация, а Керълайн снимаше филм с осеммилиметровата си камера като холивудски режисьор. Керълайн беше донесла и китарата си и посвири по време на обяда, но независимо от това прекарахме чудесна сутрин. Във „Фронтиърленд“* беше особено забавно. Возихме се на сал от пънове до острова на Том Сойер. Зузана направо се влюби в трите прасенца. По някакъв начин тези три нещастни създания — затворени в човешки дрехи, натъпкани с памук, с черни вежди като скоби, изписани на главите им от папиемаше така, че погледите им постоянно да изглеждат изненадани — докоснаха сърцето й. Достатъчно беше Зузана само да намекне за това и Керълайн започна да щрака с фотоапарата и направи милион снимки на сестра ми с тези огромни плешиви прасета.
	[* Атракционен кът в Дисниленд, наподобяващ старовремска железница.]
	Положението стана малко напрегнато заради влакчето в „Страната на приказките“. Не беше нещо особено, влак в умален размер, като за деца, който обикаляше парка. Не че изглеждаше страшно, но зловещото свистене на свирката ни преследваше цял ден из парка. Когато дойде време да се качим, Янина просто не можа. На всички ни беше трудно да забравим онзи, другия влак, на който се бяхме возили тогава.
	След посещението в Калифорния обиколихме цяла Америка, като спирахме на различни места: при Големия каньон, в Лас Вегас. Зузана си помисли, че е счупила машината, която наричаха „Едноръкия бандит“, защото изведнъж лампичките засвяткаха и от отвора се изсипаха монети. Когато стигнахме в столицата Вашингтон, официално ни представиха пред Конгреса и вече се чувствахме като кинозвезди.
	Когато се върнахме в Ню Йорк, се разпръснахме в различни домове за последната седмица от престоя си, а ние със Зузана пак останахме с Керълайн, но този път в нюйоркския й апартамент. Керълайн се суетеше около сестра ми като кокошка около пиленцето си и отново я изненада, този път с нощница и пантофи. Когато лекарите съобщиха официално на Зузана добрата новина, че заболяването й е в ремисия, Керълайн реши да го отпразнува и купи и на двете ни нови рокли от „Бергдорф и Гудман“. Едва ли сте виждали някога толкова щастлива жена, като че тя беше майка на Зузана.
	Ако можеше да се съди по апетита, сестра ми се възстановяваше с рекордни темпове. А може и да имаше нещо общо с това, че бяхме в Манхатън, обетованата земя за Зузана. А може и да беше заради готвача на Керълайн, руснака, който тъпчеше Зузана с полска храна.
	А може и да беше „Автоматът“.
	— Когато умра, искам да дойда тук — каза Зузана, докато държеше бялата си порцеланова чаша под сребристата канелка с форма на делфин.
	Кафето се извиваше на тънка струйка в чашата, черно и ароматно.
	Ако Ню Йорк за нас беше Страната на Оз, „Автоматът“ беше Изумруденият град. Както пишеше на рекламното кибритче, това беше „Автоматът на «Хорн и Хардарт» на ъгъла на Петдесет и седма и Шеста улица“. В помещението беше доста топло и вътре човек можеше да седи и без палто, а храната се появяваше като с вълшебна пръчица. В стъклените кабинки имаше усмихнати жени — наричаха ги „монетохвъргачки“ — които, с нахлузените на пръстите им връхчета от ръкавици, брояха банкнотите и ги разваляха на дребни монети. Слагаш монета до храната, която ти харесва, и малката вратичка се отваря. Просто ей така може да си избереш печено пиле, ябълков пай, бостънски кафяв сладък печен боб. Над четиристотин различни вида ястия. Искахме да се храним там всеки ден.
	Ние със Зузана бяхме успели почти да се слеем с тълпата. В новите ни рокли от „Бергдорф и Гудман“ вече наистина бяхме на висотата на новото си прозвище: „Дамите от «Равенсбрюк»“. Не можехме да повярваме, че пътешествието ни беше към края си, че скоро ще отлетим и всичко това ще остане в миналото, но аз нямах търпение да се прибера у дома. Исках да видя отново Петрик. Халина. Колкото и да ми беше трудно да го призная, дори и Керълайн щеше да ми липсва. Тя беше направила толкова много за нас, но никак нямаше да е зле най-после сестра ми да е само моя по целия път обратно, да се смеем и да си говорим за всичко.
	Зузана постави подноса си срещу моя.
	— Започвам да дебелея, Каша. Не си ли умираш за картофено пюре?
	В чинията й върху цяла планина от картофено пюре се зеленееха смарагдови грахови зърна, а на самия връх имаше локвичка кафяв сос.
	До масата дойде жена с кана прясно сварено кафе и понечи да ми напълни чашата.
	— Не — възпротивих се аз и захлупих чашата си с длан, защото не бях поръчвала второ кафе.
	— Безплатно е, просто ти допълват чашата — каза Зузана.
	Ню Йорк изобилстваше от такива изненади.
	Зузана топна вилицата си в пюрето, натисна няколко грахови зрънца и започна да се храни. Изглеждаше прекрасна, като моден манекен.
	— Какво не бихме дали за мъничко грах в онези дни — каза тя.
	Така и не можеше да се насили да изрече „Равенсбрюк“.
	— Сега поне Херта Оберхойзер гние в студена килия и яде боб от консерва — казах аз.
	— Защо най-сетне не се опиташ да го забравиш, Каша?
	— Никога няма да им простя, ако това имаш предвид.
	— Ако не се отърсиш от омразата, само си причиняваш болка.
	Сестра ми рядко ме дразнеше, но този неин позитивизъм можеше наистина да ме изкара от равновесие. Та как бих могла да простя? Имаше дни, в които само омразата ме държеше на повърхността.
	Смених темата.
	— Радвам се, че започна да наддаваш. Татко няма да те познае. Все едно си друг човек. Макар и такъв, който още дори не е започнал да си стяга багажа.
	Зузана не вдигаше поглед от картофите.
	— Трябва да те помоля за една услуга, Каша.
	Усмихнах се. Какво ли не бих направила за сестра си. Прокарах език по новия си зъб, защото се страхувах, че може да изчезне. Той беше любимият ми сувенир — гладък, идеален и съвсем същият на цвят като останалите ми зъби. Постоянно се усмихвах, просто ей така, да тренирам. В „Автомата“ влязоха групичка млади мъже и жени и се скупчиха пред една от будките. Едно момче целуна дълго и страстно момичето си, там, пред всички, на обществено място. Толкова щастливи и свободни изглеждаха! Вече виждах всичко ясно през новите си красиви очила.
	— Каквото кажеш — отвърнах.
	Зузана извади от чантата си някаква папка и я сложи до таблата ми.
	— Имам нужда от помощта ти… за да избера…
	Отворих папката и прегледах снимките. Вътре имаше шест или седем фотографии, в анфас, до раменете, черно-бели, точно като паспортни снимки, и всичките — на деца. Някои бяха новородени, други по-големи.
	Затворих папката.
	— Какво е това?
	Зузана правеше с вилицата си малки бразди по картофения склон.
	— Керълайн ми я даде.
	— За какво? — Хванах свободната й ръка. — Зузана, какво става?
	Тя дръпна ръката си.
	— Все исках да ти кажа… Миналата седмица бях в болницата и ме потърсиха за консултация за един случай.
	— Та това се случва постоянно. И какво общо има с…
	— А след това ме попитаха дали искам да водя учебни занятия.
	— Тук ли? — изненадах се аз.
	— Да, тук. Къде другаде, Каша? Помолих Керълайн да удължи визата ми.
	— И няма да се върнеш у дома?
	Защо изобщо се борих толкова да я доведа тук. Нима е било само за да я изгубя?
	— Разбира се, че ще се върна у дома. Не ставай смешна. Само че ми удължиха визата по специална процедура, защото съм лекар.
	— Заради готвача е, нали?
	Защо позволих това да продължи толкова дълго?
	Зузана ме изгледа с онзи сериозен лекарски поглед.
	— Той си има име, Каша.
	— Татко ще получи удар. _Не_, _аз_ няма да съм тази, която ще му го съобщи.
	— Снимките на децата са от Керълайн. Те се нуждаят от дом. Едно момченце, на име Джулиан, съвсем наскоро е изгубило и двамата си родители в автомобилна катастрофа в Ингониш, на брега на остров Кейп Бретон, в Канада.
	— Та нали затова са сиропиталищата.
	— Каша, той дори още _не е проходил_. Керълайн казва, че ако ние със Серж направим нещата малко… как да кажа… по-постоянни…
	— Ще се _омъжиш_ за него, така ли? Надявам се, че се шегуваш.
	— Тогава тя ще може да ни съдейства да го осиновим. Веднага щом вляза в пълна ремисия, разбира се. Искаме да отворим ресторант заедно. Отначало основно с палачинки и киш…
	— Значи, аз трябва да се прибера сама у дома, а ти да останеш тук, да се ожениш за руснак, да отвориш френски ресторант и да отглеждаш чуждо дете?
	— На четирийсет и четири съм, Каша, и нямам особено добри изгледи за бъдещето. Ти вече имаш свое семейство. За мен това е единствената възможност.
	— У дома можеш да…
	— Да правя _какво_? Да се скъсвам от работа в болницата, докато пукна. Да израждам чужди бебета. Знаеш ли какво ми струва това? Ще направя каквото мога, за да подредя живота си по-добре, поне за времето, което ми е останало. Предлагам ти и ти да направиш същото. Майка би искала това.
	— Какво знаеш ти за майка? Да не мислиш, че би искала да спиш с готвач руснак и да обърнеш гръб на Люблин?
	Зузана грабна папката и я напъха обратно в чантата си.
	— Ще забравя, че си казала това, скъпа сестро.
	Излезе от ресторанта, без да се обръща назад, и ме остави сама с нейната табла. Почти не беше докоснала картофеното пюре.


	За последните няколко дни от престоя ни Керълайн ни заведе в „Хей“. Последната ми утрин в Кънектикът беше белязана от внезапното събуждане от сън, в който летях над житни поля, хванала майка за ръка. Сънят беше от онези щастливи видения, така реалистично, че можех да се закълна, че е самата истина, до момента, когато осъзнах, че държа не ръката на майка си, а студената длан на Херта Оберхойзер.
	Изправих се рязко, седнах в леглото, сърцето ми биеше лудо. Къде се намирах? В безопасност. В спалнята за гости на Керълайн. Попипах леглото до мен. Студено беше. Нима Зузана вече беше станала? Сто на сто е при нейния приятел, руснака. А може би беше добре, че остава. Тук ще е в безопасност и ще се грижат добре за нея. Но как ще се върна аз без нея в Люблин?
	Излязох боса в коридора, минах през просторната спалня на Керълайн, покрай идеално оправеното й легло с балдахин и се доближих до високите прозорци към градината. Там долу, между кръговете от подрязани храсти, ограждащи лалетата и зюмбюлите, се мъдреше крилато каменно херувимче. Керълайн беше коленичила до една розова леха, от бялата порцеланова чаша до нея се вдигаше бяла пара, а зад нея ветрецът полюшваше същинско море от люляци.
	Вдишах спокойствието и красотата на тази сцена, а когато издишах, дъхът ми замъгли стъклото и я превърна в мараня от яркозелено и лилаво. Копнеех до болка да видя отново Петрик и Халина, но тук, в тази стара къща, бях в пълна безопасност, цял океан ме делеше от проблемите ми.
	Облякох се и обиколих долния етаж да търся сестра си и горещо кафе. И тъй като в кухнята не намерих нито едното, нито другото, се спрях пред прозореца да погледам Керълайн в градината. Тя безжалостно изкореняваше зелените стръкчета край бодливите стъбла, надянала платнени градинарски ръкавици, а косата й беше вдигната и пристегната с шал.
	Прасенцето на Керълайн спеше блажено с отворена уста под един люляков храст на няколко метра от нея и потупваше с копита земята, като че тичаше в съня си. Дали да не отида при тях? Не бях в настроение да слушам нравоучения.
	Керълайн ме забеляза и ми махна с лопатката си.
	Е, нямах избор, наложи се да прекрача прага на кухнята.
	— Да си виждала Зузана? — попитах аз.
	— Двамата със Серж тръгнаха да заведат майка до Удбъри. Ела да ми помогнеш с плевенето, мила. Полезно е за душата.
	„_Кафето_ също“ — помислих си аз.
	Минах по засипаната с чакъл пътечка и коленичих до Керълайн. Къщата се извисяваше над нас като огромен бял кораб по пурпурните люлякови вълни, бушуващи под него. Никога не сте виждали люляци в такива цветове: от тъмнопатладжанено, почти черно — до най-бледата лила.
	— Извинявай, сипах си последното кафе, но ранобудните са с предимство — заоправдава се тя.
	Нима се опитва нещо да ме подкача? Реших да не обръщам внимание.
	— Създала си съвършена градина.
	— А, проектът е на майка. Току-що се бяхме нанесли, когато татко повика озеленители да засадят градината, а те изненадаха майка, като поискаха план. Тя взе молив и прерисува шарката на обюсонския килим в библиотеката и връчи скицата на работниците. Получи се чудесно според мен.
	На мястото, където бях коленичила, ароматът на рози и люляк беше така наситен и плътен, че можеше с нож да се реже.
	— Какво прелестно ухание!
	Керълайн изтръгна едно глухарче — и стръкчето, и коренчето — и го метна в кофата си.
	— Мирисът е най-силен много рано сутрин. Когато слънцето се вдигне, всичко изсъхва и цветята си прибират аромата, скътват го за себе си.
	Защо по-рано не бях разпитала Керълайн за градината й? Все пак и двете обичахме цветята. Взех една лопатка от кофата й, разрових пръстта край едно стъбълце, изтръгнах го и чух онова удовлетворяващо хрущене. Работехме така, без да продумаме, порехме тъмната земя, а край нас се чуваше само нежното бърборене на птичките из клоните и лекото похъркване на прасето.
	— Каша, мила, трябва да призная, че ти си стълбът на семейството си.
	Колко приятно ми стана да чуя такава похвала.
	— Може би — отвърнах.
	— Още първия път като те видях, на онзи подиум в болницата във Варшава, разбрах, че имаш специална сила.
	— Не бих казала. Откакто майка ми…
	Керълайн нежно опря едната си ръка, напъхана в ръкавица, на рамото ми.
	— Явно майка ти е била забележителна жена, също като теб. Силна. Жилава. Сигурно много си я обичала.
	Кимнах.
	— Когато баща ми почина, мислех, че ще умра. Това беше толкова отдавна, но не минава и ден, в който да не ми се прииска да е до мен. — Керълайн махна към люляковите храсти, които се полюшваха над нас. — Много ги обичаше. Те са прекрасен спомен за него, но навяват и много тъга, като гледам как любимият му линкълнов люляк цъфти без него.
	Керълайн избърса бузата си с опакото на градинарската си ръкавица, мацна едно кафяво петно точно под окото си и изхлузи ръкавиците.
	— Но пък природата си знае работата. Татко най-много се възхищаваше на люляците за това, че цъфтят най-красиво след особено тежка зима.
	Керълайн се пресегна, отметна назад един кичур над челото ми и го приглади с нежна милувка. Колко ли пъти и майка беше правила това?
	— Цяло чудо е, че такава красота се ражда от ужасни страдания, нали?
	Очите ми изведнъж се напълниха със сълзи и тревата пред мен плувна на зелени вълни. Успях само да кимна.
	Керълайн се усмихна.
	— Ще помоля господин Гарднър да ти завие няколко разсада от люляците, които да засадиш в Люблин.
	— За Зузана няма да се налага да завива — подметнах аз.
	Керълайн се отпусна и приседна на петите си.
	— Исках да ти кажа по-отрано…
	— Не се притеснявай. Така всъщност е по-добре. Отначало се натъжих, но ти й помагаш така, както аз не бих могла. Да се излекува. Да си отгледа свое дете някой ден. На майка ми това щеше да й хареса. Не знам как да ти благодаря.
	Керълайн положи длан на ръката ми.
	— Не е нужно, Каша.
	— Двете със Зузана получихме толкова много от вас. Ще ми се да можех да дам нещо в знак на благодарност.
	— На всички ни беше много хубаво с теб. Особено на майка.
	Продължихме да плевим, без да говорим. Бетлехем щеше да ми липсва.
	Не след дълго Керълайн извърна глава към мен.
	— Е, Каша, има нещо, което…
	— Какво е то?
	— Нещо, което отдавна ми се иска да обсъдя с теб.
	— Разбира се.
	— Става въпрос за някого… за човек, когото си познавала.
	— Само кажи.
	— Ами всъщност се отнася за Херта Оберхойзер.
	Само като чух името й, стомахът ми се обърна.
	Опрях се с една ръка на земята, окопитих се.
	— Е, какво за нея?
	— Ужасно съжалявам, че се налага да повдигам въпроса изобщо, но според моите източници може да се окаже, че са я освободили предсрочно…
	Изправих се, стиснала лопатката в ръка, виеше ми се свят.
	— Не може да бъде. Германците не може просто така да са я пуснали…
	Защо не можех да дишам?
	— Доколкото ни е известно, това е работа на американците. Още през 1952 година. Без да вдигат много шум.
	Закрачих към къщата, после се върнах.
	— И какво, през цялото това време тя е била на свобода, така ли? Защо са го направили? Та нали имаше съдебно дело…
	— Не зная, Каша, Заради Русия, която се опитва да ухажва германски лекари, за да не се увличат по Америка, та вероятно сме искали да си издействаме от тях някакви услуги. Не знам как, но Германия губи във всяка война, а печели във всеки мир.
	— Източниците ти грешат.
	Керълайн се изправи и докосна леко ръкава ми.
	— Смятат, че правителството в Западна Германия й е помогнало да се устрои в Щокзее. В Северна Германия. Може би отново практикува… и то като семеен лекар.
	Избутах ръката й.
	— Не го вярвам! Та тя убиваше хора! Тя ми причини това — казах и вдигнах полата си.
	Керълайн пристъпи към мен.
	— Зная, Каша. Но можем да се преборим.
	— Да се преборим с тях, така ли? — изсмях се аз. — И как точно ще стане това?
	— Първо ни трябва някой, който да я идентифицира.
	— И кой да бъде този „някой“?
	— Само ако не те притеснява.
	Слънцето се вдигна над дърветата и заля с топлина раменете ми.
	— Дали не ме _притеснява_? Ами _притеснява_ ме. — Захвърлих лопатката в кофата и тя ужасно издрънча. — Как изобщо ти хрумна да ми предлагаш да се срещна с Херта Оберхойзер?
	Слънцето изведнъж започна силно да жули.
	— Трябва ни снимка или официална разписка за посещение, издадена в нейния кабинет. Иначе това си остава просто слух.
	— Да щракна Херта Оберхойзер с апарата? Не, _шегуваш се_.
	— Ще осигуря разрешителни за преминаване на границата и пари.
	Нима тя наистина ме молеше да отида при Херта? В съзнанието ми отново се появи лицето й. Надменният поглед. Отегченото изражение. Стомахът ми се сви. Нима щях да повърна там, на идеално окосената трева?
	— Съжалявам. Беше много мила с нас, но… не, благодаря — отсякох и се запътих по чакълената пътечка към къщата.
	Керълайн тръгна след мен.
	— Понякога трябва да правим жертви в името на благото на повече хора.
	Спрях и се обърнах.
	— Как така _ние_?
	И значи, какво? Зузана ще остане тук в безопасност, а аз ще отида сама да търся Херта, така ли?
	— Моля те, мила, обмисли го.
	— Но…
	— Не бързай. Хайде да отидем да сварим още кафе.
	Прасето се стресна, разбуди се, с мъка се изправи на крака и рипна след нас към къщата, а чакълът хрущеше под краката ни.
	Усещането, че съм нужна на Керълайн, беше приятно, но тя искаше невъзможното. Да се срещна с доктор Оберхойзер, как не! Щеше ли да ми се наложи да говоря с нея? Дали ще ме познае? Дали ще си спомни за майка?
	Докато стигнем до къщата, вече бях осъзнала, че Керълайн е права за цветята. Когато слънцето се издигне, уханието се изпарява.


>>	44
>>	Каша

	_1959 година_
	Когато се върнах в Люблин, заварих сериозни промени. Бях отсъствала не повече от девет месеца, но ми се струваше, че са минали десет години. Петрик беше преместил жилището ни в новия апартамент, близо до работното му място — фабриката за дамски облекла „Любгал“ — в покрайнините на града. Цялото жилище беше по-малко от кухнята на Керълайн в Кънектикът, но си беше _наше_, само за нас тримата. Без татко. Без Марта. Зузана пък беше със Серж в Кънектикът. Две спални само за нас.
	Кухничката беше тясна, едва колкото да се завъртиш. В почивния си ден от болницата уших сини перденца, които майка много щеше да хареса: на карета, с птички по шевовете, и наредих на перваза двете мънички бутилки водка, които стюардесата в самолета на път към дома ми беше дала.
	Петрик изглеждаше щастлив, че съм отново у дома. Дали съм му липсвала? Не би си признал, пък и аз не смятах да питам, но беше така широко усмихнат, като ме посрещаше на летището, и ми беше донесъл една розова роза. А и аз се усмихвах широко с моя нов зъб. Дали нещата между нас щяха да се пооправят? Защо изпитвах такова неудобство край него, край съпруга ми? А и вече ходех много по-добре. Болкоуспокояващите хапчета, които лекарят от „Маунт Синай“ ми беше предписал, за да потушат лекия дискомфорт, който все още усещах, бяха на привършване и затова от време на време ставах раздразнителна. Но въпреки всичко, нямах търпение да поправя нещата, да стана пак такава, каквато бях преди войната.


	Същата есен един ден, късно следобед, отидох в Пощенската станция да се видя с татко. Той ми подаде пакетче през решетките на гишето за получаване.
	— Успях да го прибера, преди да го спипат цензорите — прошепна той.
	Колетът беше малък, горе-долу колкото кутия за обувки, увит в кафява хартия.
	— Внимавай какви неща ти пращат приятелите ти.
	На мястото на адреса на подателя беше изписано: _C. Ferriday, 31 East 50th St., New York, NY, U.S.A._ Керълайн беше проявила достатъчно съобразителност да не го изпраща от Консулската служба. Тогава със сигурност щяха да го отворят. Но всяка пратка от Запада будеше подозрение и задължително се вписваше в досието.
	— Има и писмо от Зузана — каза татко.
	Изгледа ме с любопитство, но аз само пъхнах и писмото, и колета под палтото си.
	Забързах към нашето жилище и изкачих почти на бегом двата етажа. Най-сетне ходех съвсем нормално. Халина беше окачила на вратата ни нов художествено оформен афиш, който гласеше: „Десети район, изложба живопис: «Полша в плакати».“ Изчистен, графичен рисунък, това беше новост за нея. Как можах да забравя, че изложбата е тази вечер? Откакто бях заминала, Халина се беше впуснала да рисува с нови сили. А аз се опитвах да не мисля за това.
	Поставих пакета, увит с кафява хартия, на масата в кухнята и дълго го гледах. Много добре знаех какво има вътре.
	Изведнъж чух как едно камъче чукна по стъклото на кухненския прозорец и отидох да видя кой го беше хвърлил. Сигурно момчетата на съседите. Отворих прозореца, готова да се скарам, и видях, че долу стои Петрик.
	— Денят е чудесен! — възкликна той. — Слизай да му се порадваме.
	— Ще счупиш стъклото с тези камъчета — отвърнах аз и се облегнах с цялата си тежест на перваза.
	Все още беше толкова хубав, съвсем като момче. Е, да, малко се беше позакръглил край кръста, но където и да отидехме, жените все още го заглеждаха в моментите, когато си въобразяваха, че съм го изпуснала от поглед.
	— Нима ще ме караш да се качвам горе, за да те измъкна? — каза той, усмихнат, с ръце на кръста.
	Затворих прозореца и след миг той вече беше горе. Влезе задъхан, страните му бяха поруменели. Приближи се до мен и се опита да ме целуне, но аз се обърнах.
	— Не ме ли помниш? Аз съм съпругът ти.
	— Мисля, че съм хванала някой грип. Мускулите ме болят, а и се потя цялата.
	— Още ли? — попита Петрик. — Може да е, защото не вземаш онези хапчета.
	— Не зная — отвърнах.
	Петрик сложи ръка на кафявия пакет.
	— Какво е това?
	— От Керълайн е — отвърнах аз.
	— Е, хайде. Отвори го.
	Хванах пакета.
	— Не още.
	— Какво, за бога, чакаш, Каша?
	— Знам какво има вътре. Иска да отида до някакъв град в Германия, Щокзее. Трябва да идентифицирам…
	— Кого?
	Сложих кутията на масата.
	— Херта Оберхойзер.
	— Нима е на свобода?
	— Мислят, че може би работи в някаква клиника там. И им е нужна идентификация от свидетел, някой, който знае как изглежда.
	— Наистина ли пак работи като лекар? Ще заминеш ли?
	Не отговорих.
	— За това са ти нужни специални документи, Каша. Но дори и това не е гаранция, че ще те пуснат.
	— Точно това е в пакета — отвърнах.
	— А и никак не е евтино. Дори само бензинът…
	— И това има в пакета — прекъснах го аз. — Като познавам Керълайн, сигурно е пратила и злоти, и марки.
	Петрик пристъпи към мен.
	— Трябва да отидем, Каша. Най-сетне имаме възможност да _направим_ нещо, за да им отмъстим. Ще дойда с теб. Дори само минаването на границата е голям риск. Знаеш ли колко хора са намерили смъртта си, без да успеят да я преминат?
	— Нелегално. Но законно я преминават всеки ден.
	— Сега е още по-трудно. Освен това районът е миниран, навсякъде има бомби. Да не говорим, че има и петдесет хиляди граничари от Източна Германия. Всички са отлични снайперисти. Ако нещо се усъмнят, първо стрелят.
	Петрик хвана ръцете ми и ги обгърна с дланите си.
	— Идвам с теб. Халина може да остане при родителите ти.
	— Приключих с всичко това, Петрик. С нелегалната организация. С „Равенсбрюк“. Трябва да продължа напред.
	— Точно в това е проблемът: ти не успяваш да продължиш напред. Разменила ли си и две думи с дъщеря си, откакто се върна?
	— Тя все е заета с тези уроци по рисуване…
	— Много й липсваше, когато те нямаше. Направи си календар и задраскваше дните до датата на пристигането ти.
	— Вече работя на две смени.
	Петрик ме хвана за раменете.
	— Толкова ли не можеш да намериш малко време за нея?
	— Ами тя все е у Марта…
	Петрик отиде до стола, на който беше метнал палтото си, грабна го, запъти се към вратата и каза:
	— Винаги някой друг ти е виновен, Каша. Не ти увира главата!
	— Къде отиваш?
	— На изложбата на дъщеря ни.
	Приближих към него. Нима смяташе просто така да тръгне?
	— Ами вечерята?
	— Ще ям навън. — На вратата се спря. — И помисли сериозно за пътуването до Щокзее. С мен. Не всеки ден ти се дава възможност да направиш нещо такова, Каша.
	Извърнах глава и чух само как вратата се затвори, стомахът ми всеки момент щеше да изригне. Гледах го през прозореца как се отдалечава с ръце в джобовете. Халина, понесла под мишница огромна папка, натоварена с рисунки, го срещна на улицата. Двамата се прегърнаха, а после се разделиха и всеки тръгна по пътя си. Халина се запъти към дома. Когато влезе, аз все още не бях преглътнала яда си.
	— Изглеждаш ужасно — каза Халина.
	— Благодаря.
	— Ще дойдеш ли на изложбата довечера? Искаше ми се… надявах се да дойдеш.
	С всеки изминал ден Халина все повече заприличваше на художничка. В онзи ден беше облякла една от старите ризи на Петрик, омацана с бои. Връзваше русата си коса високо горе, както правеше майка ми. Много ми беше трудно да я гледам. Та тя бе почти идентично копие на баба си.
	Пъхнах пакетчето от Керълайн под масата.
	— Имам работа.
	— Никога не си идвала на моя изложба, майко. Една учителка иска да купи мой плакат.
	Погледнах през прозореца.
	— По-добре побързай да настигнеш баща си. Той ще ти купи нещо за вечеря.
	— Там ще сервират сирена — каза Халина.
	— И водка, предполагам.
	— Да.
	Ако модерното изкуство се окажеше не чак толкова модерно, това можеше да се поправи с хартиена чашка силен, твърд алкохол.
	— Тръгвай, настигни баща си — казах аз.
	Халина излезе, без да се сбогува. Отидох до прозореца и щом я видях на улицата, я проследих с поглед. Толкова мъничка изглеждаше. Дали ще се обърне да ми помаха? Не. Е, поне с единия си родител Халина имаше пълноценна връзка.
	Отворих писмото на Зузана: беше кратко и без заобикалки, точно както тя подхождаше винаги когато новините бяха лоши. Не смяташе да се връща. Беше удължила още визата си и намекваше, че готви сватба. Е, имаше и един лъч надежда. Лекарите в „Маунт Синай“ твърдели, че ракът й все още е в ремисия.
	Реших да пийна за това и пресуших едната от мъничките бутилки водка от самолета.
	В шкафа имаше само овесени ядки, та си направих една порция гореща каша и си сипах чашка от водката на Петрик. За алкохол, варен в някакво мазе, беше доста приятна и много леко минаваше през гърлото. Както казваше татко, чак вкусът на картофи се усеща. Ароматът й беше по-силен от този на водката от самолета и се задържа доста дълго, докато не започнах да си представям съдържанието на стомаха си: сивкави овесени ядки, плувнали във водка, се плискат насам-натам.
	Нищо чудно, че Петрик пийваше от време на време. От водката цялото ми тяло изтръпна, а и пръстите, и ръцете ми се стоплиха, главата също, дори ушите ми пламнаха. Докато дойде моментът да нахлузя американската си рокля, вече и мозъкът ми беше скован. Усмихнах се на отражението си в огледалото. Сега, когато зъбът ми беше излекуван, вече срещах образа си доволна. Защо да не отида да се порадвам на дъщеря си в нейния звезден миг? Найлоновите чорапи покриваха няколкото белега, които ми бяха останали. Дори съпругът ми може би щеше да се зарадва да ме види.
	Училището на Халина не беше далече. Влязох в гимнастическия салон и се изненадах колко е осветен от ярките прожектори, насочени към работите на учениците по тухлените стени. Хората се шляеха из салона и се възхищаваха на произведенията на децата. Татко и Марта стояха в далечния край на залата и разговаряха с някаква артистично изглеждаща двойка. На масичка за карти отсреща бяха наредени бутилки водка и едно картонено плато със сирене, нарязано на кубчета.
	— Майко, ти дойде — възкликна Халина, усмихната. — За пръв път идваш. Ела да ти покажа всички рисунки.
	Петрик стоеше в другия край на залата, облегнал гръб на стената, и се беше увлякъл в разговор с някаква жена с червена шапка.
	— Може би първо да хапнем сирене — казах аз и изведнъж се оказа, че не ми достига въздух.
	Отидохме до масата с напитките и аз си взех няколко кубчета сирене и една картонена чашка с водка.
	— Ти откога пиеш водка? — попита Халина.
	— Важно е да се пробват нови неща — отвърнах аз.
	Първо я опитах, а после отпуснах глава назад и изпразних чашата на една глътка. Беше по-пивка и вкусът й беше по-рафиниран, отколкото на нашата у дома. Бях започнала да ставам горещ привърженик на водката.
	— Ела да ти покажа моя автопортрет — каза Халина.
	Хвана ръката ми и очите ми се напълниха със сълзи. Кога за последно ме беше хващала за ръката?
	Работите на Халина бяха подредени на една от стените, която искреше в ярки цветове. Изчистен, графичен рисунък. Портрет на жена — Марта, без съмнение — изобразена как готви, но като че я е гледала през калейдоскоп. Следващата: риба, но вместо тялото й беше нарисувала нещо като автомобилен двигател с множество зъбни колелца.
	— Харесва ли ти онази от кухнята? — попита Халина.
	— Тази на Марта ли? Много красиви цветове.
	— Това не е Марта. Това си ти. Направих я в синьо. Любимият ти цвят.
	Очите ми вече се давеха в сълзите и цветовете се завихриха и размиха като боя в буркан с вода.
	— Аз ли? Колко мило.
	— Нямам търпение да ти покажа най-хубавата. Учителката иска да я купи, но може би ще си я запазя.
	Опитах се да задържа сълзите си с една салфетка, а Халина ме дърпаше още по-нататък към своя автопортрет. Когато застанах пред онова платно, то сякаш се втурна към мен и ме захапа — толкова беше живо.
	— Е? — попита Халина.
	Това беше най-голямата картина в салона — жена в анфас, със златиста коса и трънен венец на главата.
	Това беше майка ми.
	Обля ме топлина и глава ми се завъртя.
	— Трябва да поседна.
	— Не ти ли харесва? — каза Халина и обви тялото си с ръце.
	— Харесва ми, харесва ми. Просто се налага да поседна.
	Седнах на едно сгъваемо столче и загледах към Петрик, който се смееше със своята приятелка, а Халина отиде да ми донесе още една водка. Неслучайно не излизах много често.
	Халина сграбчи Петрик за ръката и го доведе при мен.
	— Ето, майко — каза Халина и ми подаде чашката.
	— Какво те завлече тук — попита Петрик, усмихнат. — Стадо диви коне ли?
	— Е, със сигурност не беше ти.
	Усмивката на Петрик угасна.
	— Не тук, Каша.
	— Забавляваш ли се — попитах и рязко вдигнах брадичка по посока на жената с червената шапка.
	Виждах размазано, езикът ми се беше развързал от алкохола.
	— Пила ли си? — попита Петрик.
	— Само на теб ли ти е позволено да пиеш? — казах аз и отпих.
	Изведнъж мисълта ми съвсем се проясни.
	Петрик посегна и взе чашата ми.
	— Ще те заведа у дома.
	Издърпах я от ръцете му и се изправих точно когато Марта и татко дойдоха при нас, а учителката на Халина ги следваше по петите.
	— Вие ли сте майката на Халина? — попита учителката, хубава, тъмнокоса жена, с кръгли очила с черни рамки и виолетов кафтан.
	Учителката вдигна едната си ръка, ръкавът й се разпери като крило на прилеп — и я положи на рамото на Халина.
	— С Халина дълго си говорим — каза тя. — Казвала ми е много хубави неща за вас.
	— О, така ли? — учудих се аз. — Нима признава, че има майка?
	Всички в нашата малка групичка се изсмяха доста пресилено.
	Не беше чак толкова смешно.
	— О, да. Такива са. На тази възраст… — опита да замаже нещата учителката. — Виждали ли сте автопортрета на Халина? Колежката ми от университета казва, че това е любимата й работа в тази изложба.
	— Това е майка ми — казах аз.
	— Моля? — удиви се учителката.
	Марта и татко се спогледаха. Залата се завъртя като въртележка.
	— Халина нарисува _себе си_ на този портрет, Каша — каза Марта.
	Петрик хвана ръката ми.
	— Ако познаваше майка ми, сега нямаше да спиш в леглото й — сопнах й се аз.
	— Отиваме си у дома — каза Петрик.
	Изкопчих се от хватката му.
	— Халина може и да не ви е казала по време на тези дълги разговори, но заради мен убиха майка ми, защото работех за Съпротивата. След всичко, което беше направила за мен.
	Поднесох книжната чашка към устните си, а тя се разпадна в ръцете ми и заля роклята ми с водка.
	— Петрик, ние ще заведем Халина у нас — каза Марта.
	— Да, майка ми беше художничка, също като Халина, но тя рисуваше портрети на лоши хора, на нацисти всъщност, ако искате да знаете. — Усетих, че лицето ми е подгизнало от сълзи. — Какво й се е случило ли? Един господ знае, госпожо учителке по рисуване, защото тя така и не се сбогува, но от мен да знаете, жената на този портрет е майка ми.
	От това, което се е случило след това, помня само как Петрик ме придържаше по пътя към нашето жилище и постоянно спирахме, за да повърна на някоя алея или да избърша от американската си рокля някога горещата овесена каша.


	На другата сутрин се събудих преди зазоряване.
	— Вода! — простенах аз, защото, макар и за миг, помислих, че съм отново в лечебницата в „Равенсбрюк“.
	Надигнах се в леглото на Халина и видях, че вместо с рокля, съм облечена с нощница. Нима Петрик ме е преоблякъл? Предишната вечер започна да изплува в паметта ми и бузите ми пламнаха в тъмнината. Как се изложих само. Дори и преди да стана, вече знаех, че ще отида в Щокзее. Минах покрай стаята на Петрик. Спеше, закрил лице с едната си ръка, а гърдите му бяха останали оголени. Красиво. Ами ако просто се промъкна при него? Защо ми липсваше кураж да спя със собствения си съпруг.
	Когато слънцето навън се показа, събрах нещата си за път и разтворих пакета от Керълайн, като внимавах да не вдигам никакъв шум. В малката кутия имаше разрешителни за преминаване на границата. Германски пари. Полски пари. Писмо, адресирано до най-големия германски вестник, в което се описваха в подробности военните престъпления на Херта Оберхойзер в „Равенсбрюк“, предсрочното й освобождаване, а за писмото имаше плик с немска марка. Три карти и списък с бензиностанции, от които мога да зареждам гориво, и подробни инструкции за пътуването. Бележка до мен, в която се извиняваше, че е успяла да уреди документи само за един човек, и цял пакет „Нютънс“ със смокинов конфитюр. Метнах пакета в куфара си и щракнах закопчалките. В другата стая Петрик се размърда.
	За миг замръзнах. Дали да не оставя бележка? Надрасках набързо няколко реда за сбогуване на хартията от колета и тръгнах по стълбите към старата тюркоазеносиня таратайка, която татко от време на време ми заемаше, същата, която Петрик години наред поддържаше все още жива. Както казваше татко, по тази кола имаше повече ръжда, отколкото боя, но пък ни откарваше навсякъде, където искахме да отидем.
	Отначало шофирах доста нервно. Ами ако това наистина беше Херта? Дали ще ми направи нещо лошо? А дали нямаше аз да й посегна? Мислите ми се избистриха малко, когато излязох на шосето. Други автомобили почти нямаше в този ранен час. Разтворих една от картите на седалката до мен, сложих там и инструкциите за пътуването, увеличих звука на радиото, отворих прозореца и закусих с цяло целофанено пакетче сладки. На кутията пишеше: НОВАТА ДВОЙНА ОПАКОВКА, ЗАПАЗВА БИСКВИТИТЕ ПО-СВЕЖИ! И наистина, бяха по-вкусни от всякога — с влажно бисквитено тесто отвън, а отвътре със сладка смокинова сърцевина. Сладките значително подобриха настроението ми. А може би все пак това пътуване не беше чак толкова лоша идея.
	Докато пътувах на северозапад, край мен се редяха едно след друго запустели села, а единственото цветно нещо в тях бяха пропагандните плакати в бяло и червено, които прославяха добродетелите на социализма и НЕРАЗРУШИМАТА ДРУЖБА С НАРОДИТЕ ОТ СЪВЕТСКИЯ СЪЮЗ.
	Организацията на пътуването беше сложна, защото всички територии, които Германия беше завзела през войната, й бяха отнети. Източните части бяха върнати на окупираната от Съветския съюз Полша, а на запад териториите бяха поделени между западните съюзници. Окупирана Германия се беше разпаднала на две нови държави: свободната Западна Германия, която вече почти беше освободена от окупацията на Съюзниците, и по-малката Германска демократична република, или ГДР, на изток.
	Отне ми цял ден да премина през Полша и Източна Германия. Пътищата бяха осеяни с дупки и на много места се виждаше разпилян боклук, а и почти нямаше други частни коли. Един съветски военен конвой със замазани номера се затътри край мен. Войниците, които се возеха в каросерията, ме оглеждаха, като че ли бях циркова атракция. Първата нощ спах в колата си, като постоянно бях нащрек да не ме нападнат обирджии.
	На другата сутрин, сред гъста мъгла и лек дъждец, стигнах до вътрешната граница — 1393 километра гранична ивица между Западна Германия и териториите на Съветския съюз. Керълайн ме беше насочила към един от малкото маршрути, отворени за не-германци — най-северния транзитен коридор до граничния път Любек-Шлутуп. Като приближих кабината на граничарите и бяло-червената бариера, които препречваха пътя, намалих и се наредих след последната кола на опашката.
	Лекият дъжд тропаше по покрива на колата, а аз чаках и разглеждах бялата бетонна наблюдателна кула, която се издигаше в далечината край оградата. Дали ме следяха отгоре? Дали виждаха умиращата ми кола и лилавия дим, който тя плюеше, докато чаках? Някъде излая граничарско куче и аз се огледах из пустата крайгранична земя и дългата метална ограда покрай пътя, докъдето поглед стига. Дали тук са заложили мините? Дали са оттатък оградата? Е, стига да не се наложи да слизам от колата, ще съм в безопасност.
	Колата ми се придвижваше бавно напред, а голите й чистачки си лежаха безполезни, защото някакви апаши много отдавна бяха откраднали гумените накрайници. Угасих радиото, за да мога да се съсредоточа. Къде беше Зузана сега, когато се нуждаех от нея? Радваше се на новия си живот в Ню Йорк. За кой ли път отново проверих документите си. Три страници, изписани плътно, и подпис, сложен с размах. Там пишеше: _Каша Кузмерик, културен аташе_. Погалих с пръст релефния печат. Със сигурност изобщо не приличах на културен аташе, но тези книжа ме караха да се чувствам важна. И в безопасност.
	Докато стигнах до портата, роклята ми беше вече прогизнала от пот под дебелото ми палто. Свалих прозореца, за да говоря с граничаря източногерманец.
	— Полски? — попита той.
	Кимнах и му подадох документите. Той им хвърли един поглед и се обърна към кабинката, като стискаше документите ми в ръка.
	— Не изключвайте двигателя — каза той на немски.
	Чаках и гледах датчика на резервоара. Дали стрелкичката наистина се спускаше надолу, както си стоях там и се взирах в нея? Още двама войници от Източна Германия дръпнаха перденцата на кабината си и ме загледаха. Най-накрая един офицер на средна възраст излезе и се приближи към колата.
	— Излезте от автомобила — каза той на полски със силен немски акцент.
	— Защо? — попитах. — Къде са документите ми?
	— Конфискувани са — отвърна офицерът.
	Защо не послушах Петрик? Може би се оказа прав. Аз съм от тези, на които не им увира главата.


>>	45
>>	Каша

	_1959 година_
	Доста време се мъчех да изляза от колата, защото шофьорската врата не се отваряше, въпреки отчаяните ми опити. С малко катерене и извъртане се преместих на другата седалка, за да изляза през пасажерската врата, и явно представлявах забавна гледка за войниците на граничния пункт, които бяха наобиколили колата и се перчеха с пушките си.
	Дъждът беше утихнал до фина мъгла. Погледах я как се събира и образува малки капчици по лъскавата козирка на офицера, който ми беше наредил да изляза. Подпрях се на едната си ръка върху капака на колата, защото усетих, че краката всеки момент ще ме предадат, но бързо се дръпнах, защото металният капак беше нагорещен от двигателя. Да не би колата да прегряваше?
	— Много специални документи имате — каза офицерът. — Но са заменени с пропуск за двайсет и четири часа.
	— Но те са…
	— Е, щом не ви харесва, обръщайте — прекъсна ме той. — Така или иначе, махнете тази кола от тук. Всеки момент ще се разпадне.
	Взех пропуска с разтреперани пръсти. Дали забеляза? Пропускът, вече прогизнал, беше обикновено картонче, не по голямо от пакет цигари, и изобщо не можеше да се мери с красивите ми книжа.
	— И гледайте да сте тук до шест часа утре сутринта, иначе ще трябва да поживеете тук при нас, в кабинката.
	Той махна на следващата кола да се приближи, с което недвусмислено прекрати разговора.
	Щом се озовах отново на шофьорската седалка, вече можех да се отпусна, обля ме студената пот на облекчението. Вторият пункт беше лесна работа и щом западногерманските гранични полицаи провериха документите ми и вече официално бях в Запада, се отправих на север към Щокзее.
	Западна Германия беше като друг свят, вълшебна страна: със зелени поля и спретнати ферми. Пътят беше гладък и често ме задминаваха модерни камиони, защото бях на техния път — маршрутът беше за товарни превози — а и колата ми отказваше да се движи с повече от осемдесет километра в час. Спрях само веднъж, при първата пощенска станция, която видях по пътя и пратих телеграма на Керълайн, за да й съобщя, че съм на път.
	Някъде в покрайнините на Щокзее чух ужасяващо дрънчене, обърнах се и какво да видя: гърнето на ауспуха беше паднало на асфалта и се търкаляше към канавката. Отбих, излязох от колата, прибрах тенекиената тръба и я метнах на задната седалка. След това премеждие колата звучеше като особено шумен мотоциклет, но нима имах избор? Трябваше да продължа.
	В ранния следобед навлязох с шумно пухтене в Щокзее и потръпнах още щом преминах край табелата с приветствен надпис сред рамка от цветя: _WILLKOMMEN IN STOCKSEE!_* Нима тук се беше заселила Херта? Градчето беше провинциално и в покрайнините имаше езеро със същото име — голямо езеро със спокойни тъмни води. Да, Херта винаги е обичала езерата.
	[* Добре дошли в Щокзее! (нем.).]
	Минах покрай хълмистото землище и навлязох в центъра на Щокзее — подреден провинциален град. Ако можеше да се съди по облеклото на жителите, беше и доста консервативен: повечето все още носеха традиционни немски носии. Почти всички мъже бяха нахлузили кожени бричове, носеха сетрета и тиролски шапки, а жените бяха облечени в сукмани. Намалих, приближих до тротоара и помолих един мъж да ме упъти на възможно най-добрия ми, малко овехтял немски:
	— Извинете, господине, бихте ли ми казали къде се намира „Дорфщрасе“?
	Мъжът изобщо не ми обърна внимание, просто си продължи по пътя. За миг зърнах някаква жена и хладното острие на страха ме прободе в гърдите. Тя приличаше на Герда Квернхайм, сестра Герда от лагера, минаваше по тротоара. Възможно ли е да е тя? Дали вече е излязла от затвора?
	Намерих клиниката. Едноетажна тухлена сграда, боядисана в бяло. Паркирах колата малко по-долу по улицата, с облекчение угасих двигателя и останах да поседя вътре за малко, с което привлякох враждебните погледи на минувачите. Един мъж целенасочено нетактично се взря в ауспухното гърне на задната седалка. Опитах се да успокоя дишането си и да си върна куража. Дали просто да не обърна и да се прибера у дома? Или да повикам полиция и да помоля за помощ? Не, това нямаше да свърши добре.
	Един сребрист мерцедес-бенц се плъзна край мен и паркира до бордюра пред клиниката. От по-старите модели беше, но точно такива харесваше Петрик.
	От колата слезе жена. Дали беше възможно това да е Херта? Да кара такава скъпа кола? Защо си забравих очилата? Сърцето ми се мяташе в гърдите като риба на сухо, полудяла от предсмъртен страх. Нямаше как да е тя, тази жена беше твърде кльощава. Докато я гледах как влиза в клиниката, ръцете ми се навлажниха и се плъзнаха по волана.
	Прехвърлих се на пасажерската седалка, отворих вратата — пантите проскърцаха недоволно — и излязох навън. За да се успокоя, изтръсках ръцете си, като че бяха мокри парцали. Пристъпих към сградата и се спрях да прочета надписа на месинговата табелка: „СЕМЕЙНА КЛИНИКА“. Под табелката имаше надпис: „Ние обичаме децата“. Деца! Нямаше начин Херта да работи тук. Та кой би позволил човек като нея да се докосва до детето му?
	Чакалнята беше малка, но изнервящо чиста и подредена. По стените бяха нарисувани пасажи малки рибки и костенурки, а в ъгъла имаше аквариум с бълбукаща тръба. Седнах и запрелиствах списанията, като от време на време оглеждах пациентите и чаках да видя дали тя ще се появи отнякъде. При вида на тези добре гледани деца не можех да проумея как тъкмо Херта докосва кадифената им кожа. Когато извикваха името на някое от тях, майката ставаше и влизаше с него в кабинета, точно както ние навремето. Дали тя им биеше ваксините, или оставяше това на сестрата?
	Загледах се в една скалария, която засмукваше и изпускаше дребните розови песъчинки от дъното на аквариума. Точно срещу мен в чакалнята седеше майка германка — идеалният пример за чистотата на арийската раса. Нацистите биха слагали снимката й на корицата на всяко списание по време на войната. Почудих се дали да не й разкажа как в „Равенсбрюк“ убиваха бебетата, но се отказах. Никога не давай непоискана информация. Германците винаги са смятали това за подозрително.
	В стаята беше хладно, но по гърба ми се стичаше пот. За да се успокоя, се загледах в списанието „Германска майка“. Войната отдавна беше свършила, но онези _Hausfrauen_ не бяха стигнали много далече. Все още се трудеха усърдно, но вече не за своя любим фюрер. Ако можеше да се съди по списанието, германците вече се кланяха на нов идол: потребителските стоки. Фолксвагени, музикални уредби, миялни машини и телевизори. Е, това поне беше напредък. Сестрата на рецепцията вдигна стъклената вратичка на гишето и попита:
	— Имате ли записан час?
	На очите й имаше сини сенки. Грим? Фюрерът не би одобрил това.
	Изправих се.
	— Не, но ако лекарят има малко свободно време, бих искала да се запиша.
	Тя ми подаде подложка за документи с безкраен формуляр, затиснат със сребриста щипка.
	— Попълнете бланката, ще проверя.
	Да, германците все още обичаха книжата и документите.
	Попълних формуляра с истинското си име, с фамилията на съпруга ми и с фалшив адрес в съседния град Пльон. Ръцете ми така трепереха, че написаното почти не се четеше. Защо са тези тревоги? Войната отдавна беше свършила. Хитлер беше мъртъв. Какво можеше да ми направи Херта?
	Докато чаках, слушах музиката, която се носеше из чакалнята. Чайковски ли беше това? Е, не ми подейства успокояващо.
	Последният пациент влезе при лекаря и аз останах да чакам сама. Дали ще ме познае? Не е сигурно. Но няма начин да не познае собственото си ръкоделие на крака ми. Сестрата на рецепцията се показа на прозорчето.
	— Лекарят ще ви приеме след последния пациент. Аз тръгвам скоро, затова ще ви помоля да ми дадете формуляра си.
	— Разбира се — отвърнах аз и й подадох подложката.
	Е, какво, ще остана сама с лекарката ли? Дали просто да не си тръгна?
	Отидох до дървената закачалка в ъгъла да си оставя палтото и видях, че на нея висеше само една бяла лекарска престилка. На джобчето имаше надпис: „Доктор Оберхойзер“. Побиха ме тръпки. Колко странно изглеждаше името й, отпечатано на табелка. В „Равенсбрюк“ членовете на персонала много се стараеха да не разкриват имената си. Не че ние не ги знаехме.
	Рецепционистката се изправи и подреди бюрото си, подготвяше се да се прибира вкъщи.
	Защо да оставам тук? Ако просто изляза от клиниката, никой няма да разбере, че съм идвала. Керълайн би могла да прати някой друг.
	Последната майка излезе от кабинета и премина през чакалнята, облегнала бебето на рамото си, и ми се усмихна на излизане. Спомних си с болка за бебето на пани Микелска. Дали да не изляза от чакалнята след това хубаво момиче и да се прибера у дома в Люблин? Набързо наметнах палтото си, устата ми беше отворена, поемах жадно всяка глътка въздух. Стигнах до вратата и хванах гладката топка на бравата.
	Просто си тръгни!
	Но още преди да успея да я завъртя, рецепционистката излезе от някаква врата, която водеше към вътрешните помещения.
	— Каша Бакоска? — попита тя, усмихната. — Лекарят ви очаква.


>>	46
>>	Керълайн

	_1959 година_
	Двайсет и пети октомври 1959 година се оказа чудесен ден за сватба. Майка беше в стихията си, въпреки че точно тогава Съединените щати бяха пуснали в Космоса маймунките Ейбъл и Бейкър в полет до Юпитер и тя беше потънала до уши в кореспонденция, свързана с кампания за прекратяването на тази жестокост към животните.
	Това беше годината на нещата, които се случваха за пръв път. За пръв път съветският премиер Никита Хрушчов дойде на дипломатическо посещение в Съединените щати. За пръв път се игра мюзикълът „Циганка“ на Бродуей. За пръв път в „Хей“ имаше сватба.
	На Серж и Зузана хубавото време за сватбата им беше гарантирано, защото бяхме вдигнали доста скъпа шатра в долния двор под градината. В Бетлехем беше циганско лято — ту мъгливо, ту горещо, а от време на време и доста ветровито.
	Сватбата не беше точно елитна, както вероятно сте свикнали да си представяте, напротив, ако се съди по числеността на процесията от църквата към „Хей“. Нашата шумна, безредна група се носеше по извитите улички от католическата църква, покрай градския парк до „Хей“, сподиряна от звъна на камбаните от всички църкви в града. Целият град се беше стекъл за големия ден на Серж и Зузана, освен Ърл Джонсън, който счете за свой дълг да не мърда от столчето си в Пощенската служба.
	Майка, непривично скромна в роклята си от сива тафта, водеше шествието, а до нея крачеше господин Мерил от магазина. Тя вървеше заднешком, защото дирижираше оркестъра на приятелите си руснаци, които я следваха и свиреха една възторжена версия на „Исусе, радост моя“* от Бах на балалайки, жизнерадостно украсени с цветя и панделки.
	[* Десето действие от кантатата Herz und Mund und Tat und Leben (BWV 147).]
	След тях вървяха булката и младоженецът. Серж беше зашеметяващ, облечен в един от татковите габардинени костюми, който бяхме прекроили за него, а на лицето му се ширеше такава доволна усмивка, каквато може да се види само по лицата на мъжете, застанали до огромна риба меч на кея в Кий Уест. Че кой мъж не би бил горд да се ожени за прекрасната Зузана. В нея имаше нещо и от Одри Хепбърн, и от Грейс Кели, а по нрав — невинна и кротка като агнец. Тя и волевата й сестра Каша бяха като огън и вода. Каша изненадваше с прямота и твърдост, докато Зузана беше доста по-деликатна.
	Майка беше ушила на Зузана дантелена рокля в цвят екрю. Стоеше й много добре, даже и със закичените банкноти по нея — така правели в Полша — които шумоляха, развявани от вятъра, като ресни по роклята на кабаретна актриса. Зузана носеше прекрасен букет, който господин Гарднър й беше направил от бледорозови уханни рози „Сувенир де ла Малмазон“. И младоженецът носеше разцъфнало цвете: малкия Жулиен, който тогава беше на десет месеца, с прасковени бузки и гъста коса, както казваше майка, „права и черна, като че е китайче“. Прекрасното момченце официално беше вече тяхно от две седмици и крачетата му още не бяха докоснали земята — всички възрастни се надпреварваха кой да го гушне.
	А след групичка от разни братовчеди и познати вървяхме ние двете с Бети. Бляскава, както винаги, в костюм на „Шанел“, с яка от норки, чиито главички отскачаха на всяка крачка. Аз бях в тясна лилава рокля от сурова коприна, която майка беше скалъпила набързо, а Зузана твърдеше, че била достойна за майката на булката, и тези думи ме разплакаха още преди службата. Последна в шествието беше Лейди Чатърли, прасето, с венец от маргаритки на врата, което — както немалка част от гостите ни — се вълнуваше най-вече от очакваната хубава торта.
	Нашето шествие стигна до засипаната с чакъл пътека пред къщата. От задната й страна, оттатък оборите, се простираше ливадата чак до другата улица — „Мангър Лейн“. Ливадата вече беше окосена и бяха останали да стърчат само остри стръкчета и туфи сено, а кленовете и брястовете в краищата й, вече накичени с червените си премени, се поклащаха в такт с танца на вятъра. Попаднал на ливадата, погледът неволно се отправяше към далечния й край, към моята стара детска къщичка оттатък овощната градина.
	Тя — малката бяла дъсчена постройка — се настани в мислите ми: умалено отражение на къщата, която обитавахме — с масивен комин, фронтон и няколко пейки пред входа, на които може да седне само дете. Черната врата лъщеше на слънцето, а копринените пердета, които Зузана беше ушила — в нежното жълто на цъфнала реса, плющяха измъкнати навън от вятъра. Не се изненадах, когато разбрах, че Зузана я беше превърнала в нещо като свой пашкул и ходеше там всеки път когато животът се превръщаше в твърде тежко бреме. Та нали някога това за мен беше мястото, където се усамотявах и четях дни наред, след като почина татко.
	Когато шествието зави покрай градината в задния двор, ние с Бети отидохме в кухнята да изнесем петифурите, които помощникът на Серж беше приготвил.
	Серж беше отворил свой ресторант в съседното градче Удбъри, където не един и двама заможни нюйоркчани от Манхатън се оттегляха през уикендите. Заведението, което беше кръстил „Серж!“, беше малко скромно ресторантче, пред което в събота вечер се извиваше дълга опашка. Това изобщо не беше изненада, тъй като всеки знае какви са нюйоркчаните, когато ги лишиш от добра френска храна за повече от двайсет и четири часа: втурват се като побеснели прасета на лов за трюфели. А може да се окаже, че опашката се виеше заради полските десерти на Зузана.
	— Обожавам полските традиции! А ти, Керълайн? Да забождат банкноти по роклята, гениално!
	Бети взе една петифура от кутията и я пусна в устата си цяла.
	Сложих си една от новите престилки на Серж с емблемата на ресторанта — голям черен „S“.
	— Престани да закичваш булката със стодоларови банкноти, Бети. Вулгарно е.
	— Тази традиция е толкова практична.
	— Е, поне разсейва Зузана. Не й позволява дълго да страда от това, че никой от семейството й не може да дойде.
	— Тези двамата имат нужда от меден месец, Керълайн. Сигурно е изтощаващо да се грижиш за дете, на което му никнат зъби.
	— Липсва й сестра й.
	— Каша ли? Доведи я, за бога, трябва й просто един самолетен билет.
	— Не е толкова лесно, Бети. Полша е комунистическа страна. Измъчих се ужасно само да й уредя транзитни документи, за да отиде до Германия…
	— За да се срещне с онази лекарка ли? Керълайн, сериозно…
	— Изпратих й всичко, което би могло да й потрябва, но от нея ни вест, ни кост.
	Вече бяха минали седмици, откакто изпратих колета в Полша, експресна пратка, с доста повече пари, отколкото биха й били нужни, за да стигне до Щокзее, а тя дори не се беше обадила. А и аз не бях единствената, която искаше да разбере дали лекарката в Щокзее наистина е Херта Оберхойзер. Цяла гвардия британски лекари бяха готови да ми помогнат да притисна правителството на Германия да отнеме лиценза на Херта за лекарска практика. Анис и дружината й също бяха готови да се хвърлят в битката. Херта беше само една от многото в нашия списък от нацисти, които трябваше да понесат отговорността за военните си престъпления.
	— Ти си ненадмината в способността си да убеждаваш, скъпа. Мен няма да ме видиш да се тътря към някакво забутано германско градче, за да идентифицирам някаква побъркана нацистка лекарка.
	Как успяваше да лиши от смисъл всяка ситуация и да я представи като пълен абсурд? Но дали не бях прекалила, като настоях Каша да идентифицира Херта. Ще се справи, тя е толкова силна и способна жена. И аз бях такава на нейната възраст.
	— Е, не се притеснявай толкова за това, Керълайн. Имам подарък за теб.
	— О, Бети, не е нужно.
	Бети сложи една торба с емблемата на „Скиапарели“ на кухненската маса.
	— Прекрасна е, Бети.
	— О, не, торбата е на майка ми и тя държи да й я върна: с годините е станала много стисната. Но вътре е подаръкът.
	Бръкнах в торбата и напипах бархетното калъфче, нямаше как да сбъркам допира на метал, смекчен от плат; на мига разбрах какво е това.
	— О, Бети!
	Хванах се за масата, за да не изгубя равновесие. Извадих едната от ролките, развих я и видях ред вилички за скариди.
	— Всичките са — каза Бети. — От години ги откупувам от господин Снайдър. Знаеш, че се обажда първо на мен, когато попадне на нещо хубаво. И щом се сдобиеше със среброто на Улси…
	Извадих всичките двайсет ролки и ги подредих на масата в кафява бархетна пирамида. Беше купила дори и сребърните вилички за петифури.
	Бети ме прегърна и аз отпуснах буза на една хладна, гладка норка.
	— Не, не, не ме заливай със сълзи, Керълайн. Това трябва да е ден на радост.
	Бях истинска щастливка да имам такава щедра приятелка. Майка може и да се прави, че не я интересува, но щеше наистина да се зарадва, че среброто на Улси отново е у дома.
	С Бети поставихме сватбената торта на масичка за карти в градината и сервирахме петифурите с отдавна изгубените ми сребърни вилички. Щастливите младоженци стояха сред гостите си и сред цъфналите бели топки на есенните хортензии, които сякаш също бяха гости и протягаха вратове, за да виждат как тече тържеството. Майка, въпреки че държеше Жулиен, успя да разреже тортата, докато двамата младоженци си подаваха общата чаша и отпиваха водка от нея, а Бети и оркестрантите викаха: „Gorku! Gorku!“ — „Горчиво! Горчиво!“ — подканваха ги по-бързо да приключат ритуала с водката.
	Като се връщах в къщата за още лимонада, чух отекващия звън на велосипеден звънец, обърнах се и какво да видя: Ърл Джонсън завиваше край къщата, а гумите на колелото му свистяха по ливадата и оставяха тъмни змиевидни дири, като импресионистична рисунка върху зелената трева. Беше яхнал своя „Швин Хорнет“ с хромиран фар и бяла сламена кошничка с жълти пластмасови маргаритки.
	Ърл свали шапка и прояви достатъчно разум да ме погледне смутено.
	— Извинявайте, че минах през тревата, госпожице Феридей.
	— Не се притеснявайте за това, Ърл — отвърнах. Е, какво, като съм го молила до припадък да не минава с колелото по тревата? — Това е просто трева. Защо не опиташ да оставиш колелото и да дойдеш пеша дотук следващия път.
	Зузана ни забеляза и тръгна към нас, опряла бебето на хълбока си. Пътьом откъсна едно стръкче късен есенен люляк и погали Жулиен по брадичката с цвета, а той радостно опъна крачетата си като възторжено жабче. Колко уверено крачеше Зузана сега, когато вече беше напълно здрава.
	Ърл стъпи на земята, без да слиза от колелото.
	— Има писмо за вас. От… — Той присви очи да разчете адреса на подателя.
	Дръпнах писмото от ръцете му.
	— Благодаря ти, Ърл.
	Достатъчен ми беше един поглед, за да видя, че писмото е от Пол, и го пъхнах в джоба на престилката си. Прокарах пръсти по джоба и усетих, че е доста дебело. Добър знак. Дали беше просто съвпадение, че „Пан Американ“ вече бяха пуснали директен полет от Ню Йорк до Париж?
	Ърл измъкна още едно писмо от кошничката на колелото си.
	— И една телеграма, чак от Западна Германия.
	Подаде ми плика и зачака, опрял ръце на дръжките на кормилото.
	— Благодаря, Ърл. Сама ще се оправя.
	Ърл се обърна с едно „Приятен ден!“ и тръгна, като буташе колелото към предната част на къщата, но се натъкна на майка, която го поведе към тортата.
	Зузана дойде при мен и ме погледна обнадеждена. Скъсах плика на телеграмата в единия край и извадих листчето.
	— От Каша е, от Западна Германия.
	Лъхна ме мирис на цинков оксид и бебешка пудра и усетих върху ръката си дланта на Зузана — студена, но мека и грижовна. Ръка на майка.
	— Да я прочета ли на глас? — попитах.
	Зузана кимна.
	— Тук пише: „На път за Щокзее съм. Само аз“.
	— Само това ли? — попита Зузана. — Би трябвало да има още.
	— Съжалявам, мила, но това е всичко. Има и подпис: „Каша“.
	Зузана дръпна ръката си и се опита да се окопити.
	— Значи е тръгнала. Да види дали е Херта. _Сама._
	— Опасявам се, че е така, скъпа. Знаеш колко важно е това. Тя е смело момиче. Ще се справи.
	Зузана прегърна по-силно Жулиен.
	— Не ги знаеш какви са.
	Тя се обърна и тръгна към детската къщичка, а бебето, облегнато на рамото й, гледаше, сложило малкото си юмруче на брадичката, как фигурата ми се смалява. Оркестърът свиреше „Млада любов“ на Сони Джеймс, а аз проследих Зузана, която се отдалечаваше през ливадата.
	Когато стигна до къщичката, тя пристъпи вътре, внимателно затвори вратата и ме остави в лапите на неприятното усещане, че този път съм прекрачила границата.


>>	47
>>	Каша

	_1959 година_
	Рецепционистката ме поведе към кабинета на лекарката.
	— Изчакайте тук.
	Кабинетът беше обзаведен добре, с персийски килим, бледозелени стени и френски прозорци, които гледаха към притихнала градина. Миришеше на кожа и стара дървесина, а мебелите изглеждаха скъпи. Тапициран диван. Бляскава масичка с крака като лъвски лапи. Високо кожено кресло зад бюрото. На отсрещната страна на бюрото беше сложен обикновен черен стол с мрежеста седалка, видимо предвиден за посетителя. Това може ли наистина да е мястото, където Херта прекарва дните си? Ако е така, напредъкът от предходния й кабинет беше доста сериозен. Определено не ядеше боб от консервата.
	— Вие сте последният пациент — каза рецепционистката. — За докторката денят беше дълъг. Сутринта имаше две операции.
	— Някои неща никога не се променят — измърморих аз.
	— Моля?
	Отидох до стола.
	— А, нищо.
	Ръцете ми трепереха, когато се опрях на облегалките на стола и се отпуснах в него. В стените имаше вградени лавици за книги, а на един от рафтовете имаше красив часовник от розов порцелан.
	— Ще тръгвам — каза рецепционистката. — Заповядайте разписката. Лекарката ще дойде всеки момент.
	— Благодаря — отвърнах аз.
	Погледнах бележката, в горната част имаше печат с красив шрифт: „Доктор Херта Оберхойзер“. Ето го моето доказателство!
	Замалко да хвана ръката на рецепционистката и да й се примоля да остане с мен в кабинета, но просто я проследих с поглед до вратата. Какво толкова би могло да се случи? Момичето затвори внимателно вратата след себе си. Ако това наистина е кабинетът на Херта, колко ли щеше да е хубаво да я разоблича и да я наругая, а после, на излизане, да тресна вратата.
	Станах и отидох до библиотеката, дебелият килим заглушаваше стъпките ми. Прокарах пръст по гладките кожени гърбове на някаква поредица и извадих една дебела книга — „Атлас по обща хирургия“. Специалността на Херта. Пъхнах го обратно на мястото му и пристъпих към маслените платна в златисти рамки на стената: крави сред поле. На бюрото имаше подложка, телефон, кутия с кърпички за лице и сребърна кана за вода на порцеланова подложка. Каната беше изпотена. Поне не бях само аз.
	Заразглеждах дипломите в рамка на стената. „АКАДЕМИЯ ЗА ПРИЛОЖНА МЕДИЦИНА, ДЮСЕЛДОРФ. ДЕРМАТОЛОГИЯ“. Имаше още една — за инфекциозни болести. Нима няма диплома за хирург? Сипах си чаша вода.
	Вратата се отвори, аз се обърнах и видях жената, излязла от сребристия мерцедес, да се вмъква в стаята. Замръзнах на място, устата ми изведнъж сякаш се напълни с пясък, оставих чашата си на бюрото. Херта беше.
	Закрачи към бюрото с папка в ръка, облечена в бялата си лекарска престилка, с черен стетоскоп, преметнат през врата. Слава богу, не посегна да се здрависа, защото дланите ми бяха потни.
	Седнах, а тялото ми се тресеше като желе, докато тя преглеждаше формуляра ми. Изражението на лицето й издаваше нещо средно между досада и раздразнение.
	— С какво мога да ви помогна, госпожо Бакоска? Нов пациент сте, нали?
	— Да, нов пациент съм — казах аз и притиснах ръце в скута си да не треперят толкова. — Търсим си семеен лекар.
	Седна в коженото кресло и се приближи към бюрото.
	— Полякиня ли сте? — попита тя и свали капачето на писалката си.
	Презрение ли долавях?
	— Да — отвърнах с пресилена усмивка. — Съпругът ми има бакалия.
	Защо така треперех? Какво ли беше най-лошото, което можеше да се случи? Комендант Зюрен беше в кутия от чамово дърво в някое германско гробище. А дали беше наистина? Но както се появяваха нацисти в този град, като нищо да видя Зюрен да плува по гръб в езерото.
	— Значи живеете в Пльон? — намръщи се, вдигна чашата ми от бюрото и сложи под нея ленена подложка.
	— Да — отвърнах.
	— На улица „Школска“ ли?
	— Точно така.
	— Странно, в Пльон няма улица „Школска“.
	— „Школска“ ли съм написала? Отскоро сме в града.
	Някакво малко птиче пърхаше пред прозореца.
	— Как мога да ви помогна днес, госпожо Бакоска?
	Как може да не ме разпознава, след като нейното лице беше така дълбоко запечатано в паметта ми?
	— Можете ли да ми кажете нещо повече за образованието и кариерата си, преди да започнете работа тук?
	— Завършила съм дерматология и отскоро започнах да се занимавам със семейна медицина, след като дълги години работих в санаториума „Хоенлихен“ и в една голяма университетска болница в Берлин.
	Щом сърцето ми спря да тупти толкова силно, започнах да се усещам по-уверена в ролята си. Тя наистина не ме беше разпознала.
	— О, това сигурно е било интересно — казах аз. — А преди това?
	— Бях лекар в един лагер за превъзпитание на жени, във Фюрстенберг.
	Тя се отпусна назад в стола си и допря пръстите на ръцете си. Вече не се съмнявах, тя беше, но Херта беше променена. Беше станала по-префинена, косата й беше по-дълга и носеше по-скъпи дрехи. Затворът не беше я пречупил, напротив, беше я направил някак по-изискана. От тази мисъл цялото ми тяло се стегна. Как така престъпничката тънеше в такъв разкош, а жертвата се тътреше насам-натам в ръждясала консервена кутия.
	— О, Фюрстенберг е прекрасен — казах аз. — И езерото, и всичко. Хубаво градче.
	— Значи сте били там, така ли?
	Сега беше моментът. Имах избор. Можех да си тръгна, защото вече я бях идентифицирала, или да остана и да направя това, което наистина исках да направя.
	— Да, бях затворничка там.
	Часовникът отбеляза половиния час.
	— Това беше доста отдавна — каза Херта. Поизправи се в стола и протегна ръка, уж да намести някакви предмети по бюрото си, без да е необходимо. — Ако нямате други въпроси, трябва да се погрижа за другите пациенти и вече закъснявам с графика.
	Ето я старата Херта. Е, значи само дотолкова стига любезността й.
	— Нямате други записани часове след мен — възразих аз.
	Херта се усмихна. За пръв път.
	— Защо да ровим в старите пепелища? Дошли сте тук, за да търсите възмездие, нали?
	Всички речи, които бях репетирала, се изпариха.
	— Все пак не ме разпознахте, значи?
	Усмивката й помръкна.
	— Оперирахте ме. Вие убивахте млади момичета. Бебета. Как сте могли да го правите?
	— Вършех си работата. Години наред прекарах в затвора заради едно научно изследване.
	— _Пет_ години. Били сте осъдена на двайсет, значи това е извинението ви, така ли? Научно изследване!
	— Изследване, което можеше да спаси германски войници. И ако искате да знаете, германското правителство години наред се възползваше от правото си да използва екзекутирани престъпници за изследователски цели.
	— Само дето ние не бяхме мъртви, Херта.
	Херта ме загледа по-отблизо.
	— Излежах си присъдата, а сега, ако ме извините…
	— И майка ми беше в „Равенсбрюк“.
	Херта затвори някакво чекмедже на бюрото си, но с малко повече сила, отколкото трябваше.
	— Не може да се очаква от мен да помня всяка _Häfiling_.
	— Халина Кузмерик.
	— Не ми звучи познато — отвърна Херта без каквото и да е колебание.
	— Уредихте да я преместят в първа барака.
	— В „Равенсбрюк“ имаше десетки хиляди _Häfilinge_.
	— Не смейте да използвате повече думата _Häfiling_.
	— Нямам никакви спомени за въпросния човек — каза Херта и за миг извърна поглед към мен.
	Какво, нима се страхува от мен?
	— Халина Кузмерик — повторих аз. — Беше медицинска сестра. Работеше с вас в лечебницата.
	— Имаше три смени от затворнички, които работеха като сестри. Как може да очаквате, че ще помня която и да е от тях?
	— Беше руса, говореше немски много добре. Художничка беше.
	Херта се усмихна.
	— Много бих искала да ви помогна, но паметта ми изневерява. Съжалявам, но не мога да помня всяка сестра, която скицира портрети.
	Облаците навън се разсеяха и през прозореца се процеди слънчева светлина и огря бюрото на Херта. Всичко изведнъж се забави.
	— Не съм споменавала, че е скицирала портрети.
	— Налага се да ви помоля да напуснете кабинета ми, наистина съм много заета. Моята…
	Изправих се.
	— Какво се случи с майка ми?
	— Ако сте разумна, ще се приберете в Полша.
	Приближих се към бюрото.
	— Те може и да са ви освободили предварително, но има хора, които мислят, че заслужавате допълнително наказание. Много хора. Влиятелни хора.
	— Платих си вече.
	Херта сложи капачето на писалката си и я метна на бюрото. Слънчевите лъчи попаднаха на пръстена й и от него по бюрото се разля многоцветно петно от светлина.
	— Този пръстен е много красив — казах аз.
	— На баба ми е — отвърна Херта.
	— Вие сте извратена. Това е патология.
	Херта погледна през прозореца.
	— Нямам представа за какво говорите.
	— Демонстрирате поведение, което или е свързано с някакво разстройство, или…
	— Този пръстен е собственост на семейството ми…
	— Излишно е, Херта.
	Херта извади от чекмеджето на бюрото си малко, красиво подвързано в кожа тефтерче.
	— Пари ли искате? Явно всички поляци ходите с протегната ръка.
	— Ако не ми кажете какво точно се е случило с майка ми, ще отида при хората, които ме изпратиха, ще им съобщя, че сте тук, че карате мерцедес-бенц, че работите в клиника и че лекувате _бебета_. След това ще се свържа с вестниците и ще им разкажа всичко. Как убивахте хора. Деца, майки и старици. А сега сте тук, като че нищо не се е случвало.
	— Не съм…
	— Разбира се, ще трябва да се откажете от прекрасните картини, както и от подшитите с кожа книги.
	— Добре!
	— И от изящния часовник…
	— Просто _престанете_! Нека помисля. — Херта заби поглед в ръцете си. — Тя беше много добра работничка, ако си спомням правилно. Да, тя организира много добре работата в лечебницата.
	— И какво?
	С тази скорост щях да стигна до граничния пункт с поне няколко часа закъснение.
	Херта наклони глава на една страна.
	— Как мога да съм сигурна, че така или иначе, няма да разкажете на вестниците.
	— Продължавайте — настоях аз.
	— Добре… тя крадеше. _Всякакви_ неща. Превръзки. Сулфонамидни медикаменти. Не можех да повярвам. Оказа се, че аптекарката от града Паула Шулц, която носеше медикаменти за аптечния склад на войниците от СС, е вкарвала препарати и за нея. Кардиостимуланти. Бои за обувки за косите им, та стариците…
	— Знам за какво се използваше. Продължавайте.
	— И тези нейни провинения бяха достатъчни, но не знаех за списъка.
	Херта ме погледна крадешком.
	Приведох се към нея.
	— Какъв списък?
	— Оперативният план за опитите със сулфонамидите. Сестра Маршал разбрала, че майка ви го е взела, за да… да речем… да го редактира.
	— Да го редактира ли? По какъв начин? — попитах я, но много добре знаех.
	— За да ви извади от там, вас и сестра ви. И още една затворничка.
	— И затова са я убили! — казах и очите ми се напълниха със сълзи.
	— Първо я пратили в карцера. А после сестра Маршал докладвала на Зюрен и за активния въглен. За това как крадяла от него, за да приготвя лекарства за _die Häfilinge_ с дизентерия. А аз дори не му споменах, че крадеше от аптечния шкаф, но за Зюрен и въгленът беше достатъчен.
	— Достатъчен да я убие ли? — попитах аз.
	Имах чувството, че някаква тръба ме беше засмукала и ме теглеше надолу.
	— Та това беше кражба от _Райха_!
	— И вие не ги спряхте.
	— Не знаех какво се случва.
	— Стената ли?
	Напипах чантата си и се опитах да си извадя кърпичката. Нямах сили да продължа.
	Херта се възползва от положението.
	— Вече наистина трябва да тръгвам — каза тя и понечи да се изправи.
	— _Сядай!_ — казах аз. — Кой я застреля?
	— _Не мисля, че…_
	— Кой я застреля, Херта? — повиших тон аз.
	— Ото Пол — отвърна тя и заговори по-бързо. — Бинц го събудила от дълбок сън.
	Тя _наистина_ се страхуваше от мен. Дори само мисълта за това ми даде увереност.
	— Как се случи?
	— Не искате…
	— Как се _случи_? Не ме карай да питам пак.
	Херта въздъхна, челюстите й се вдървиха.
	— Наистина ли искате да знаете? Добре. На път към стената Халина постоянно повтаряла на Ото, че познава някакъв офицер от СС. Някаква голяма клечка. Ленарт някой си. „Просто се свържете с него. Той ще се застъпи за мен.“ Аз дори бях пращала на този Ленарт едно нейно писмо, държа да ви кажа. При това при сериозен риск за мен.
	Значи затова Брит е видяла Ленарт в лагера. Ленарт Смелия все пак е дошъл да спаси майка. Само дето е закъснял.
	— Продължавай — казах аз.
	— „Наистина ли трябва…?“, питал Ото, но Бинц била непреклонна. Той обичаше тези жени. А после Халина помолила за услуга…
	— Каква услуга?
	— „Позволете ми само да видя децата си още веднъж“, казала тя. Зюрен разрешил… Голям жест от негова страна, предвид нейното предателство. Нямах представа, че сме оперирали вас и сестра ви. Бинц я завела до стаята, в която сте спели. След това тръгнала, без да се съпротивлява. Когато Зюрен ги посрещнал при стената, продължили с процедурата. „Просто го направи“, казала Бинц на Ото, но пистолетът му засякъл. Той плачел. И тя плачела. _Отвратителна история._
	— И какво? — настоях аз.
	— Толкова е гнусно — каза Херта.
	Дали наистина исках да зная?
	— Разкажи ми.
	— И накрая го направил.
	Херта замълча. Толкова тихо беше в кабинета й, чуваше се само далечна глъчка на деца, които си играеха в парка.
	— Как? — попитах.
	_Само приключи с това и после вече ще си в колата на път за дома._
	Херта се размърда в стола си и кожата изпъшка.
	— Когато не е очаквала.
	Най-сетне историята, която толкова исках да чуя. Седнах, бях изпразнена като издухано яйце, но някак странно жива. Колкото и да ми беше трудно, изведнъж усетих, че искам всичко докрай, до последната троха, защото всяка малка подробност сякаш проникваше в мен и ме връщаше към живота.
	— Извикала ли е? Тя се ужасяваше от пистолети.
	— Била е обърната с гръб. Не го е очаквала. — Херта избърса една сълза.
	— Ти как се чувстваше?
	— Аз ли? — попита Херта. — Не зная.
	— Сигурно си почувствала _нещо_, когато си научила.
	— Тъгувах много. — Тя дръпна една салфетка от кутията. — Сега доволна ли си? Тя беше добра работничка. На практика чиста германка. Зюрен ме наказа, загдето бях станала толкова близка с нея.
	— А ти беше ли?
	Херта сви рамене.
	— Държахме се някак мило една с друга.
	Знаех, че лекарката е харесвала майка, но дали наистина майка ми се е сприятелила с тази престъпничка? Майка сигурно просто се е преструвала, че се държи мило, за да може да организира това с медикаментите.
	— Ако знаеше, че сме дъщери на Халина, щеше ли да ни махнеш от списъка?
	Херта сплете пръсти и се загледа в палците си. Заслушахме се в далечното жужене на косачка.
	След малко аз се изправих.
	— Разбирам. Благодаря, че ми разказа какво е станало.
	Защо, по дяволите, й благодарях? Всичко беше толкова сюрреалистично. Защо не я наругах? Защо просто не й казах да върви по дяволите?
	Запътих се към вратата, но се обърнах и се върнах при нея.
	— Дай ми пръстена — казах аз.
	Тя притисна ръце към гърдите си.
	— Сваляй го. Веднага — заповядах й аз. — И го сложи на бюрото.
	Дори само при мисълта да се докосна до нея, коленете ми се подкосиха.
	За един дълъг миг Херта остана неподвижна, а после се опита да издърпа пръстена.
	— Пръстите ми са подути — каза тя.
	— Дай да видя.
	Поех си дълбоко дъх и хванах ръката й. Изплюх се на пръста й и завъртях пръстена, размърдах го нагоре и надолу. Той мина през кокалчето и остави в основата на пръста й тясна бяла ивица.
	— Ето — каза Херта, като много се стараеше да не ме погледне в очите. — Доволна ли си? А сега си върви.
	Тя се изправи, отиде до прозореца и се загледа в градината. След миг заговори:
	— Сега очаквам да изпълниш своята част от уговорката. Нали няма да разкажеш на вестниците? Имам ли думата ти?
	Потърках пръстена на майка в полата си, избърсах от него всяка следа от Херта и го надянах на безимения пръст на лявата си ръка. Усещах тежестта и хладината му. Пасваше ми съвсем точно.
	Майка.
	Пак се насочих към вратата.
	— Повече нито ще ме чуеш, нито ще ме видиш — отвърнах аз.
	Херта се извъртя с гръб към прозореца.
	— Госпожо Бакоска…
	Спрях.
	Херта стоеше там, едната й ръка беше стисната в юмрук и притискаше гърдите.
	— Просто…
	— Какво има?
	— Просто исках да кажа, че, хм…
	Часовникът тиктакаше.
	— Ако можех, щях да я върна.
	Вперих поглед в нея и за един дълъг миг просто я гледах.
	— И аз — казах аз.
	Излязох от кабинета й, изпълнена с някаква непозната лекота, оставих вратата открехната, вече не копнеех за трясъка, от който всичко да затрепери.


	Лесно намерих телеграфната станция на Щокзее и веднага пратих две телеграми.
	Първата беше до Петрик и Халина: _Добре съм. Скоро ще се прибера._
	Другата беше до Керълайн в Кънектикът: _Тя е със сигурност. Херта Оберхойзер. Няма съмнения._
	Скъсах писмото до вестниците на парченца. Керълайн щеше да се погрижи за Херта много скоро. Това вече не беше важно за мен.
	Стигнах до граничния пункт на Любек-Шлутуп и успях да прекося границата почти безпроблемно. Макар че не бях мигнала, когато тръгнах към дома, към Люблин, се чувствах бодра и жива. Колата ми без ауспухното гърне беше сякаш по-мощна и изръмжаваше при всяко натискане на газта, а аз се носех между полегатите хълмове към дома. Лунната светлина ми сочеше пътя сред безкрайната тъмна пустош, сред бели и сини къщички, сред сребристите резки на брезите, засияли в тъмните гори.
	Преживявах отново и отново разговора си с Херта, радвах се при мисълта, че майка ми се е сбогувала. Докосвах челото си и се усмихвах. Целувката от онзи сън е била истинска.
	Спуснах прозореца и позволих на дъха на есента да се вмъкне вътре в тъмната кола, а миризмата на прясно окосено сено ме върна отново на Еленова поляна, при мислите за Петрик и топлото му тяло до мен, към Петрик, гушнал бебето Халина на масата на закуска, как чете вестника с вързопчето в ръцете. Как нито за миг не я пускаше. Колко лесно е да се оплетеш в собствените си мрежи.
	Когато стигнах в покрайнините на Люблин, слънцето още не беше изгряло, беше точно онзи миг между угасването на уличните лампи и първото зарево, мигът, в който всичко изглежда възможно.
	Спуснах се по инерция по градските улици, за да не разбуждам града, задминах тихите млекарки с кравите и звънците им, които отекваха в тъмнината.
	Минах през площада под замъка на Люблин, там, където беше гетото, което по време на войната затворниците сравниха със земята и сега имаше само един месингов плакет. Покрай старата ни тясна розова къща, където до гроба на Фелка в задния двор люляците на Керълайн вече бяха пуснали корени и щяха да израснат и да станат най-красивите, най-силните в града. Минах по улицата, по която майка ме водеше на училище. Усмихвах се на спомена за нея: той вече не беше като пробождане с острие в сърцето. Минах покрай новата болница и се замислих за Зузана, която сега беше при Керълайн, надявах се да е добре. Може би ние с Халина ще отидем някой ден в Ню Йорк. Музеите сигурно много ще й харесат.
	Щом влязох в нашето жилище, изхлузих обувките си и тихичко тръгнах към стаята на Халина. Постоях в тъмнината да погледам как ребрата й се надигат и се спускат. Пръстенът на майка хвърляше цветни отблясъци по леглото, в което спокойно спеше дъщеря ми, с коси, разпилени като течно злато. Дори не помръдна, когато пъхнах под възглавницата й навитото на руло червено калъфче с четките, подпъхнах хубаво юргана и я целунах по главата.
	След това отидох до леглото на Петрик, който лежеше там в почти тъмната стая, закрил очите си с ръка. Разкопчах роклята си и я оставих да падне на пода, промъкнах се под чаршафите, докато не почувствах допира на гладкото му тяло и не вдишах сладкия му дъх на пот, руски цигари и дом. Той ме притисна към себе си и за пръв път от толкова много време усетих как _пудриерата щракна_.


>	Бележка на автора

	Романът „Люляковите момичета“ е написан по действителен случай.
	Керълайн Феридей и Херта Оберхойзер са исторически личности, както и всички споменати членове на персонала в „Равенсбрюк“, родителите на Херта, майката и бащата на Керълайн — Илайза и Хенри Феридей. Когато ги претворявах като герои, се стараех да ги представя по възможно най-справедливия и най-реалистичен начин. От прочетените писма на Керълайн Феридей, протоколи и показания от Нюрнбергския процес срещу лекарите, както и от сведенията на оцелели бивши затворнички в „Равенсбрюк“ се опитах да намеря нещо, което да ми подскаже каква е била вътрешната им мотивация. Диалозите в цялата книга са плод на моето въображение, макар че, доколкото беше възможно, използвах действителните реплики от протоколите по делото, както и цитати от писмата на Керълайн и от сведенията на хора, които са я познавали.
	Животът на въдворените в „Равенсбрюк“ — единствения от големите лагери на Хитлер, предназначен само за жени — е зависел изцяло от взаимоотношенията помежду им. Дори и сега, след повече от седемдесет години, оцелелите все още говорят за своите „сестри“ от лагера, затова сметнах, че е подходящо да използвам две родни сестри като централни персонажи в една от сюжетните линии. Прототипи за образите на Каша Кузмерик и сестра й Зузана отчасти са Нина Иванска и нейната сестра, лекарката Кристина; и двете са били подложени на експериментални операции в лагера. Оформих тези персонажи, като комбинирах качествата и преживяванията на седемдесет и четирите „зайци“, които заобичах по време на проучването си, и се надявам те да са ярък пример за духа и куража, които тези жени са проявили. Тъй като самата аз имам две сестри, които много обичам, пет снахи, а и две дъщери, чиято сестринска връзка разцъфваше пред очите ми в продължение на двайсет и четири години, нямаше начин да не ме развълнува историята на Нина и Кристина.
	За съществуването на Керълайн Феридей научих за пръв път през 1999 година от една статия в списание _Виктория_ — „Невероятните люляци на Керълайн“. Бяха публикували снимки от великолепната бяла къща на Керълайн в Бетлехем, Кънектикът, която семейството наричало „Хей“, сега „Феридей-Белами Хаус“. Имаше и снимки на градината й, цялата в старинни сортове рози и екземпляри от редки видове люляци. И понеже люляците отдавна са ми слабост, разнасях статията с мен навсякъде, докато хартията съвсем изтъня. Тогава и трите ми деца бяха малки, затова рядко имах достатъчно свободно време, но няколко години по-късно посетих имението, без изобщо да подозирам, че от това пътуване ще се роди романът, който сега държите в ръцете си.
	Отидох до Бетлехем в една неделя през май и паркирах колата на покритата с чакъл пътека пред сградата. В онзи ден аз бях единственият посетител и затова успях да почувствам духа на къщата, която беше застинала непроменена от деня, в който Керълайн я е напуснала — денят на смъртта й през 1990 година. Избледнелите тапети. Леглото с балдахин. Ръчно бродираните завеси на майка й Илайза.
	Когато приключи с обиколката, екскурзоводката се спря на стълбищната площадка пред голямата спалня на втория етаж и посочи бюрото на Керълайн. На него бяха подредени пишещата й машина, медалите и една снимка на Шарл дьо Гол. Екскурзоводката извади отнякъде друга черно-бяла снимка и ми я показа: усмихнати жени на средна възраст позираха, сгушени една до друга и подредени в три редици.
	— Това са полякините, които Керълайн е довела в Америка — каза тя. — В концентрационния лагер „Равенсбрюк“ са ги наричали „зайците“ по две причини: нацистите са ги използвали като опитни зайци, а след поредица операции на краката са можели да се движат из лагера само с подскачане.
	Докато пътувах по „Таконик Стейт Паркуей“ към дома си, с люляковия разсад, купен от имението, който пълнеше колата ми с прекрасния си аромат, думите на екскурзоводката не ми даваха мира. Керълайн е била истински герой, водила е изумителен живот: аристократка, актриса на Бродуей, жена, успявала да наелектризира измъчената следвоенна Америка. Посветила е живота си на това да помага на жени, забравени от всички. Кръвта на рода на майка й, Улси, убедени аболиционисти, я е тласнала и в друга битка: откриването на първата банка на чернокожи в Харлем… А защо сякаш никой нищо не знае за нея?
	Посветих свободното си време да проуча живота на Керълайн, фактите за лагера „Равенсбрюк“ и историческите сведения за Втората световна война. Винаги когато имах и един свободен следобед, отивах до имението и часове наред прекарвах в хладното мазе под пристройката до къщата, някогашен обор, а сега — приемна за посетители. Прелиствах старите тефтери с розови корици и писмата, изцяло погълната от миналото на Керълайн. След като от отдела „Забележителностите на Кънектикът“, и най-вече техният администратор — Кристин Хейвил, успяха да изготвят каталог и да подредят документацията на Керълайн в големи архивни кашони, Кристин неуморно ги сваляше и качваше по стълбите и ме оставяше да се ровя в тях. Оказа се, че Керълайн е завещала части от архива си на Мемориалния музей на Холокоста на Съединените щати във Вашингтон, а друга е била отнесена в Нантер, градче в близост до западните покрайнини на Париж. Беше оставила диря, която сякаш ме приканваше да тръгна по нея.
	Колкото повече научавах за живота на Керълайн, толкова по-често нейната история се преплиташе с историите на другите участнички в събитията, особено на полякините, подложени на операции в „Равенсбрюк“. Започнах да откривам различни факти за тях в мемоарите на оцелелите и в други източници и разбрах, че Керълайн постепенно е започнала да ги обича като свои дъщери. Окачих по стените на кабинета си снимките на всички тези жени, седемдесет и четирите полякини, подлагани на експериментите на нацистите, и започнах да планирам посещението си в Полша. Исках да видя с очите си Люблин, града, в който повечето от тях са живели, когато са били арестувани.
	Третата личност, на която постоянно се натъквах в проучването си за „Равенсбрюк“, единствената жена лекар в този изцяло женски лагер и единствената жена сред подсъдимите в Нюрнбергския процес срещу лекарите, беше доктор Херта Оберхойзер. Как е могла да извърши всички тези неща, особено върху други жени? Залепих и нейната снимка на стената в кабинета си, както и снимките на останалите членове на персонала в „Равенсбрюк“, но на отделна стена, и реших да включа историята на Херта като сюжетна линия във вече назряващия роман.
	През 2009 година се преместих от Кънектикът в Атланта и започнах да пиша. Отначало дълго седях в клетка за кучета — направена от телена мрежа, с циментов под — в приюта до нашата къща, за да мога да си представя какво е да живееш в затвор, за да изпитам това, което са изпитвали тези жени в „Равенсбрюк“. Но когато започнах да чета повече разкази от първо лице за преживяното от тях, осъзнах, че няма нужда да седя в клетка, за да стане животът им осезаем за мен. Те самите ми разкриха същността на трагедията си. Ужасната несигурност. Разкъсващата болка от загубата на приятелките, майките, сестрите. Глада. Дори се усетих, че ям постоянно, сякаш се опитвах да нахраня и тях.
	На следващото лято отпътувах за Полша и Германия. Заминах заедно със седемнайсетгодишния си син, който да заснема видеоматериала. Кацнахме във Варшава на 25 юли 2010 година. Оттам заедно с прекрасната ни преводачка Ана Саханович, учителка в едно предградие във Варшава, се отправихме към Люблин. Докато се разхождахме из града, виждахме местата, които оцелелите споменаваха в мемоарите си, и историите им започваха да оживяват. Разхождахме се из величествения замък на Люблин, където първоначално са били задържани жените от „Равенсбрюк“. Прекарахме цял следобед в невероятния музей „Под часовника“, където и до днес са запазени някои от килиите, използвани за мъчения на участниците в Полското съпротивително движение. Там може да се види едно от тайните писма, в които момичетата са разказвали пред света за операциите. Минах през Краковската порта, устояла на бомбардировките, и обходих обширния площад в подножието на замъка, около който някога е било еврейското гето. Това ме зареди с нова решителност да направя всичко по силите си светът да помни. Където и да отидехме, хората от Люблин ни разказваха за своите преживявания по време на войната, за масовите убийства в Катинската гора по време на режима на Сталин, както и за живота зад Желязната завеса.
	Във Варшава имах невероятната възможност да разговарям с оцелялата от „Равенсбрюк“ Алиция Кубацка. Нейният разказ за затворническия живот в концлагера ми разкри удивителни исторически подробности, но всеопрощаващото й отношение към тези, които я бяха пратили там, преобърна всичко с главата надолу. Как е способна тази жена не просто да не презира, а и да не мрази германците? Как е успяла не само да им прости, но и всяка година да пътува до Германия, по тяхна покана, за да помага да се излекуват старите рани?
	Със сина ми решихме да направим пътуване с влак, сходно на онова, на което са тръгнали „зайците“ в онзи ужасен септемврийски ден през 1941 година. Докато пътувахме от Варшава към Берлин, гледахме как простичките гарови здания в Полша постепенно отстъпват пред модерните германски _Bahnhofe_. Когато пристигнахме на лъскавата централна гара в Берлин, това изискано чудо на инженерната мисъл, вече ни беше ясно колко е пречел на развитието на Полша периодът зад Желязната завеса.
	Щом слязохме от влака във Фюрстенберг, на същия онзи перон, на който са стъпили жените от „Равенсбрюк“, преживяването стана сюрреалистично. Извървяхме пеш същия път, по който са били подкарани арестантките, и пред погледите ни се появи лагерът. Металните порти и редовете бараки ги нямаше, но масивната стена беше все още цяла. Крематориумът и до днес е там, както и мястото, на което е била монтирана газовата камера. Там някога е имало ателие на художник, преправено от нацистите, а впоследствие разрушено. Там е и стената за разстрел. Също и езерото, в което е бил изхвърлян прахът на затворничките. Къщата на коменданта, от която още се открива гледката към целия лагер, към шивашкия цех, към огромния комплекс от постройки, в които нацистите са складирали плячката си, също е непокътната.
	Започнах да пиша романа, когато се върнахме в Съединените Щати, и това продължи над три години, през които направих едно прекъсване, за да отида до Париж и да проуча архива на Керълайн в Нантер. Там седях с един преводач французин и той ми изчете всички писма на Керълайн, много от които между нея и Анис Постел-Вине, една от съратничките й в това, което тя е приемала като „живот, отдаден на справедливостта“. Всяка вечер, след пътуването с метрото от Нантер, се прибирах във величествения хотел „Лутеция“ и прекарвах нощите в една от стаите, в които някога са били болничните легла на завърналите се от лагерите.
	През същата година отделих известно време, за да посетя и Мемориалния музей на Холокоста в столицата Вашингтон, където Керълайн е оставила третата част от архива си — документите, които отразяват стореното от нея за „зайците“. Там открих и документите за работата й с НАДИС — френската организация за подпомагане на завръщащите се от концлагерите — на която е съдействала да издирят Клаус Барби.
	Целта на това мащабно проучване беше да опиша в художествена форма случилото се в „Равенсбрюк“, да отведа читателите на местата, където са били „зайците“ и другите жертви на нацизма. Исках и поне отчасти да разкрия чувствата им, за да съживя тези събития, останали извън полезрението на обществото.
	Когато разказвам историята на „зайците“, мнозина се чудят какво всъщност се е случило с Херта Оберхойзер. Тя и Фриц Фишер са се отървали от нюрнбергските бесилки. Тя е била осъдена на двайсет години затвор, но пет години по-късно, през 1952 година, е била освободена тихомълком, а присъдата й е била променена благодарение на американското правителство, което — притиснато заради Студената война — вероятно е имало за цел да си издейства някаква услуга от Германия. След това Херта подновява лекарската си практика, става семеен лекар и отваря свой кабинет в Щокзее, малко градче в Северна Германия. Но една от бившите затворнички в „Равенсбрюк“ разпознала Херта. В резултат на това Керълайн и Анис Постел-Вине призовали група британски лекари да притиснат германското правителство да отнеме лиценза за лекарска практика на Херта Оберхойзер. Херта се е съпротивлявала, като от своя страна също използвала помощта на влиятелни приятели, но Керълайн седнала зад пишещата си машина и се заела да извести пресата както в САЩ и Великобритания, така и в Германия и в крайна сметка през 1960 година лицензът за лекарска практика на Херта Оберхойзер бил отнет и тя била принудена окончателно да закрие кабинета си.
	След още една успешна медийна кампания, ръководена от Керълайн, Норман Казънс, доктор Хитцих и адвокат Бенджамин Ференц, представляващ половината от „зайците“ от „Равенсбрюк“, правителството на Западна Германия през 1964 година най-сетне осигурило репарации на жените, използвани при експериментите. Това е най-значимата победа на Керълайн Феридей и една от най-тежките, тъй като се е считало, че Полша е под контрола на Съветския съюз, и Бон отказвал да я признае за независима държава.
	През следващите години Керълайн не спирала да поддържа връзките си с много от „зайците“. Често ги канела в дома си, а те я посещавали, все едно е тяхна кръстница, а и често в писмата си те я наричали именно така. Керълайн пише, че ги чувства като свои дъщери.
	Едно от значителните отклонения от историческата фактология е връзката на Керълайн с актьора Пол Родиер — герой, който е изцяло плод на моето въображение. Приписах тази авантюра на Керълайн, за да подсиля личната й връзка с Франция и да направя описанието на събитията там възможно по-драматично. Предпочитам да вярвам, че тя няма да ми се сърди много, загдето съм й измислила толкова привлекателен литературен партньор.
	Керълайн умира през 1990 година и оставя дома, който толкова много обича, на грижите на „Забележителностите на Кънектикът“, които и до днес го поддържат в чудесно състояние, точно както е искала тя. Наистина си заслужава това място да се посети по всяко време, но ако го видите в края на май, когато цъфтят люляците, ще разберете защо Керълайн и майка й не са можели да се отделят за дълго от градината си.
	Ако моята версия на тази история ви е вдъхновила да научите повече за събитията, описани в „Люляковите момичета“, и имате желание да се запознаете и с други произведения по темата, има много други чудесни художествено-исторически и мемоарни творби, сред които са: „Жените в Съпротивата и Холокоста“, под редакцията на Вера Ласка, която е и автор на предговора, „Еврейките в концентрационния лагер «Равенсбрюк»“ на Рошел Г. Зейдел и „Равенсбрюк“ на Сара Хелм.
	Нека това пътуване да ви донесе удовлетворение! И ако имате мъничко късмет, то ще ви отведе на места, които са изглеждали невъзможни дори и в най-смелите ви фантазии.


>	Благодарности

	Поднасям искрените си благодарности на тези, които направиха написването на „Люляковите момичета“ толкова приятно:
	На моя съпруг, Майкъл Кели, който с радост изчиташе всички чернови, споделяше моята мечта да разкажа историята на Керълайн Феридей и нито за миг не се усъмни, че един ден това ще стане.
	Дъщеря ми Кетрин с нейната висша мъдрост, с насърчението си и с това, че изигра ролята на модел при обрисуването на изобретателната и интуитивна Каша.
	Дъщеря ми Мери — за прекрасните й редакторски предложения, развеселяващата й подкрепа, лишена от каквото и да е самоизтъкване, и за това, че ме вдъхнови за образа на Зузана.
	На сина ми Майкъл за това, че ме придружи при пътуването ми до Полша, че обсъждахме безкрайните вариации на сюжета всеки ден на път за и от училище и за светкавицата, която нарисува в пясъка.
	Кара Сезар от „Балънтайн Бантъм Дел“, най-грижовната редакторка, за която човек може да мечтае, за това, че разбра и прегърна историята на Керълайн, както никой друг.
	На Нина Аразоза и целия екип от „Балънтайн Бантъм Дел“, които с ентусиазма и постоянството си направиха съвместната ни работа безпрепятствена. Деби Ароф, Барбара Бахман, Сюзън Коркоран, Мелани де Нандро, Кати Херман, Ким Хоуви и много други.
	Възхитителната ми агентка Александра Машийнист, която не остави ръкописа да тъне сред купчините прашасали хартии на някое бюро, а настоя, че тази история трябва да се разкаже, и в крайна сметка се погрижи това да се случи.
	Бети Кели Сърджънт, която още от началото ме окуражаваше и ми даваше експертни съвети и която каза: „Трябва ми само една глава“.
	Сестрите ми — Поли Симпкинс, която ме подкрепи с мъдростта си, щедростта си и безусловната си любов, и Сали Хачър, голямата сестра, която винаги е била пример за мен.
	Прекрасната Алиция Кубацка, оцеляла от „Равенсбрюк“ — за приятелството й и за нейните истории за загубата и прошката.
	Ванда Рошевич и Станислава Следжейовска-Ошичко — за това, че бяха толкова мили, дариха ме с толкова любов и така смело споделяха преживяванията си като жертви на експериментите в „Равенсбрюк“.
	На майка ми Джоан Хол, която е можела да има дом, пълен с антики, но е предпочела домът й да е пълен с деца.
	На баща ми Уилям Хол — за неговия позитивизъм.
	Снаха ми, авторката Мери Пат Кели, която каза просто: „Не се колебай!“.
	Александър Нийв, Бенджамин Ференц, Джордж Макклиъри и Сесил Бернар, които са познавали Керълайн и щедро споделяха спомените си за нея.
	На Кристин Хейвил, Ерика Дорсет Матюз, Марж С. Витз, Керъл Макклиъри и Барбара Бредбъри-Пейп от комитета „Белами-Феридей Хаус енд Гардънс“ към „Забележителностите на Кънектикът“ — за това, че ме подкрепяха и споделяха с мен богатите си познания.
	Скъпите приятелки на майка ми — Бети Котъл, Джен Ван Райпър и Шърли Кенеди, които ми показаха как едно поколение от силни жени от Нова Англия наистина е способно да превърне света в по-добро място.
	Филмовата продуцентка Стейси Фицджералд — за приятелството и за това, че ми разкри колко важни са взаимната помощ и съдействието.
	Кристи Венц, която с любовта си не позволи животът ми да се разпадне.
	Джейми Латиоле — за коментарите й по ръкописа, които бяха не само нашарени като с вълшебна пръчица, но и много мъдри.
	Доктор Януш Тайхерт и доктор Агнешка Федорович, които ме посрещнаха в Полша и от които научих много за „Равенсбрюк“ и за експериментите със сулфонамиди.
	Бернар Дуго — че сподели с мен своята френска същност и френско шампанско.
	Барбара Оратовска, директор на Музея на мъчениците „Под часовника“ в Люблин, Полша — за разказите й за Люблин и за „зайците“ и за всеотдайността в грижите за оцелелите от „Равенсбрюк“.
	Ана Саханович, която ни развеждаше и превеждаше по време на пътуването из Полша, и Юстина Ндулуе, която ни помагаше в Германия.
	Хана Новаковскич — за приятелството и помощта й.
	Дейвид Маруел, директор на Музея на еврейското наследство — за времето, което ми отдели.
	Нанси Слоним Арони — за прекрасния писателски семинар „Чилмарк“.
	Наташа Лекич и Андреа Уолкър от „Ню Бук Едитърс“ — за това, че ми съдействаха и ми даваха кураж.
	Керъл и Чък Ганц — за това, че ме подкрепяха.
	Керъл Ан Броун, президент на „Общество за история и Исторически музей на Бетлехем“, в Бетлехем, Кънектикът — за разказите за миналото на града.
	Джак Александър и Крис Макардъл от ботаническата градина „Арнълд“ към Харвардския университет — за това, че споделиха сериозните си познания за люляците.
	Джени Хамптън, авторката на книгата „Как девическите херцерски отряди спечелиха войната?“ — за помощта, която ми оказа при проучването.
	Ирене Томашевски — за нейната подкрепа и за книгата, на която е съавтор заедно с Теча Вербовски: „Кодово име «Жегота»: спасяването на евреите в окупирана Полша, в периода 1942–1945 година“.
