D>
	На Стивън Робъртс
D$


>
	Това е художествена измислица.
	Имена, герои, организации, места, събития и случки са или плод на въображението на автора, или са използвани фиктивно.


>	1.
>	Горещият стол

	След като го арестуваха в казино „Галакси“, го оковаха в белезници и го откараха до центъра за задържане на област Кларк, където го оковаха с верига за стол, докато един муден помощник-шериф пишеше обвиненията срещу него на настолен компютър с два пръста. Бяха го прибирали и преди и винаги бе успявал да се измъкне от неприятностите, но този път като че ли щеше да е различно. Хванаха го, докато опитваше да се чупи, а това никога не е добре. Трябваше бързо да предприеме нещо, защото следващият етап щеше да е продължителен престой в затворена общност в пустинята Невада.
	Събота беше за мнозина ден за посещение на ареста, така че в килиите имаше само правостоящи места. В крайна сметка Били получи правото си на един телефонен разговор и го използва, за да остави съобщение на телефонния секретар на адвоката си, в което набързо обясни в каква каша се е забъркал.
	Прекара цялата нощ в мисли. Той и екипът му бяха забелязани в закрития паркинг за служители преди удара и вероятно ги бяха снимали. Също така трябваше да приеме, че са заснели задигането на 8 милиона долара от касата на казиното. Свидетели щяха да го свържат с активирането на противопожарната аларма, вероятно имаше и видеозапис как бяга. С такива улики всяко нормално съдебно жури би приело, че е виновен, и кратката му щастлива кариера на измамник щеше да приключи. Положението не беше никак розово, но и той все още нямаше намерение да се предава. Както някога казваше неговият старец, можеш да загубиш всеки рунд от боя, само не губи последния.
	Някъде към полунощ женски глас извика името му. Били отиде до вратата на килията и стисна железните пръти на решетката, излъскани от хиляди арестанти, които инстинктивно ги стискаха на височината на гърдите. От другата страна на коридора, в женската килия, се бе материализирало видение на име Маги Флин. Оранжевият арестантски костюм всъщност й отиваше.
	— Как си? — попита я той.
	— От борда по хазарта ме обработиха доста хубаво. Ти си следващият — отговори тя.
	— Сега ли?
	— Утре. Всички се прибраха у дома, за да се отдадат на заслужена почивка за разкрасяване.
	— Какво знаят?
	— Твърде много. Потъваме, Били.
	Говореше отчаяно, като че ли последната глава в книгата й е била написана. Самият той все още не беше готов да вдигне бялото знаме. Приближи лице до решетката.
	— Искам да запълниш някои празноти — каза й. — Нищо не знам за споразумението ти с тях. Искам цялата история.
	— Мислиш, че ще се измъкнеш от тази каша? — попита тя.
	— Защо не?
	Маги поклати глава, сякаш казваше: „Няма начин“.
	— Срещу мен ли ще заложиш? — попита той удивено.
	— Доста хора бяха убити днес следобед в казиното, а бордът по хазарта иска да го лепне на нас. На мушката им сме.
	— Да вървят по дяволите. Сега ми разкажи за споразумението си с тях и не пропускай нищо.
	— О-о-о, не се отказваш, а?
	— Отказват се губещите. Хайде, бездруго няма какво да правиш?
	Маги се усмихна уморено и започна да говори.


	На следващата сутрин двама помощник-шерифи изведоха Били от килията. Освен че доста се бе вмирисал на вкиснало, имаше и главобол от дърдоренето на съкилийниците му през нощта. Когато мина покрай женската килия, Маги опря лице до решетката и прошепна беззвучно: „Късмет!“.
	Следващата спирка беше шестият етаж, където в стая за разпити без прозорци го очакваха трима от борда по хазарта и неговият адвокат. Казано е, че облеклото прави човека, но също така е вярно и че облеклото издава човека. Агентите на борда бяха с дизайнерски имитации от „Мъжка мода Джейкъби“, където можеш да купиш три костюма, три вратовръзки и три чифта чорапи за мизерните 399 долара. Много от агентите на борда пазаруваха в „Джейкъби“ заради заблудената вяра, че дрехите оттам ги правят елегантни. В сравнение с костюма на адвоката му, вълнен „Бриони“ за пет хиляди долара, приличаха на циркови клоуни, които току-що са се измъкнали от фолксваген костенурка. Били стисна ръката на адвоката си. Феликс Андърман беше стар колкото Ролинг Стоунс и имаше грижливо сресана гъста сива коса. В миналото, когато мафията въртеше казината, Андърман беше защитавал всички босове, наемни убийци и обикновени мафиоти и си бе спечелил репутацията на най-добрия адвокат по криминални дела в района. Това беше хубаво, защото Били имаше нужда от сериозна помощ.
	— Добро утро, Били. Как я караш? — каза Андърман.
	— Карам я чудесно — отговори Били и докара най-радушната физиономия, на която беше способен.
	— Тези господа, от борда по хазарта, искат да говорят с теб. Мислят, че имаш нещо общо с удара в „Галакси“ вчера следобед.
	— Значи затова било всичко. Разбира се, че ще говоря с тях.
	Последва представяне. Бордът по хазарта често наема служители от другите правоохранителни агенции, за да запълват първите му позиции, и не беше трудно да се прецени откъде са дошли тия смешници. Джон Лабади, шеф на отдел „Разследвания“, имаше равна подстрижка, която крещеше, че е бивш служител на ЦРУ. Карл Зандър, заместник-шеф „Разследвания“, приличаше на тъп счетоводител, вероятно от ФБР. Бил Трикарико, директор „Оперативни агенти“, имаше лош дъх и голямо полицейско шкембе. Били го бе пратил за зелен хайвер в „Хард Рок“ преди години и сега се питаше дали този тип още таи лоши чувства.
	— Значи ти си прославеният Били Кънингам? — каза Лабади. — Чувал съм името ти толкова много пъти… вече се чудех дали не сте петима.
	— Обикалям доста — съгласи се Били.
	В стаята имаше правоъгълна маса със старовремски ролков магнетофон и пет дървени стола. Били седна до адвоката си, а агентите от борда останаха прави.
	— За твоя информация, този разговор ще бъде записан — обяви Лабади.
	— Разбира се. Клиентът ми няма какво да крие — отвърна адвокатът на Били.
	Лабади пусна магнетофона. Грабна микрофона и изреди датата, часа и мястото, където се провеждаше разпитът, после петимата присъстващи в стаята. След като свърши, остави микрофона на масата и се прокашля.
	— Ако не възразявате, бих искал да си водя записки — каза адвокатът.
	— Няма никакъв проблем — отвърна Лабади.
	Андърман вдигна куфарче от алигаторска кожа от пода и го сложи на масата. Вдигна капака, така че Били да види днешния брой на „Лас Вегас Ривю Джърнъл“, оставен вътре, но така, че агентите на борда да не го видят. Нямаше как да не обърне внимание на крещящото заглавие.


	Стомахът на Били направи салто. Да не би някой от екипа му да беше ритнал камбаната по време на удара? В ареста нямаше телевизия и интернет и нямаше как да узнае дали са се измъкнали. Очите му бързо се плъзнаха по материала. Петима души бяха умрели в офис на покрива, други двама бяха причакани от полицията в стил Бони и Клайд на улицата зад казино „Галакси“. Имената на мъртвите бяха изредени в репортажа и Били почувства как въздухът, заседнал в дробовете му, бавно излиза. Бяха умрели лошите, неговият екип беше невредим.
	В материала обаче имаше нещо повече от описание на касапницата. Няколко клиенти на „Галакси“ бяха ранени по време на акцията на борда по хазарта, най-забележимо един „пенсиониран бизнесмен, дошъл в Лас Вегас, за да омъжи дъщеря си, впоследствие прострелян по погрешка от агент на борда“. Снимка показваше ужасените лица на туристи, бягащи от казиното, и текст отдолу: „Може ли Вегас да преживее този кошмар?“.
	Андърман извади жълтия си адвокатски бележник и златната си писалка и ги остави на масата. Затвори куфарчето и го върна на пода.
	Били се облегна на стола си. Вегас умееше да крие греховете си — много от лошите неща, които се случваха тук, изобщо не достигаха до новините. Тази история обаче беше излязла наяве и сега градът трескаво поправяше нанесените щети. Андърман току-що му бе дал силен коз. Как щеше да го изиграе зависеше от него.
	На масата имаше пет бутилки вода. Той взе едната и развинти капачката. Познаваше седмината, загинали вчера, и си даде сметка, че те са единствените, които знаеха какво всъщност се е случило. Да останеш последен има своите предимства. Докато изпие водата, беше измислил версия за пред агентите, която би могла да го държи настрана от затвора.
	— Да започваме — подкани Лабади. — Искаме да ни обясниш какво си правил в казино „Галакси“ вчера следобед. Не бързай, не искаме да пропуснеш нищо.
	— Всичко започна сряда вечерта — започна Били. — Тогава ми се обадиха по телефона.
	— В сряда вечерта са ти се обадили по телефона.
	— Точно така.
	— Кой?
	— Един тип. Капитан Крънч. Приятелите му го наричат Крънчи. Ако не ми се беше обадил, изобщо нямаше да съм в „Галакси“.
	— Добре. Започни с това и не пропускай никакви подробности.


>	2.
>	Сряда, три дни преди удара

	Вегас е раят на ловките играчи — все пак има повече от сто казина, които никога не затварят. Ако си умен, можеш да заложиш пет операции и цяла нощ да теглиш пари като от банкомат — тук двеста, там триста — и всичко да се оформи като един добър доход за нощта.
	Тези доходи плащат сметки, обаче къщи и хубави играчки се купуват с по-сериозни удари. Всяко казино има пукнатини в бронята, които могат да се използват. Всяко казино може да бъде излъгано. За целта измамниците задействат екипите си и се заемат със старателно планиране.
	Хората на Били седяха в една мизерна дупка на улица „Фримонт“, наречена „Четирите дами“. Застоял цигарен дим, вкиснат парфюм върху дребни възрастни дами, които прахосват чековете от социалните служби пред игралните автомати, проблясващите машини — всичко това придаваше на мястото особен чар. Беше време за вечеря и се канеха да ударят заведението с около трийсет хиляди долара.
	Екипът му беше от седем души, всеки от които имаше конкретна функция. Едрият тип, който хвърляше заровете, беше ловък майстор, казваше се Травис. Пищната брюнетка и червенокосата примамка в далечния край на масата за крапс бяха Мисти и Пепър. Двете момчета на колежанска възраст, които щяха да залагат и да задвижат играта, бяха Морис и Кори.
	Били беше капитанът и даваше нарежданията. Нищо не се случваше без негово одобрение.
	Казината познаваха Били, така че той вземаше мерки. Онази вечер беше по тениска без ръкави и фалшив крив преден зъб, заради който приличаше на недодялан селяк. Наоколо не се навъртаха хора от охраната, така че той даде знак на Травис да започва играта. Едрият тип взе заровете от масата и издекламира:
	— Ала-бала, портокала!
	Трима от казиното се грижеха за реда — ковчежникът следеше парите, дилърът се занимаваше със залозите и печалбите, третият местеше заровете по зелената маса с подобно на кука гребло. За да ги разсейват, Мисти и Пепър въртяха задници и показваха щедри деколтета. Преди да се включат в групата на Били се бяха занимавали с порно и изобщо не бяха от срамежливите.
	Да откраднеш зар от маса за крапс е дръзка работа, но не и неосъществима. Травис хвърли единия върху масата и незабелязано прибра другия с палец в огромната си длан. Човешкото око може да следи само по един движещ се обект. Когато хвърленият зар отскочи от ръба, Мисти и Пепър се дръпнаха назад и се престориха, че вторият зар се е ударил в тях.
	— Удари ме! — възкликна Мисти.
	— И мен — припя Пепър.
	— Зар на пода — обяви мъжът с греблото.
	Травис опря ръка на масата и пусна откраднатия зар в чашата кока-кола на Били. Зарът потъна на дъното и изчезна. Ковчежникът изгледа Травис подозрително. Травис обърна празната си длан и му я показа.
	— Внимавай повече следващия път — скара му се ковчежникът.
	— Ще внимавам — съгласи се Травис.
	Докато търсеха падналия зар, играта беше спряна. След малко прекратиха търсенето и онзи с греблото се върна на мястото си. Бръкна в една бяла пластмасова купа, извади нови зарове и ги хвърли на масата.
	— По-леко този път — предупреди дилърът.
	— Разбира се — отвърна Травис.
	Взе новите зарове и ги хвърли. Били наблюдаваше тримата служители на казиното, за да се увери, че не подозират нищо. Никой не бе усетил какво става и Били тръгна към изхода с откраднатия зар.


	Закрачи по тротоара от южната страна на „Фримонт“. Старият градски център беше пълен с долнопробни бърлоги, по тротоарите се разхождаха зловещи на вид проститутки и просяци. На ъгъла стояха Кори и Морис и пушеха. И двамата бяха къдрави и биха могли успешно да дублират актьора Даниъл Радклиф. Имаха амбицията един ден да имат собствени екипи и бяха готови да чистят тоалетни, ако Били го поиска от тях.
	— Всичко наред ли е? — попита Кори.
	— Всичко е наред — отвърна Били. — Вие, господа, готови ли сте?
	Двамата сведоха очи. Били вярваше, че тези двамата са най-невинните на вид крадци в града. Това беше една от причините да ги привлече към отбора.
	— Скоро се връщам — каза им.
	— Чакаме — отвърна Морис.
	Били влезе в закрития паркинг на „Фримонт“ и се качи по стълбите на второто ниво, където беше паркирана лимузината, която използваше в ударите. По-рано вечерта беше взел хората от екипа си от домовете им, а лимузината беше заредена със студени напитки и деликатесни сандвичи. Никой от измамниците, работили някога за него, не би могъл да каже, че не се е отнасял към тях добре.
	Леон седеше на капака на лимузината, със слушалки на ушите и MP3 плейър. Беше почтен тип, обаче не даваше пет пари, че Били е мошеник. Да вози него и екипа му беше по-добре от продаването на дрога или сводничеството, с каквото се занимаваха немалко шофьори на лимузини, за да припечелят. Леон извади слушалките и каза:
	— Зъбите ти са чудни. Откъде ги взе?
	Били извади фалшивите зъби от устата си и ги пусна в джоба си.
	— От „Парти Сити“. Имат интересни неща. Искам да се обадиш в „Голдън Стиър“ и да направиш резервация за осем. Поискай някоя от частните зали. Тази вечер сме на стекове.
	— Кога?
	— Нека да е след час.
	— Готово, шефе.
	Били отвори задната врата на лимузината. Гейб, седмият от екипа му, се бе изтегнал на задната седалка, гледаше баскетбол на малкия телевизор и преживяше сандвич. Видя Били и се изправи.
	— Как мина? — попита Гейб.
	— Травис тази вечер беше супер. Момичетата също.
	Били бе открил Гейб в един мол, където работеше в магазинче за бижута, и съзря таланта, скрит във възпълните му ръце. Работата му беше да произвежда манипулираното оборудване от казината, което Били и екипът му използваха при ударите си — инвестиция, която се отплащаше щедро. Били извади зара от чашата и го подаде на Гейб. Той погледна резултата от мача за последно и изключи телевизора.
	— Колко си заложил на тази игра? — попита Били.
	— Кой казва, че съм заложил?
	— Аз.
	Гейб вдигна два пръста, за да покаже, че двайсет хиляди зависят от изхода на мача.
	— Мислех, че си разорен.
	— Имам кредитна линия от букмейкъра.
	— Кой в този град е готов да ти заеме такива пари?
	— Тони Джи.
	— Обеща да стоиш настрана от тази акула. Следващия път, когато искаш да вземеш заем, ще дойдеш при мен. Ясен ли съм?
	— Разбира се, Били. Каквото кажеш.
	Гейб някога бе имал моден бижутериен магазин, но го бе изгубил, залагайки на колежански спортове. Пристрастяването му към хазарта беше тежко и Били се опасяваше, че заради тази слабост Гейб може да загуби живота си.
	Сега извади от горното си джобче бижутерска лупа и огледа за момент серийния номер и несъвършенствата в логото върху откраднатия зар. Всички казина в града прибягваха до тези трикове, за да ловят по-лесно измамниците.
	— Елементарно — каза бижутерът.
	Гейб отвори протритото кожено куфарче, оставено на седалката. Вътре имаше стотина чифта зарове с логото на всички големи казина в Лас Вегас. Беше се сдобил с тях по най-разнообразни начини, включително и с подкупи за служители от казината. Всичките бяха заредени с внимателно прикрити капки живак. Когато ги хвърлиш на масата за крапс, печелившите комбинации се падат по-често, отколкото непечелившите.
	Гейб извади чифт с логото на „Четирите дами“. С помощта на портативен инструмент за гравиране, включен в запалката на вратата, внимателно оформи серийните номера върху чифта обработени зарове. Когато изстинаха, отново взе инструмента и пресъздаде несъвършенствата върху логото. Свърши и подаде готовите зарове на Били.
	Били ги вдигна към светлината и ги сравни с откраднатия зар. Серийните номера изглеждаха съвсем еднакви и на трите, както и несъвършенствата на логото.
	— Не си загубил таланта си — каза Били.
	— Благодаря — отвърна Гейб.
	— Трябва да решим проблема ти. Ще те погуби.
	— Някакви идеи?
	— Чувал ли си за „Анонимните пристрастени към хазарт“?
	— Не. Не мога да говоря пред групи.
	— Ще идвам с теб.
	— Сериозно ли го казваш?
	— Разбира се, че го казвам сериозно.
	Били извади телефона си, влезе онлайн и потърси сбирки на Анонимните пристрастени към хазарт в тяхната част на града. Намери две ежедневни срещи и показа екрана на Гейб.
	— Избери едната. Преди това ще те заведа на обяд. Определи си следобеда за сбирката.
	— Не може ли да почака? Не мисля, че съм готов за такива неща.
	— Избери едната или ще се откажа от услугите ти.
	— Не говори така. Само тебе имам.
	— Тогава избирай веднага. Това е заповед.
	— Добре. В един ще отидем на сбирката в клуб „Юнити“.
	— Колко си хлътнал на Тони Джи?
	— Много.
	— Ще научиш ли някога?
	— Ще ми се да можех да спра, не те лъжа, Били.
	— Знаеш какво казват хората. Никое време не е по-подходящо от сегашното.
	Били прибра телефона. Някога, когато се учеше как да измъква пари по улиците на Провидънс, бе мечтал да има свой собствен екип. Страхотна идея, само дето понякога имаше чувството, че ръководи разпасана детска градина.
	— Клуб „Юнити“, утре точно в един — натърти.
	— Ще дойда — обеща Гейб.
	Когато Били понечи да слезе от лимузината, Гейб веднага пусна телевизора с дистанционното. Били остана на място и изгледа бижутера ядосано.
	— Не чу ли какво ти казах ей сега?
	— Стига де! Трябва да видя как ще свърши мачът! — изпъшка Гейб.


>	3.

	Докато слизаше по стълбите на закрития паркинг, Били си сложи отново фалшивите зъби и се зае да опипа фалшивите зарове в джоба си, така че да не изглеждат съвсем нови. Навсякъде във Вегас има камери за наблюдение и никоя предпазливост не е излишна.
	Забърза по „Фримонт“, видя Кори и Морис пред „Четирите дами“ и подсвирна пронизително. Двамата хвърлиха фасовете си и го последваха вътре.
	Масата за крапс в заведението беше до входната врата. В повечето казина е така. Играта иска ум и въодушевява, така че привлича хората, както мед привлича мухи. Травис продължаваше да хвърля заровете, като отпиваше от тъмна бирена бутилка, пълна наполовина с вода. Преструваше се на подпийнал. Били притисна тялото си до масата и неусетно му подаде фалшивите зарове.
	— Още са топли — прошепна Травис.
	— Ами духай ги — отвърна Били, без да мърда устни.
	Кори и Морис отидоха до масата и хвърлиха отгоре сериозни залози. В този момент Травис взе заровете на казиното и ги смени с преработените в шепата си. Не беше най-големият факир на зара под слънцето, но и не беше нужно да е. Тримата служители около масата бяха обучени да следят парите. Всичко друго беше второстепенно, включително всякакви противни напитки, пищящи жени или хора, които падат мъртви от сърдечен удар. И слон да мине покрай тях, не биха отклонили поглед.
	Окото на тавана също не следеше Травис. Ако го следяха, щяха да хванат подмяната, но те не се интересуваха от него, защото той през цялото време губеше и заради това го смятаха за смотаняк. Охраната никога не наблюдава смотаняците.
	— Хо-хо! Евелин, за кеф, гащите си загуби в мъжкия кенеф! — изрева Травис и запрати фалшивите зарове по масата. Мисти и Пепър думкаха по перваза и го окуражаваха. Те също бяха заложили.
	Играта започваше.
	Единайсет, печели.
	Масата изригна. Леваците понякога вадят късмет, така че ковчежникът, крупието и онзи с греблото не показаха никакви емоции. Травис продължи да хвърля заровете и печалбите им започнаха да растат. Две хилядарки, пет хилядарки, после петнайсет — тримата от казиното клатеха глави при неочаквания обрат. Подобно на палубния персонал, подреждал столовете на „Титаник“, нямаха представа какво се случва.
	Когато печалбата стигна трийсет хиляди, Били даде знак да приключват. Беше си подготвил домашното и знаеше колко трябва да загуби „Четирите дами“, за да изпрати охраната да провери масата. Прекалено големите и прекалено чести печалби бяха изпържили не един екип.
	Сложиха на масата малки залози. Травис смени заровете с редовните и ги хвърли.
	Две, губи.
	Масата изпъшка. Тримата служители видимо си отдъхнаха и прибраха загубените залози. Травис опря ръка на масата и пусна фалшивите зарове в шепата на Били.
	— Къде ще вечеряме? — попита шепнешком.
	— В „Голдън Стиър“ — прошепна Били в отговор.
	— Печели.


	Притежаването на подправени аксесоари за игри в казино е криминално престъпление, така че Били тръгна решително по „Фримонт“, стиснал заровете в шепа, докато не стигна до строеж на ново казино. В Лас Вегас непрекъснато се появяват още и още казина, дори когато икономиката върви зле. Замахна и запрати заровете над високата дървена ограда, облепена с табели „Минаването забранено!“.
	Кожата го сърбеше. Тръгна към паркинга. Нямаше по-голямо вълнение от това да измамиш казино и съвсем скоро щеше да му се прииска да го направи пак. Неотдавна беше предприел проучване на „Луксор“ и бе решил, че ще е лесна жертва. Заради това Вегас е страхотно място. Има твърде много цели и твърде малко време.
	Телефонът му завибрира. Само шепа хора знаеха номера му и той извади апарата от джоба си. Обаждаше се един стар мошеник, когото наричаха Капитан Крънч. Крънчи звучеше дружелюбно колкото навита на кълбо гърмяща змия, но пък повечето старовремци бяха такива.
	— Виж, нека ти позвъня след малко — каза му Били.
	— Това не може да чака — настоя старият мошеник.
	— Всичко може да чака. Ще ти се обадя след малко.
	— Ще говорим сега.
	— На работа съм, човече!
	— Майната й на твоята работа. В салона за баровци в „Галакси“ има дама, дилър на блекджек, която показва всяка пета ръка, а тъпите мениджъри още не са се усетили. Това може да стане най-големият единичен удар в града.
	Салоните за баровци обслужват типове, способни загубят милиони, без да им трепне окото. Тези салони са заринати с пари и мечта на всеки измамник е да удари такова казино. Никой в града не го бе правил и Били би се насладил на идеята да е първи.
	— Искаш да съм баровец? — попита той.
	— Точно така. Интересуваш ли се?
	— Разбира се, че се интересувам. Как ще ме вкараш в салона на „Галакси“?
	— Всичко е уредено. Ти само ела и покажи фокусите си. Ще е като да откраднеш сладкиш от бебе.
	— Какъв е твоят дял?
	— Равни партньори сме. Петдесет на петдесет.
	— Направи го осемдесет на двайсет и имаш сделка.
	— Шейсет на четирийсет и това е окончателна оферта. Приемаш или се отказваш.
	Били не обичаше да отстъпва, но сега нямаше избор. Ако откажеше, Крънчи щеше да потърси друг и да го отреже от действието.
	— Добре. Участвам — каза Били.
	— Чакай ме пред „Пепърмил“ в десет. Ще ти дам подробностите там.
	— Добре, ще се видим в десет.
	Прекрати разговора и тръгна към стълбите. Салоните с най-високи ограничения за залозите позволяваха на едрите риби да залагат до 100 000 на един път. Ако въпросната дама дилър показваше всяка пета ръка, би могъл да отмъква по сто хилядарки на всеки пет ръце или грубо седемнайсет ръце за час, което означаваше един милион и седемстотин хиляди долара за час работа. Само мисълта за това го изпълни с вълнение.
	Ами ако играе по-дълго? Ако се задържи край масата няколко часа? Тогава лесно би могъл да изтръска от „Галакси“ четири-пет милиона. Обикновено казината отрязват клиенти, които започват да печелят твърде много, но за едрите риби правилата са други. Очаква се те от време на време да имат късмет и ги оставят да печелят сериозно, защото са сигурни, че по-късно ще си върнат парите. В резултат богатите клиенти рядко биват спирани.
	Освен това те имат специални привилегии и често ги настаняват да играят в частни зали и с персонал по техен избор. Ако някой от тях харесва определен дилър и поиска той да води играта, искането би било уважено.
	Крънчи не се шегуваше, когато бе казал, че това може да е най-големият удар в града. Най-големият удар за последните десет години. И от Били се искаше единствено да се преструва, че е някакъв свръхбогат задник, след което парите щяха да са негови.


>	4.

	Намести се на задната седалка на лимузината. Главата му се въртеше. Мечтата на всеки играч е да измами казино във Вегас за много пари и сега тази мечта беше на път да се осъществи.
	Седна между Пепър и Мисти. Леон подкара колата по спиралния изход от паркинга с тържествена скорост.
	Травис го гледаше странно. Били реши да не обръща внимание и каза:
	— Да разделим парите, преди да вечеряме.
	Хората му извадиха печалбите си и сложиха парите в скута му. Той ги сортира ловко по видове и ги подреди на равни купчинки, после ги преброи на глас, като започна от най-малките и продължи нагоре, точно както го бе учил Лу Профачи, когато чиракуваше при него в Провидънс. Оказаха се трийсет хиляди, чисто. Плати на екипа си уговорените проценти от цялата сума. Мисти и Пепър получиха по две хиляди, както Кори и Морис, а Гейб и Травис — по три хиляди, защото те бяха изнесли тежката част от представлението. Останалото влизаше в неговия джоб.
	Операцията с фалшивите зарове беше най-сладката, с която се бе занимавал. Средно мамеха по три казина на седмица. Понеже всяко от тях имаше смени — дневна, вечерна и след полунощ, можеха да грабят едно и също заведение няколко пъти, без да ги хванат.
	Травис се прокашля. Пиеше с двете ръце — светла бира в едната, „Джони Уокър“ с лед в другата. Странното му изражение, което Били бе решил, че е от алкохола, сега като че ли му заприлича на нещо друго, на някаква тревога.
	— Искаш ли да ни кажеш нещо, Били? — попита Травис.
	— Нищо конкретно — отвърна Били.
	— Закъсня.
	— Е, и?
	— Никога не закъсняваш. Това ни обезпокои.
	— Решихте, че съм избягал с парите ли?
	— Това ли казах?
	Били започваше да нервничи.
	— Тревожехме се да не ти се е случило нещо — каза Травис. — Когато не се появи, започнахме да се безпокоим. Грижа ни е за теб, човече.
	Били не чу и дума от това, което каза Травис. Те работеха за него — не той за тях — и почти беше готов да нареди на Леон да спре колата, за да може да изхвърли Травис и да го прати да си търси друг екип.
	Не го направи. Беше раздразнителен и си даваше сметка, че понякога настроенията му вземат връх. Вместо това извади един „Хайнекен“ от минибара и отпи голяма глътка. Бирата го успокои донякъде. Погледна към отсрещната седалка и видя как Травис се свива. По-късно, в ресторанта, щеше да го притисне в ъгъла и да го вкара в ред. Ако му се изрепчеше отново, щеше да го разкара.
	Вече никой не се усмихваше — няколко кисели физиономии, които се чудят какво да кажат.
	Леон влезе в паркинга на „Голдън Стиър“ и обиколи сградата. Заведението беше пълно и свободните места се брояха на пръсти. Горещият дъх на Мисти погъделичка лицето на Били.
	— Не се ядосвай — каза му тя.
	— Кой ти каза, че съм се ядосал? — попита той и чу гнева в гласа си.
	— Грижа ни е за теб, Били.
	— Ти си магьосник — изгука Пепър и се сгуши в него. — Нещо лошо ли се е случило? Можеш да ни кажеш.
	Били погледна запотената бирена бутилка. Не би трябвало да приема обаждането на Крънчи, преди да е приключил работата си. Това беше първото правило на професията — никакви прекъсвания. Само че той го бе нарушил и екипът му искаше да знае защо. Доверието е двупосочно, така че той реши да им каже.
	— Обади ми се стар приятел. Затова закъснях. Някой да има нещо против?
	— Да не е била някоя жена? Трябва да е била голяма работа, щом си говорил с нея — каза Пепър.
	Той я изгледа.
	— Мислиш, че си губя ума заради жени?
	— Всички мъже си губят ума заради жени.
	— Не и аз.
	— Глупости. Как се казва?
	Светлозелените очи на Пепър му се смееха. Пепър бе участвала в порнофилми няколко години, като от откровен секс бе минала на орален, защото плащали по-добре, така че знаеше всичко за откачения малък мозък в онази работа на мъжете.
	— Крънчи — отговори Били.
	— Крънчи? Хубава ли е?
	— Не е жена. Мъж е. Стар измамник, с когото движех някога. Прякорът му е Капитан Крънч и винаги успяваше да се измъкне, когато стане напечено.
	— Защо си говорил с него?
	— Има ли значение? — попита той и усети как гневът се надига отново.
	— Казвал си ни — никакви прекъсвания по време на работа.
	Имаше пълно право да го пита. Той се обърна към групата.
	— Крънчи е открил казино на главната, което плаче да бъде ударено. Има нужда от човек, който да се преструва на баровец, така че се обади на мен. По-късно тази вечер ще се срещна с него, за да уточним подробностите. Щях да ви кажа, но не исках да урочасам ситуацията. Някой да възразява?
	Всички поклатиха глави едновременно.
	— Можеш ли да ни кажеш кое е казиното? — попита Гейб.
	— „Галакси“.
	— Удряли ли сме го?
	— Не. Отворено е само от няколко месеца.
	— Как е охраната?
	Били изгледа Кори и Морис въпросително. Беше ги научил да следят колелата на рулетките и бяха ходили в много от казината, за да анализират завъртанията им. Колелата понякога имаха фабрични дефекти, заради които човек би могъл да получи изумителни печалби, стига да има търпението да проследи няколкостотин завъртания със скрит компютър.
	— Проверявали ли сте „Галакси“ досега? — попита ги.
	— Запознахме се с „Галакси“ миналата седмица — отговори Кори.
	— И?
	— Персоналът е доста неопитен. Сприятелих се с една сервитьорка на коктейли и тя ми каза, че имали проблеми със системите. Мястото е като магазин за сладки.
	Били кимна. Ударът изглеждаше все по-привлекателен.
	— Можеш ли да ни кажеш каква точно е идеята? — попита Гейб.
	— Ще изработим салона за баровци, на блекджек — отговори Били.
	Мисти се сепна. Също и Пепър. Другите също се смълчаха.
	— Някой някога удрял ли е салон за баровци? — учуди се Гейб.
	— Не. Ние ще пишем историята.
	Травис се наведе напред на седалката. Искаше да изглади отношенията с шефа си.
	— Били, това наистина е страхотно. Колко мислиш, че ще можем да измъкнем?
	— Не питай.
	— Защо?
	— Защото ще е на лош късмет, ако ти кажа.
	Травис преглътна с усилие. Току-що беше купил къща с четири спални и три бани, в която продължаваше да налива пари, и се радваше на всеки цент, до който успее да се добере.
	— Можеш ли да ни дадеш порядък? От-до?
	— Да кажем, до стратосферата — отговори Били.
	Леон продължаваше да кръжи около ресторанта. Били чуваше единствено шумното дишане на Гейб през носа. Знаеше какво си мисли всеки от тях. Това ли ще е големият удар, който ще промени живота им завинаги? Гейб се осмели да наруши мълчанието.
	— За бога, Били, кажи ни, преди да сме подмокрили гащите! — изпъшка бижутерът.
	— Добре. Ако всичко мине по план, ще си тръгнем с няколко милиона, може и повече. — Млъкна, за да ги остави да осъзнаят чутото, после добави: — Всеки ще получи обичайния си дял.
	Всички сякаш обезумяха. Момичетата пропълзяха в скута на Били и започнаха да му разкопчават ризата. Той опита да ги избута, но скоро започна да целува Мисти, защото вече искаше нещо повече от сладкия й дъх. Преградата се спусна и Леон обърна глава назад.
	— Ей, без оргии в лимузината ми, ясен ли съм?


>	5.

	Направиха сметка от две хиляди долара в една от трапезариите на „Голдън Стиър“ — алкохолът и шампанското се лееха като река. Били изпи няколко кафета, преди да откара хората си по домовете им, с обещанието на следващия ден да им се обади и да им даде подробностите около големия удар в „Галакси“. Последната спирка беше пред неговата бърлога, край Търнбъри Тауърс. Подаде на Леон 500 долара през спуснатата преграда.
	— Трябва да те попитам — каза шофьорът. — Ударът включва ли и мен?
	— Ако искаш да участваш, да, включва те — отговори Били.
	— Че защо да не искам да участвам?
	— Ако загазим, загазваш и ти. Няма да можеш да кажеш, че не си знаел какво става и че само си бил нает, за да шофираш.
	— Искаш да кажеш, че може да лежа в затвора?
	— Да. Имаш ли предишни присъди?
	— Няколко.
	— По-тежки престъпления?
	— Няколко.
	— Тогава, ако ни хванат, ще имаш сериозни проблеми. Още ли искаш да участваш?
	Леон поглади брадичката си и премери риска спрямо възнаграждението.
	— Какъв ще е моят дял?
	— Какво ще кажеш за двайсет и пет хиляди?
	— Сериозно? Само за да ви возя насам-натам?
	— Ще се преструвам на много богат баровец, така че ще ми трябва кола с шофьор на разположение по всяко време. Ще дадеш смокинга си на химическо чистене, ще носиш фуражка и ще изпълняваш прищевките ми. Готов ли си на това?
	— Мамка му, за двайсет и пет хиляди ще се промъкна през иглени уши.
	Били би се забавлявал да види как го прави. Слезе и тупна с длан покрива. Лимузината потегли и бавно изчезна в нощта.
	„У дома“ беше луксозен апартамент с тераса на покрива, в блок от жилищен комплекс, който бе спечелил от даласки петролен магнат на покер с белязани карти. Играта беше организирана от домакин в казино на „Стрип“, главната улица, с когото Били бе разделил печалбата наполовина, така че онзи формално притежаваше половината апартамент. Разговаряха веднъж месечно, защото домакинът искаше да провери дали Били не го е изиграл и не е продал апартамента. Сега можеше да получи парите си от удара с Крънчи и да изплати другата половина от апартамента. Би било добре да махне тази грижа от гърба си.
	Застана в средата на спалнята, съблече се и хвърли дрехите си в чувала за боклук. Отърваването от дрехите е стар трик на измамниците след удар, защото така намалява шансът охраната на казиното да ги познае следващия път като ударят същото заведение.
	Искаше на срещата да изглежда елегантен и затова влезе в гардеробната и се зае да търси по закачалките. Спря се на черен панталон „Армани“ и черна копринена риза „Луи Вюитон“ с копчета от седеф, които пазеше за специални поводи. Приключи с обличането и се огледа в огледалото на вратата. Приличаше на клиент на казино.
	Какъв живот! Току-що бе празнувал трийсетия си рожден ден и бе спечелил повече пари, бе натрупал повече скъпи вещи, отколкото някога изобщо си бе мечтал. И там, откъдето беше дошло всичко това, имаше още. Някога бе наел хеликоптер, за да лети над Лас Вегас. Крещящите светлини на казината и хотелите му напомняха за изсипано от сандък пиратско съкровище. Което чака да бъде плячкосано.
	Обади се на портиера и поиска да му докара колата пред входа.


	Местните шашмаджии се събираха от години в бара на Дени, на авеню „Тропикана“, за да говорят по работа. След това няколко редовни клиенти бяха арестувани и плъзна слух, че сепаретата в заведението се подслушват от борда по хазарта. Поради това „Големият шлем“ бе загубил привлекателността си.
	След това ново свърталище беше станал „Пепърмил“, така че беше съвсем естествено Крънчи да иска да се срещнат там. От улицата приличаше на ретро закусвалня, но всъщност се състоеше от две заведения. Отпред имаше капан за туристи, който сервираше бургери за по 12 долара, а отзад имаше зала за коктейли с кръгла камина и без камери за наблюдение. Когато Били паркира своето „Мазерати Гран Туризмо“, черен металик, на тесния паркинг на заведението, телефонът му завибрира. Крънчи.
	— Закъснявам — каза старият шмекер вместо поздрав.
	— Не си тук?
	— Старата ми барака не иска да запали. Ще ти се обадя, когато тръгна.
	Били почука с пръсти по кормилото. Срещата беше поискана от Крънчи, а сега не бе дошъл. Това беше лошо начало.
	— Колко ще се бавиш?
	— Не пълни гащите. Ще дойда възможно най-бързо.
	— Значи няма да е много бързо. Познавам те.
	— Майната ти, дребен задник! Шейсет минути. По-добре ли си сега?
	— Не си забравяй слуховия апарат.
	Има много начини да убиеш един час време във Вегас и Били се разходи една пресечка до заведение на име „Машини за късмет“. Бивш член на екипа му, казваше се Сал, беше в затвора, защото беше мушнал стробоскопична светлина в улея за монети на игрален автомат, за да го заблуди, че е платил по-малко, и Били му беше обещал да наглежда приятелката му, виетнамка, дилър на блекджек, тя пък се казваше Ли.
	Седмица след като тикнаха Сал в затвора Били се обади на Ли, за да провери как я кара. Звучеше потисната и успя да го уговори да се срещнат в един долнопробен хотел на Северна седма улица. Той влезе с колата си в паркинга на мотела и видя бараката на Ли паркирана пред една стая. Почука на вратата, видя, че е отключена, и влезе. Навсякъде имаше запалени свещи, а на масата бутилка червено вино, две чаши и пакет презервативи.
	Ли стоеше до леглото по червено копринено кимоно и с листенца от цветя в косите. Като по магия кимоното се плъзна на пода и откри гърди с щръкнали зърна, натрити с бучки лед, никакви косми долу. От гледката дъхът му секна.
	— Влизай и затвори — каза тя.
	На виетнамски Ли означава лъв. Били започна да отстъпва.
	— Не харесва? — попита Ли.
	— Не спя с гаджетата на приятелите си — обясни той.
	— Трябва пари. Иска ти помогнеш.
	— Ще ти помогна, но няма да спя с теб.
	— Както иска — каза тя.


	„Машини за късмет“ създаваше атмосфера като в зала за компютърни игри заради редиците шумни игрални автомати. В дъното имаше пет маси за блекджек, покрити с червено сукно, които биеха на очи. Масата на Ли беше празна. Били хвърли отгоре пачка пари и седна.
	Ли беше красива като кукла и върху униформата носеше плътно прилепнала престилка. Преброи парите с прецизността на банков касиер.
	— Триста — каза високо.
	Приближи ковчежник, за да провери сумата, и каза:
	— Играй.
	Ли мушна банкнотите в процепа за пари на масата. От подноса си отброи десет зелени чипа и десет червени и ги избута към Били. Зелените бяха по двайсет и пет долара, а червените — по пет.
	— Изглеждаш ми познат — каза ковчежникът. — Не съм ли те виждал преди?
	Били не мислеше, че в града има ковчежник, който да не го е виждал и когото да не е изигравал поне веднъж.
	— Най-търсеният в Америка — отвърна.
	— Ха! Добре казано. Ли ще се грижи за теб както трябва.
	Ковчежникът отмина към друга маса.
	— Разорена съм — промърмори Ли под нос.
	— Винаги си разорена.
	— Стига, помогни мен.
	Били бръкна в джоба си и извади специалния чип, който му бе направил Гейб. От едната страна беше зелен, с логото на „Машини за късмет“, а от другата — червен. Ръбът беше наполовина червен, наполовина зелен. Сложи ръка на ръба на масата.
	— Добро момче — отбеляза Ли.
	Били се престори, че взема зелен чип от купчината пред себе си. Всъщност извади обработения чип. Взе червен чип от другата купчина и сложи двата в кръга за залозите. За страничните наблюдатели току-що беше заложил трийсет долара.
	— Късмет — пожела му Ли.
	Раздаде. Били спечели и тя му плати трийсет долара. Той остави залога си в кръга и добави спечелените чипове към купчинките пред себе си.
	Ли раздаде нова ръка. Този път той загуби.
	— Загуби. Лошо — каза тя.
	Плъзна загубения залог по сукното и превъртя фалшивия чип, все едно го слага в подноса си, при зелените чипове. Всъщност чипът остана в ръката й. Тя сложи червения чип в подноса при червените чипове и остави фалшивия до него.
	За страничен наблюдател не се бе случило нищо необичайно.
	— Развали ми го — каза Били и плъзна към нея зелен чип.
	Ли измъкна фалшивия и четири нормални чипа от подноса и ги плъзна към него. Били прикри фалшивия с ръка и го преобърна. След миг чипът се оказа в кръга за залозите заедно с червен чип.
	Това беше една от най-сладките измами, измисляни някога. Когато спечелеше ръка, казиното му даваше трийсет долара. Когато загубеше, казиното печелеше само десет долара, заради размяната впоследствие. За една нормална вечер можеше да отмъкне 600 долара, без да предизвика и капка подозрение. С Ли деляха наполовина.
	— Къде ще ме заведеш на вечеря? — попита тя. Така завършваше всеки сеанс с нея.
	— Тази вечер не мога — отговори той.
	— Имаш друго момиче, което харесва повече от мен?
	Били потупа една от купчинките чипове, което беше знак Ли да внимава какво говори. Тя обаче продължи да говори и той стана. В очите й проблесна страх.
	— Не си отивай. Трябва плати наем.
	— Това не е мой проблем.
	— Мислех, че пука за мен на теб.
	Прекаляваше. Реши да й го върне и плъзна всичките си чипове в кръга за залозите. Ако загубеше, Ли също щеше да загуби.
	— Какво правиш? — попита тя.
	— Мълчи и раздавай — сряза я той.


	Тръгна си от „Машини за късмет“ с хиляда и двеста долара от парите на заведението. Беше повече, отколкото нормално би откраднал от малко казино като това, така че известно време трябваше да го избягва. Ли се превръщаше в пасив. Ако не внимаваше, имаше опасност да ги окошарят.
	Ли паркираше таратайката си в закрития паркинг на самообслужване от другата страна на улицата, срещу „Ривиера“. Били намери колата й на четвъртия етаж и с ключа, който му бе дала, отвори багажника и остави нейния дял върху резервната гума. Каза си, че това трябва да приключи.
	Някои неща обаче е по-лесно да изрекат, отколкото да се направят. Ако й се обадеше и й съобщеше лошата новина, тя щеше да му се разкрещи. Ако отидеше при нея и й го кажеше очи в очи, щеше да го нападне. Реши да й го покаже по заобиколен начин. Сложи своя дял върху нейния, после извади ключа от апартамента й от връзката си и го сложи върху парите. Затвори багажника. Ли не беше глупава и щеше да разбере, че всичко е приключило.
	Наближаваше единайсет. Време беше да се срещне с Капитана и да говорят по работа. Отмъкването на няколко милиона беше на първо място в списъка му.


>	6.

	Върна се до „Пепърмил“ с милиони ватове неон, проблясващи в очите му. Когато наближи паркинга на ресторанта, телефонът му се събуди.
	— Тъкмо паркирам — каза старият измамник.
	— Да не се отби до бръснаря? — попита Били.
	— Обадиха ми се по телефона веднага след като говорих с теб. Трябваше да вдигна.
	— Не можеше ли да говориш, докато шофираш? Това е най-новата мода.
	— Сложно е, Били. Не се занимавай с това.
	— Няма ли да ми кажеш защо закъсняваш?
	— Не. Забрави.
	Били почувства полъх. Дали Капитана не опитваше да го накисне? И друг път колеги бяха опитвали да го компрометират. Реши, че е по-добре да разбере.
	— В бара съм и пия бира. Ти какво ще пиеш? — попита.
	— „Джак Даниълс“ с бира за разредител — отговори старият мошеник.
	— Добре. Чакам те.
	Скри се зад един стълб, облепен с телефони на проститутки, и проследи как Крънчи паркира корвета си от 69-а година, как слиза от колата и се протяга.
	Крънчи бе израснал в ранчо в Монтана и беше с кожени каубойски ботуши и черна каубойска шапка с лента от кожа от гърмяща змия. Беше висок и жилест, кожата му беше сбръчкана. Докато вървеше през паркинга към входа на ресторанта, Били забеляза, че куца. Дали някой не го беше пребил? Доста вероятно.
	Обзе го лошо чувство. Реши да изчака, за да провери дали Крънчи не е довел нежелани приятели. В днешно време човек трябваше да е предпазлив.
	Бе се включил в екипа на Крънчи почти веднага след пристигането си във Вегас. Тогава дъртият специализираше подмяна на карти при невнимателни дилъри на блекджек. Били не вярваше, че такова нещо е възможно, докато не удариха „Мираж“. Дилърката размеси шестте тестета и ги остави пред себе си, за да бъдат разцепени. В този момент член на екипа изигра сърдечен пристъп на съседната маса. Докато се обаждаше да извика шефа, дилърката за миг вдигна пръсти от картите и в тази частица от секундата шестте тестета бяха подменени с други, подредени така, че от тях да излизат само печеливши ръце. След двайсет минути станаха собственици на сто хиляди от парите на казиното.
	Няколко компании излязоха от ресторанта, но никой не влезе. Били реши, че е безопасно, и тръгна към входа. Заведението беше пълно с туристи, които поглъщаха храна на безумни цени. Шефката на салона му се усмихна, но не му предложи меню. Беше го виждала и знаеше, че е местен.
	Той мина през завеса от мъниста и влезе в салона. На масите горяха бели свещи, а в средата на залата имаше нетоплеща камина, която напомняше лагерен огън. Отстрани имаше бар с девет стола отпред. Крънчи седеше на средния пред чаша кафява течност. Били се настани до него и привлече вниманието на сладка барманка с прилепнали дрехи и изпъната назад коса.
	— Бира — каза той. — „Корона“, без чаша.
	— Искаш ли лайм с бирата? — попита барманката.
	— Не ям плодове. Казват, че не били полезни за здравето.
	Тя му сервира бирата. Крънчи попита под нос:
	— Къде беше?
	— Отвън. Защо куцаш? Не куцаше, когато действахме заедно.
	— Артритът ми се обажда. Остарявам.
	Хубавата барманка сложи пред Били сметката. Той й подаде двайсетачка и й каза да задържи рестото. Тя му се усмихна така, че да му се прииска да дойде пак. Той си взе бирата и тръгна към една маса в ъгъла. Крънчи го последва.
	Седнаха един срещу друг на маса, голяма колкото чиния за вечеря. Крънчи някога изглеждаше добре, на изсеченото му лице лесно се появяваше усмивка. Трудният живот си бе казал думата и сега физиономията му приличаше на ръждясала ламарина, а зъбите му бяха толкова потъмнели, че не личеше дали изобщо ги има.
	— Какво ти става, по дяволите? — попита старият измамник.
	— Закъсня. Сам определи времето, трябва да го спазваш. Ти си ме учил на това, забрави ли?
	— Така ли?
	— Така. Освен това куцаш. Никога не си споменавал, че имаш артрит.
	Крънчи извади от джоба на джинсите си пластмасово шишенце за лекарство, пълно със сини капсули, и го сложи на масата.
	— Ето това вземам за бедрената става. Преди трийсет години един гард ме хвърли по едно стълбище и оттогава бедрото ми не е същото.
	— Не куцаше, когато работехме заедно.
	— Криех го, защото не исках да съм инвалид. С годините обаче болката става все по-силна.
	Изглеждаше правдоподобно, обаче Били имаше нужда от още убеждаване.
	— С кого говори по телефона?
	— С дъщеря ми. Тя е истински проблем.
	— Откога имаш дъщеря?
	— През деветдесет и първа имах закачка с една сервитьорка. Тя искаше да се омъжи, аз се дърпах, така че тя си събра багажа и изчезна към Лос Анджелис. Двайсет години след това телефонът ми звъни и едно момиче казва: „Здрасти, аз съм Клариса и съм ти дъщеря“. Мога да те уверя, че всичко след това е филм на ужасите.
	— Иска ти пари?
	— Всеки път, когато говорим. Има две братчета, няма работа, не получава помощи. Всеки месец й пращам чек, но никога не е достатъчно. Защо се хилиш така? Мислиш, че е смешно ли? Майната ти, Били!
	— Просто се опитвам да си представя как някой крънка от теб.
	— Различно е. Тя ми е дъщеря.
	— Значи си говорил с нея и заради това закъсня. Това ли е обяснението?
	Пелена от гняв обви физиономията на стария измамник. Той извади мобилния си телефон и показа на Били последните разговори. През последните дванайсет часа му се бяха обаждали три пъти от номер с код 310, тоест Южна Калифорния.
	— Обади й се, ако не ми вярваш.
	Били едва не го направи, само за да ядоса стареца. Все пак се облегна на стола си и се отказа. На масата все още имаше сериозна сделка, а парите движат света.
	— Познаваме се отдавна — каза Крънчи. — Мислиш ли, че ще те измамя? Ей, момче, аз съм те учил на занаята!
	— Научил си ме на много неща — съгласи се Били.
	— Мислиш, че ще те накисна?
	— Мина ми през ум, да.
	— За бога, Били! Не бих го направил. Ти беше хлапето, което исках да ми е син.
	Старецът на Били мамеше на карти, но така и не бе научил сина си на триковете, защото искаше той да учи в колеж и да стане човек. Когато Били пристигна във Вегас, Крънчи го взе под крилото си и последва едно безкрайно увеселително пътешествие.
	— Сериозно ли го казваш? — попита Били.
	— Сериозно го казвам, по дяволите! Никога не бих те прецакал.
	— Тогава значи съм откачил. Извинявай.
	— Още ли искаш да участваш?
	Били отговори, че иска. Махна на хубавата барманка и посочи масата.
	— Още по едно. За приятеля ми двойно.


	— Е, да чуем каква е сделката — подкани го Били, след като барманката донесе питиетата им.
	— Използвах дилърка на блекджек в казино „Рио“, казва се Джази — започна Крънчи. — Значи тя клати ръце и показва скритата си карта на всяка пета ръка. Онзи ден научих, че се е махнала от „Рио“ и е започнала в салона за баровци на „Галакси“. Замислих се кой от познатите ми би могъл да се направи на богат кучи син. И си казах: „Ще се обадя на Били“.
	— Добре. Как смяташ да ме вкараш в салона?
	— В компютъра на „Галакси“ има фалшива самоличност, която те очаква.
	— Как успя да го направиш?
	— Не аз. Скип Джонсън го направи. Помниш ли Скип? Беше с нас известно време.
	— Помня го.
	— Скип сънува нещо. Смяташе, че може да влезе в казино, да подпише разписка за кредит от двайсет хиляди, да вземе чиповете и да ги обмени срещу пари, а после да си тръгне, без да плати на казиното.
	— Хубав сън.
	— И почти го осъществи. Хакна базата данни на националната кредитна система и открадна кредитната история на шестима баровци от Източното крайбрежие. Откри банкови сметки на имената на тези хора и тръгна по казината да иска кредитни линии, които, разбира се, му отпускаха. Отиваше в някое казино и показваше фалшива лична карта във ВИП салона. Разбира се, за начало му даваха двайсет хилядарки, с които да играе, и той ги губеше на крапс. Братът на Скип, Рони, се включваше в играта и залагаше срещу него. Загубеното от Скип отиваше при Рони. Позната ли ти е схемата?
	— Компенсиращо залагане — отговори Били.
	— Точно. Скип го е правил из целия град. Прибираше се и плащаше кредита на казиното, така че навсякъде повишаваха кредитния му рейтинг. В някои казина достигна двеста хиляди.
	Били беше впечатлен. Големият удар на Крънчи изглеждаше все по-добре с всяка минута.
	— Скип и Рони отидоха да направят удара в „Ню Иърс“. Обикновено се регистрираха в хотели, в които Скип имаше висок кредитен рейтинг. Та значи онази вечер той отива най-напред в казиното, подписва кредита и му дават двеста хиляди в чипове. Той дава чиповете на Рони и той ги осребрява. Това продължи, докато не се преместиха в „Уин“. Там го разпозна един от охраната и всичко отиде по дяволите.
	— Добре. Как всичко това ще ме вкара в салона за баровци на „Галакси“?
	— Една от фалшивите самоличности на Скип не е използвана никога за получаване на кредит и все още е в компютрите на казината — обясни Крънчи. — Купих я от него, за да може да си плати гаранцията. На името на Томас Пико, мениджър на хедж фонд. На трийсет години, колкото теб. Ще влезеш в салона на „Галакси“, като се правиш на Пико.
	— Как така Пико е в компютъра на „Галакси“? Това казино отвори буквално преди дни.
	— ВИП домакинът от салона в „Галакси“ се казва Ед Бътлър. Бътлър работеше в „Беладжо“. Когато се премести в „Галакси“, взе със себе си базата данни, включително и Пико.
	— Значи Бътлър се е запознал със Скип, когато той се е представял като Пико.
	— Да.
	— Колко пъти?
	— Скип казва, че е срещал Бътлър само един път. Бътлър вижда стотици баровци всеки месец. Повярвай ми, няма да си спомни, че е виждал Скип.
	— Значи остава само да вляза в „Галакси“, да им покажа фалшива самоличност и да ги ограбя както си знам?
	— Точно така. Какво ще кажеш?
	— Съгласен — каза Били.


>	7.

	Уточниха условията на споразумението и си стиснаха ръцете. Така правят бизнес измамниците. Без префърцунени адвокати и контракти, без дребни шрифтове — само дадена дума и стискане на ръце. На паркинга Крънчи каза:
	— Тези ще ти трябват. — И подаде на Били пачка карти, включително черна „Америкън Експрес“, карта за регистрация на гласоподавател, карта за социална осигуровка и платинена „Виза“ — всички на името на Томас Пико.
	— Скип ми ги даде като част от сделката ни — обясни Крънчи. — Трябва ти само фалшива шофьорска книжка и си готов.
	— Тази вечер смятам да намина към „Галакси“, за да огледам терена — каза Били. — Ще ти се обадя утре, за да ти кажа какво съм открил.
	— Не губиш никакво време, а?
	— Не и когато има пари, които трябва да се гепят. Е, чао.
	— Очаквам го с нетърпение, Били. Мина доста време, откакто последно правихме удар заедно.
	— Да. И аз нямам търпение.
	Били стигна до дупката на Гейб в Силвърадо Ранч, като барабанеше с пръсти по волана. ВИП домакинът в „Галакси“ най-напред щеше да поиска да види шофьорска книжка. За разлика от някога, когато разрешителните за кормуване са се печатали на пишеща машина на обикновен картон, днешните представляват специални карти със специални защити и холограми, така че се фалшифицират много трудно. Казината непрекъснато попадат на фалшификати, най-вече от малолетни, които опитват да влязат в клубовете им, така че имат опит и лесно ги различават.
	Минаваше полунощ. Били почука на вратата на Гейб. Лампата на верандата светна.
	— Били съм. Пусни ме да вляза. Имам работа за теб.
	Вратата се отвори. Гейб застана на прага по хавлия. Очите му бяха подпухнали.
	— Какво има?
	— Трябва ми шофьорска книжка, за да вляза в салона за баровци на „Галакси“.
	— Работата остава ли?
	— Да. Искам обаче първо да проверя, за да играем на сигурно.
	— Влизай.
	Минаха през долния етаж до стаята отзад, която служеше за работилница на Гейб. След като й бе писнало от пристрастеността на мъжа й към хазарта, многострадалната съпруга на Гейб бе натоварила покъщнината им на камион и бе избягала с децата, като не бе оставила в къщата нищо, дори снимки — сякаш искаше да заличи и спомените за себе си. Идеята на Гейб за обзавеждане след това беше да сложи във всяка стая по един сандък за транспортиране с телевизор отгоре, така че да може да гледа колежански спорт където и да се намира.
	Седнаха пред компютъра и Били извади личната карта от джоба си.
	— Искам шофьорска книжка на това име.
	Гейб си сложи очилата и огледа внимателно картата.
	— Кой е Томас Пико?
	— Мениджър на хедж фонд от Ню Йорк. Името е в базата данни на казиното.
	— Чудесно.
	Изработването на фалшив шофьорски лиценз минаваше през няколко етапа. Най-напред Гейб потърси в интернет, откри празен макет на карта от щата Ню Йорк и го копира с Фотошоп в папка на компютъра си. След това попълни личните данни на Томас Пико от картата за регистрация на гласоподавател, която му даде Били. Двамата изчетоха данните внимателно, за да се уверят, че не е допусната никаква грешка.
	Следващата спирка беше снимката. Гейб имаше няколко портретни снимки на Били в компютъра си. Избра една по-скорошна, копира я от папката и я монтира върху макета на екрана. Били поклати неодобрително глава.
	— Вземи друга. На тази приличам на препил от предната вечер.
	— Трябва да използвам тази — възрази Гейб. — На другите си без рамене. Всички щати изискват на снимката за шофьорска книжка да се вижда горната част на раменете. Така лицето получава по-добра пропорция.
	— Като снимка за арест.
	— Точно така, като снимка за арест.
	Последната стъпка беше генерирането на номер на лиценза, в който са кодирани името на шофьора, полът и датата на раждане. Номерата се създават с помощта на специални алгоритми, които са различни за всеки щат. Гейб разполагаше с компютърна програма за всички петдесет щата и с нейна помощ създаде номер за фалшивата шофьорска книжка от щата Ню Йорк на името на Томас Пико, с неговата лична информация. След миг номерът се появи на екрана: Р091095704268392?80.
	— Защо е въпросителният знак? — попита Били.
	— Набито око — отбеляза Гейб. — Въпросителният знак показва, че има съвпадение на цифрата, а то означава, че в щата Ню Йорк има и друг човек на име Томас Пико, със същата дата на раждане. Въпросителният знак ги различава един от друг.
	— Добре е да го знам.
	— За теб е важно. За останалите това е поредната ненужна информация.
	Гейб се върна към задачата си. Сложи номера върху макета, набра команда и изчака мастиленоструйния принтер да разпечати фалшивия документ. Двамата го разгледаха внимателно на силната светлина върху бюрото.
	— Харесва ли ти? — попита Гейб.
	— Изглежда добре — отвърна Били.
	Гейб отиде до работната маса и залепи фалшивия лиценз върху твърдо парче пластмаса, заглади ръбовете на новата карта с фина шкурка й придаде използван и износен вид. Подаде фалшификата на Били, който го прибра при останалите фалшиви елементи на новата си самоличност.
	— Благодаря за бързата реакция — каза Били.
	— Винаги, мой човек — отвърна Гейб.
	Излязоха. Мазератито беше паркирано на алеята отпред. Били каза:
	— Ще те чакам утре в един. Ще отидем на онази среща на анонимните и не се опитвай да се измъкнеш.
	Гейб потрепери от въображаем студ и притегна колана на хавлията си.
	— Не може ли да почака? За ден-два светът няма да свърши.
	— Играеш твърде много. Идваха ли момчетата на Тони Джи да искат парите?
	— Идваха онзи ден. Направих им пържени яйца с бекон.
	— Заплашиха ли те?
	— Всичко е под контрол.
	Гейб се преструваше, че парите, които дължи на Тони Джи, не са кой знае какво. Това беше доста далече от истината и Били сложи длан на рамото му.
	— Отиваме на срещата. И ако трябва, ще замъкна жалкия ти задник насила. Трябва да се откажеш от този навик, и точка.
	— Както кажеш — промърмори бижутерът.
	Били се качи в колата и запали мотора. Гейб беше достатъчно възрастен, за да му е баща, и Били се чувстваше гадно, че се налага да му говори по този начин. Наведе се към отворения прозорец на колата.
	— Не се сърди, Били. Така става още по-трудно.
	— Опитвам да ти помогна, Гейб.
	— Знам. Просто не ме притискай прекалено.
	— Смяташ, че те притискам прекалено? Ако те притисна наистина, няма да можеш да дишаш.
	Гейб замълча за миг, после каза това, което наистина го безпокоеше:
	— Мислиш ли, че ще можеш да отмъкнеш толкова много пари от „Галакси“?
	— Така изглежда.
	— Какво ще направиш с твоя дял?
	— Не съм мислил толкова напред. Ти?
	— Ще се разплатя с Тони Джи. Какво друго?
	— Добра идея.
	Гейб се усмихваше, като че ли проблемите му са се изпарили. Тупна с длан покрива на колата и се прибра в къщата, без да каже нищо повече.


>	8.

	Къщите в квартала на Гейб изглеждаха еднакви и Били обикаля, докато не мина покрай празна будка за портиер, което означаваше, че се е измъкнал. Излезе на булевард „Лас Вегас“. Казината по „Стрип“ осветяваха северния хоризонт с интензивността на ядрена експлозия. Продължи напред бавно, потънал в мисли. Никога досега не се бе представял за мениджър на хедж фонд и трябваше да разбере какво включва това. Спря пред „Фатбургер“, срещу „Монте Карло“, и скоро седеше в колата на паркинга и ядеше мазни лучени кръгчета, докато изучаваше снимките на мениджъри на фондове, които бе открил телефонът му. До последния приличаха на момчета, мекушави на вид, бели, с модни прически и бели като клавиши на пиано зъби.
	Блейзърите и широките памучни панталони бяха норма, както и ризите.
	Колежанчета.
	Стигна до няколко онлайн вестникарски биографии, които прочете, за да получи представа за начина на живот. Мениджърите на хедж фондове бяха свръхумни, с научни степени от Уортън, Нюйоркския университет и други програми от Бръшляновата лига. Хрумна му и написа „Томас Пико“ в Гугъл, и откри, че няма снимки на този, в чиято роля смяташе да влезе.
	Страхотно.
	Слезе от колата, отвори багажника и затършува в кашона с дегизировки, пълен с перуки, очила, шапки и няколко спортни сака. Опита едни черни очила и блейзър със златни копчета, свръхконсервативен, приглади щръкналата си коса с твърда четка и се погледна в страничното огледало.
	Чудесно.
	Седна отново в колата, отключи жабката и напълни джобовете си с банкноти от по сто долара, с които смяташе да играе в салона за баровци на „Галакси“.
	Излезе от паркинга на „Фатбургер“ с мисълта, че само смотаняците се разхождат с толкова много пари в брой, и се засмя.


	В един през нощта „Стрип“ гъмжеше от хора. Били винаги минаваше по главната улица с казината, когато имаше възможност, защото блясъкът на неона му доставяше истинско удоволствие. В сравнение с Вегас Провидънс беше малък и мръсен и той не искаше никога да се връща там. Нямаше да се върне никога, ако старецът му не бе хвърлил топа една мрачна Коледа преди няколко години.
	Беше решил да умре у дома, свързан с кислородна бутилка и с незапалена цигара, увиснала между сухите устни. С всеки час дишането му ставаше все по-мъчително. Даваше си сметка, че краят наближава, и каза на сина си да извади една картонена кутия от шкафа в антрето. Били я намери и видя, че е пълна с любовни писма от жена, която не беше майка му. Сред писмата имаше изрезка от вестник с негова снимка, при получаване на награда при краткия му престой в Масачузетския технологичен институт.
	Върна се в дневната и попита баща си какво иска да направи с нещата от кутията.
	— Изгори ги — отговори старецът. — Всичките.
	В деня след смъртта му Били го направи.
	„Галакси“ се изправи пред очите му. Беше подобно на кашон чудовище, състоящо се от два високи хотела и казино, вмъкнати на тясно късче земя. Докато навигираше през виещата се алея на входа, лъчи от прожектори прорязаха нощното небе, като че ли пристигаше на кинопремиера. За да пробие във Вегас, едно казино трябва да има своя тема — колкото по-неземна, толкова по-добре. Темата на „Галакси“ беше златната епоха на киното. И скрити говорители непрекъснато свиреха популярна филмова музика.
	Той хвърли ключовете от колата си на пиколото и влезе вътре.
	Лобито напомняше за хотел „Бевърли Хилс“, с кръгъл мраморен под и полилей от стъклени висулки. На всяка маса имаше свежи цветя. Мъж със смокинг свиреше бавни мелодии на миниатюрен роял, така че на Били му се прииска да танцува.
	Коридор водеше към казиното, дълго няколко футболни игрища. Той влезе и мина под опушен купол, монтиран на тавана, където всевиждаща камера записа физиономията му и я пусна през програма за лицево разпознаване, която идентифицира двайсет и шест точки от лицето му. След това профилът беше пуснат за сравнение с база данни на известни измамници. За да изиграе системата, беше достатъчно да премахне три от тези точки. Като си сложи очила, шапка за бейзбол или смени прическата си, или си сложи фалшиви зъби, би могъл да влезе във всяко казино, без да има никакви проблеми.
	Освен камерите обаче трябваше да се справи и с други препятствия. Служителите на казиното също изучават клиентите. Някои от тях са бивши ченгета с набито око за измамниците. Били се справяше с тях, като се преструваше на наивен турист, който задава тъпи въпроси. Колегите му наричаха тази игра „игра на идиот“ и Били се справяше не по-зле от всеки друг.
	Салонът за баровци беше в задната част на казиното и в него се влизаше през двойна бяла резбована врата. Когато натисна дръжката, за да влезе, си припомни, че името му е Томас Лико и че е мениджър на хедж фонд от Ню Йорк.


	Салонът се оказа уютно пространство със златисти килими и приглушено осветление. До входа имаше старинно бюро, на което се разпореждаше русокос дявол от женски пол. Това беше ВИП домакинята на салона и неговата задача беше да спечели доверието й, преди да ограби мястото. На ревера имаше табела „Л. Шазам“. Подхождаше й.
	— Ед Бътлър тук ли е? — попита той учтиво.
	— Ед почива тази седмица — отговори тя. — Аз мога ли да помогна?
	— Ед ме вкара в компютъра в „Беладжо“ преди няколко години. Чух, че се е преместил тук.
	— Ще проверя дали сте в нашата система. Моля, настанете се удобно.
	Той седна и й подаде фалшивата лична карта. Една сервитьорка дойде с поднос, на който имаше само една чаша шампанско. Той я взе.
	— Да, ето ви — каза ВИП домакинята и чукна компютърния екран с нокът. — Виждам, че последния път, когато сте играли в „Беладжо“, са ви отпуснали кредит от сто хиляди долара. Очаквате ли да получите такъв кредит и тук тази вечер?
	— Просто исках да кажа „здрасти“ на Ед — отговори той и отпи от шампанското. — Може и да не ме помни. Доста време мина.
	Жената му върна личната карта. Беше видяла достатъчно информация за него, за да си даде сметка, че си струва да му приберат парите в което и казино да е отседнал.
	— Къде сте отседнали, мистър Пико?
	— Казвай ми просто Том. В „Енкор“ съм.
	— Харесва ли ви там?
	— Бива.
	— Има ли нещо, което не ви харесва?
	— Обикновено ме настаняват в апартамент. Този път обаче не.
	— Ние предлагаме едни от най-луксозните условия за настаняване в Лас Вегас. Някои хора твърдят, че сме задали нова дефиниция за лукс. Ще се радвам да ви предложа апартамент на покрива.
	— Не, ще остана в „Енкор“. Благодаря все пак.
	— Обичате ли музика? Мога да ви намеря билети на първия ред за концерта на „Ийгълс“ този уикенд. Билетите са разпродадени преди месеци, но успях да запазя няколко.
	Не смяташе да го пусне без бой. Били отпи пак от шампанското, сякаш за да каже: „Чудесно“.
	— Само кажете, и са ваши — добави тя.
	Богатите никога не бързат и Били отпи още глътка, преди да попита:
	— Мога ли да доведа приятелите си?
	Тя кимна. Мислеше си, че го е хванала.
	— Колко души е компанията ви?
	— Седем. Доведох цял отбор във Вегас, за да празнуваме.
	— Отбор? Професионален спортист ли сте?
	— Управлявам хедж фонд. Тези хора работят за мен.
	— Не виждам защо не.
	Извади от чекмеджето на бюрото джоб с билети за предстоящия концерт на „Ийгълс“ и му отброи седем, с места на първия ред.
	— От „Галакси“. Бихте ли желали да играете? Персоналът ни е много отзивчив. Мога също така да ви предложа десет процента възстановяване на всички загуби, които бихте могли да понесете.
	Били прибра билетите в сакото си. Страхотно — не само щеше да ги ошушка както подобава, но и щяха да му купят билети за концерт на една от любимите му групи.
	— Ами… Мисля да се възползвам от поканата — каза той.
	— Чудесно. Какво предпочитате?
	— Блекджек.
	Блондинката стана и заобиколи бюрото. Златната й вечерна рокля докосваше пода. Беше висока, подобна на статуя, с тяло, което би могло да предизвика задръстване в трафика, безпредметно красивата жена, около която е построен Лас Вегас. Докосна ръкава на блейзъра му и леко го подръпна. Били не помнеше някога служител на казино да си е позволявал физически контакт с него. Не подхождаше на ролята и ако не беше погълнат от зяпането на убийствените й гърди, може би щеше да му мине през ум, че нещо не е наред.
	— Не чух името ти — каза й.
	— Лейди. Лейди Шазам. Всички ме наричат Шаз — отговори тя.
	— Хубаво име. Откъде си?
	— От Южна Калифорния. Елате с мен, ако обичате.
	Влязоха в салона за баровци. Чашата шампанско все още беше в ръката на Били и той отпи още веднъж, без изобщо да си дава сметка, че животът му ще се обърне кошмарно нагоре с краката.


>	9.

	Петте украсени с дърворезба маси за блекджек на салона бяха достойни за двореца Версай. До всяка стоеше изряден дилър в неподвижно очакване на клиенти. До средната маса Били видя привлекателна афроамериканка с дълги тънки пръсти. Това би трябвало да е Джази — показващата картите дилърка, която щеше да направи Били и екипа му много богати.
	— Тази дама се нуждае от компания. Ще седна тук — каза Били.
	— Джази, погрижи се за мистър Пико както подобава. Той е много специален клиент. — Шаз се обърна към Били и добави: — Уведомете ме, ако имате нужда от още нещо, мистър Пико.
	— Да, благодаря. Благодаря и за билетите.
	— Моля, няма защо.
	ВИП домакинята се върна зад бюрото си, за да чака следващия добре подплатен левак да прекрачи прага на салона. Били седна, извади две пачки от джоба на блейзъра си и ги тупна на масата. Появи се шефът на залата, със строго изражение. Под бдителния му поглед Джази скъса книжните ленти на пачките преброи парите и каза:
	— Десет хиляди.
	Шефът кимна.
	Джази пусна парите в процепа на масата, отброи чипове за десет хиляди от подноса си и бутна купчинките към единствения клиент.
	— Желая ви късмет, сър.
	Погледът на Били бе прикован в купчината златни чипове в подноса на Джази. Досега не беше виждал чипове от злато и подозираше, че това е специална промоция за най-богатите клиенти на „Галакси“.
	— Тези златни чипове нещо ново ли са? — попита той.
	— Да — отговори шефът гордо. — Ние сме единственото казино в града, което позволява клиентите да играят със златни чипове. Струват по сто хиляди всеки.
	— Уау! Може ли да разгледам един?
	— Джази, покажи на мистър Пико златен чип.
	Джази извади златен чип от подноса си и го сложи на сукното, за да може Били да го разгледа. Беше опитвал да подправя чипове от различни казина, но никога не се получаваше. Дори при последната, най-пълна цветова гама оцветители се оказваше невъзможно да се постигне точният цвят. След това имаше проблем и с микроелектрониката под етикета, която даваше възможност на казиното да проследява местоположението на всеки чип. Поради тези две пречки фалшифициране на чипове от казино можеше да се види само по филмите.
	— Красив е, нали? — попита шефът на залата.
	— Да, наистина. За съжаление, не е за категорията ми — отбеляза Били.
	— Не е за категорията на повечето хора. Ако имате нужда от нещо, само ме уведомете.
	Шефът се отдалечи. Били сложи оранжев чип за хиляда долара в кръга за залозите и каза:
	— Дай ми печеливша ръка.
	Джази започна играта. Докато вадеше неговите карти от тестето, ръката й леко помръдваше встрани. Били наклони едва забележимо глава и успя да види нейната втора карта, мушната под първата. В играта на блекджек скритата карта на дилъра остава скрита до края, което дава предимство на казиното. Ако знаеш каква е стойността на тази карта, шансовете рязко се изместват в твоя полза.
	Той спечели ръката и добави към чиповете си хилядарка. След още четири раздавания тя го направи пак. Само че Били нямаше как да криви глава, без шефът да забележи и да го изхвърли от салона.
	— Къде мога да намеря пепелник? — попита той.
	Донесоха му пепелник на масата. Той извади кутия „Марлборо“ от джоба на блейзъра си, запали цигара и остави кутията на масата, с капаче обърнато към Джази. Тази кутия също беше творение на Гейб. Вътре беше скрито правоъгълно огледалце под ъгъл от 45 градуса. През процеп в горната част на кутията се виждаше скритата карта на Джази, когато я повдигаше нагоре. Скоро Били излезе напред с двайсет хиляди. Ако залозите му бяха по-големи, би могъл да удари двеста хиляди долара. Крънчи се бе оказал прав в преценката си за Джази. Тя беше най-добрият актив в града. Сега обаче Били не беше тук, за да краде парите на „Галакси“. Сега целта му беше да се представи пред мениджърите като смотаняк.
	Загуби спечеленото, като не преставаше да бъбри за незначителни неща с Джази, и научи графика й за близките дни. През уикенда работеше друга смяна, тя щеше да е на работа в понеделник вечерта. Това му осигуряваше три дни, за да изгради представата за себе си, преди да направи удара.
	Сервитьорка му донесе нова чаша шампанско. Той й даде бакшиш и й намигна. Тя се отдалечи твърде бързо и в главата му светна тревожна светлина.
	Огледа се. Салонът беше съвсем празен. Другите дилъри и шефът на залата бяха изчезнали. Шаз също не беше зад бюрото си.
	Кръвта му изстина. Нещо го беше безпокоило и сега си даде сметка какво е. Нямаше възбуда. Когато играч заложи хиляда долара, особено ако е богат и напълно непознат, винаги се усещаше някаква възбуда. В салона на „Галакси“ обаче цареше пълна тишина.
	Обърна се към Джази.
	— Къде отидоха всички?
	Джази се огледа. Опустелият салон като че ли изненада и нея.
	— Знам ли? Сигурно са излезли да почиват.
	— Всички едновременно?
	— Да. Изглежда странно.
	Беше време да изчезва. Събра чиповете си, взе цигарите от масата и стана.
	— Беше ми приятно — каза на Джази.
	— Желая ви приятна вечер — отвърна тя.
	Той отиде до входа на салона. Страхът да не го хванат никога не напускаше мислите му — това беше рискът, който съпътстваше наградата. Когато отвори вратата, погледна назад през рамо. Шефът се бе появил и бе застанал пред масата на Джази. Погледите им се срещнаха. Изражението на шефа казваше всичко.
	Разкрит!
	Били забърза към главната зала на казиното. Ако успееше да се измъкне невредим през входа, щеше да хукне по улицата и да се смеси с хората по тротоарите. Томас Пико щеше да изчезне и никога повече нямаше да се появи. По-късно щеше да прибере колата си. Не беше дал името си на портиера и след няколко дни щеше да изпрати Леон да я вземе.
	Мина през казиното без проблеми. Когато влезе във фоайето на хотела, пулсът му беше нормален. Реши, че е избегнал куршума. Усещането не продължи дълго.
	Във фоайето го чакаше Шаз. Беше зарязала вечерната рокля и сега беше с прилепнали кожени панталони и черно яке с цип, като доминираща садо-мазо кралица от каталог. В очите й видя ледена омраза.
	От двете й страни стояха двама кошмарни чернокожи биячи. Бяха големи като планини и го оглеждаха, както котка оглежда безпомощно канарче в кафез.
	Били отстъпи назад, защото нямаше накъде да бяга.
	— Хванете го — изсъска Шаз.


>	10.

	Страховитите биячи събориха очилата на Били и го повлякоха през фоайето. Хвърлиха го в служебен асансьор и го свалиха в сутерена. Крайната дестинация беше клаустрофобична стая с един-единствен пластмасов стол и камера, завинтена за тавана.
	Бяха го вкарвали в задните стаички и преди и знаеше какво да очаква. През следващия час щяха да го бият и заплашват, после щяха да повикат полицията и казиното щеше да се постарае да му втълпи повече никога да не прекрачва прага му.
	Двамата чернокожи си направиха труда да се представят. Казваха се Айк Спиърс и Теръл Бърд, или Ти Бърд, за по-кратко. И двамата носеха прекалено много златни дрънкулки и прекалено много парфюм. Айк имаше по-богат речник и по всичко личеше, че е шефът. Ти Бърд беше по-нисък, с хубави тънки плитчини, които подскачаха по раменете му. И двамата бях привърженици на „Питсбърг Стийлърс“ и носеха пръстени със Суперкупата. Започнаха да се редуват да го удрят. Бяха наказателен екип и казиното им плащаше да причиняват болка на нежеланите гости, точно както плащаше на сервитьорките да се държат мило. Работата им беше да са гадни, но все пак можеше и да не го удрят чак толкова силно.
	Скоро ушите му запищяха. Някой да вдигне телефона. Усети вкуса на собствената си кръв и изплю малко в дланта си. Вдигна ръка, сякаш регулира трафик. Ударите спряха.
	— Не спирайте — нареди им Шаз.
	— Не искам да се цапам с кръвта му. Тоя мръсен червей може да има СПИН — каза Айк.
	— Или ебола — добави Ти Бърд.
	— И двамата сте жалки.
	Шаз вдигна поглед към камерата на тавана и вдигна ръце, сякаш за да каже: „А сега какво?“. Миг след това мобилният й телефон зазвъня.
	— Следвайте ме, женчовци — нареди тя.
	И излезе в коридора, за да проведе разговора. Биячите послушно я последваха.
	Били се отпусна на пластмасовия стол. Беше отнесъл няколко удара по челюстта и прокара пръст по зъбите си, за да провери дали са по местата си. За негова изненада всички бяха там.
	Дотук с дребните услуги.
	Макар да го болеше, не беше уплашен. Скоро щяха да извикат полицията на Лас Вегас и щяха да го отведат в центъра за задържане на област Кларк, за да го регистрират. Щяха да му позволят да се свърже с адвоката си и щеше да плати гаранция. До сутринта щеше да е свободен и щеше да се прибере в апартамента си, за да си ближе раните и да се чуди как да се справи с този провал.
	Опитите за измама се доказват трудно. Съдебните заседатели от Невада не осъждат, ако не видят видеозапис на извършеното престъпление. Били винаги внимаваше с камерите, когато сядаше да играе, и прикриваше каквото прави. В резултат винаги когато го прибираха успяваше да се отърве със споразумение и да плати глоба на съда, вместо да лежи в затвора. Цената беше малка в сравнение с парите, които бе откраднал от казината.
	От коридора се чуваше гласът на Шаз. Трябваше да разбере как е разбрала, че е измамник. Маскировката му беше издържала изпитанията и пред най-добрите охранители в града и той нямаше да намери покой, докато не разбере как точно го е разкрила.
	Несвятата троица са върна. Хвърлиха в лицето му миризлива кърпа.
	Той избърса кръвта си и си помисли, че бурята е преминала.
	След минута установи друго.


	Вкараха го в асансьора и го качиха на незавършения четиринайсети етаж на сградата, в едната от кулите на хотела. Бутнаха го да последва Шаз по коридор без настилка. Стъпките им отекваха по голия бетон. Шаз отключи врата с надпис „Влизането забранено“, окачен на дръжката, и каза:
	— Тук водим измамниците.
	От дупки в стените на апартамента стърчаха цветни проводници. Пуснаха резето на вратата и в гърлото на Били заседна буца. Щеше да умре. Нямаше друга причина да го водят тук. Старовремците го наричаха „осем — шест“. Осем мили навътре в пустинята, шест фута под земята.
	— С нас ли си, Били? — попита Шаз.
	— Откъде знаеш името ми?
	— Не си ли разбрал още? Ще разбереш. Ела с мен.
	— Стига де, дори не съм откраднал пари от вас — каза той умолително.
	— Млъквай.
	От коридора се влизаше в спалнята. Шаз извади от джоба си кутийка мехлем против настинка „Викс“ и втри малко в кожата под ноздрите си. После подаде кутийката на биячите.
	— Какво правите? — Гласът на Били потрепери.
	Шаз се изсмя кошмарно и влезе в спалнята. Силен тласък го вкара в стаята след нея. Вонята го блъсна странично. После се намеси зрението му. По скъпата покривка на леглото имаше пръски кръв, също по тапетите и тавана, като картина на Джаксън Полак, по килима на пода. Някой бе умрял тук и не си бе отишъл тихо и кротко.
	До леглото имаше триножник с видеокамера и стол. Били не схвана веднага значението на това. Когато го схвана, едва не повърна.
	Тия луди копелета снимаха всичко.
	Пръстите на Шаз се забиха в плътта му. Тя го дръпна през стаята. Вонята край гардероба се засили. Вътре имаше нещо мъртво. Били вдигна ръка пред устата си и пак опита да не повърне лучените кръгчета, които бе изял вечерта.
	— Защо не приключите с това? — изпъшка той.
	— Какво каза? — попита Шаз.
	— Чу ме. Застреляйте ме, приключвайте с това.
	— Искаш да умреш ли?
	— Имам ли избор?
	Тя се притисна в тялото му. Страхът му я възбуждаше и той отчаяно искаше да се отдръпне.
	— Не е нужно да умираш, но при всички случаи най-напред трябва да погледнеш — каза тя.
	— Защо трябва да гледам?
	— Защото аз казвам.
	Шаз отвори вратата на гардероба. На релсата за дрехи висеше трупът на някакъв нещастник. Смъртта ти отнема не само живота, но и достойнството. Трупът бе загубил и двете. Подпухнал, увит в найлон и с дебело въже около врата. Дясната страна на черепа беше счупена с толкова жесток удар, че лявото око беше излязло от орбитата и висеше свободно върху обезцветената скула, като увиснала играчка за коледно дръвче. Другото око беше заспало завинаги. Нещо не беше наред с едната ръка и Били се вгледа и видя, че липсват два пръста. След това видя пръстите на краката. Някой ги бе обработвал с чук, така че вече не приличаха на пръсти.
	Зададе си въпроса защо. Защо им е да пребиват нещастника до смърт, след като един куршум и заравянето в земята постигат същия ефект? Защо си създават такива проблеми?
	— Позна ли го? — попита Шаз.
	Били поклати глава. Дори майката на този нещастник не би го познала.
	Шаз взе портфейла на трупа от нощното шкафче. Извади шофьорска книжка от Калифорния и я натика в лицето на Били.
	— Какво ще кажеш сега?
	Той се вгледа в снимката и името на картата.
	— Никога не съм го виждал.
	— Спри да лъжеш.
	— Не лъжа. Не го познавам.
	Шаз обърна картата и я погледна. От гърлото й изригна ужасен смях.
	— Много съм тъпа. Показвам ти друга карта.
	Порови в отделението за карти и извади шофьорска книжка.
	— Какво ще кажеш сега?
	Били прочете информацията на втората карта. Ричард — Рики — Бозуел, Родейл Съркъл Драйв №1824, Сакраменто, Калифорния. На двайсет и две, висок един седемдесет и шест, седемдесет килограма. Беше му нужен момент, преди да си спомни името. Трупът беше на човек от клана Бозуел. Потомци на фамилия румънски цигани, хората на Бозуел бяха започнали да мамят в Лас Вегас през деветдесетте и продължаваха да действат активно. Бяха невероятно ловки. Другите измамници ги наричаха просто Циганите. Те бяха планината, която Били се надяваше един ден да изкачи, и сега се почувства зле, че техен човек е напуснал терена по трудния начин.
	Върна шофьорската книжка.
	— Да, знам го. Той е от фамилия измамници, наречени Циганите.
	— Това ни е известно. Хванахме го да обикаля казиното и да снима с телефона си. Фамилията му го е изпратила, за да разузнае.
	— Той ли ви го каза?
	— Да. Също така ни каза, че фамилията му ще ошушка казиното ни, и то така, че нямало да разберем как е станало.
	— Хвалил се е с това?
	— Да, хвалеше се, задникът му със задник.
	Заради което биячите го бяха изтезавали и в края на краищата — убили. Картината се изясняваше все повече и Били каза:
	— Искате да открия как Циганите ще измамят казиното. Заради това ме доведохте тук, нали?
	— Бързо схващаш. Можеш ли да го направиш?
	Циганите бяха мамили най-добрите мозъци в бизнеса, включително Борда по хазарта на щата Невада. Схемите им бяха хитри и достатъчно невидими. Да опита да разгадае как смятат да оберат „Галакси“ беше сериозна задача, но той все пак беше готов да опита — та ако ще и само за да печели безценно време.
	— Трябва да погледна личните му вещи, да проверя дали е водил някакви записки. Това би трябвало да ме насочи в правилната посока.
	— Смяташ, че ще можеш да надушиш шашмата като погледнеш нещата му? — попита Шаз.
	— Да, точно това смятам.
	Тя бутна стола към него.
	— Да започваме.


>	11.

	Историята на Циганите беше известна на всеки измамник от Лас Вегас. Бяха мигрирали в Средния запад през шейсетте, където изкарвали прехраната си с кражби на мебели от универсални магазини в Чикаго и околността. Краденето на мебели не е лесно и Циганите прибягвали до трикове за отвличане на вниманието, с които вършели работата.
	Фамилията влизала в магазина и заставала до желания обект. Бащата давал сигнал и децата започвали да подскачат наоколо, сякаш танцуват, като движенията им били хореографирани така, че да приковават вниманието на присъстващите и да го отклоняват от истинската цел. В същото време двама от синовете грабвали желания обект и дръзко излизали с него през вратата.
	Всички шашми с времето се изчерпват. В търсене на по-зелени пасища през деветдесетте Циганите се преместили в Невада и се заели с казината. След това прилагали едни и същи трикове, атакували масите за блекджек, като подменяли тестета карти. Последвали игрите със зарове, рулетките, игралните автомати.
	Десетилетия след началото продължаваха да действат все така успешно.


	Били седна на стола. Опитваше се да не гледа трупа на Рики. Шаз му подаде три предмета от нощното шкафче — айфон, светломер и малък бележник.
	— Това са нещата му. А сега ми обясни какво е бил намислил малкият задник.
	Той провери най-напред айфона. Нямаше гласови или текстови съобщения, само имейл от фирма за самолетни билети, потвърждаващ резервация за полет от града в събота вечер. Това му подсказа нещо важно — Циганите бяха планирали да ограбят казино „Галакси“ в събота вечер. Измамниците обикновено напускат града веднага след обир.
	После дойде ред на бележника. Страниците му бяха изпъстрени с тайнствени знаци и мерки. Когато вдигна очи, погледът на Шаз прогаряше дупка в главата му.
	— Обясни това — каза тя.
	— Рики е измервал разстоянията до изходите, в случай че се наложи фамилията да се измъкне. По-късно е щял да начертае всичко с подробности, като проект.
	— Проект за какво?
	— Фамилията му упражнява измамите в бутафорно казино. Ще опитат да пресъздадат обстановката във вашето казино и да предвидят какви проблеми биха могли да възникнат.
	— За какво му е светломерът?
	— Измервал е осветеността на салона, за да могат да я имитират в бутафорния си декор. Записват тренировките си и след това търсят слабите места. Така виждат каквото виждат камерите за наблюдение.
	Отговорът му като че ли я удовлетвори. Тя придърпа един стол и го възседна обратно, за да е с лице към Били.
	— Бива те, а?
	— Ако ме биваше толкова, нямаше да ме хванете.
	— Чух, че си бил в Масачузетския технологичен институт и си отвял всички. — Били се сепна. Не знаеше какво да каже. — Освен това чувам, че си чукал половината красавици на Лас Вегас. Че си сексмашина, това чувам.
	Биячите се засмяха сдържано.
	— Заради това си толкова неуловим — продължи тя. — Момичетата, които наемаш, няма да те издадат, дори и да ги хванат. Влюбени са в теб.
	Нещата, които му каза, бяха известни само на шепа хора. Никой досега не го бе предавал и той нямаше никаква идея кой може да го е направил.
	— Добре. Каква е схемата на Циганите? Досега би трябвало да си разбрал — каза тя.
	И беше права. Беше схванал какво са намислили, поне достатъчно, за да ги изобличат. Щеше да стане между 3:55 и 4:05 следобед, в събота, точно след края на дневната смяна и при застъпването на следобедната. Служителите си тръгват за вкъщи, новите заемат местата им, казиното е в движение, никой от охраната не следи мониторите — точно както им харесва на измамниците.
	Знаеше и как ще са облечени. Дрехи с подобаващи цветове. Така беше във всяка измама, която организираха Циганите, така щеше да бъде и идущата събота. Вероятно щяха да се представят като семейство на почивка или група смешни участници в конгрес, които се обличат еднакво.
	Освен това знаеше, че ударът е изцяло техен и не са замесени служители на казиното. Циганите бяха сплотена група и избягваха привличането на външни хора, ако е възможно.
	Информацията беше достатъчна, за да ги хванат. Ако обаче кажеше на Шаз всичко, което знаеше, биячите щяха да го пратят в моргата. Нямаха избор. Беше видял трупа в гардероба и сега беше свидетел. Свидетелите говорят, така че щеше да е наложително да го убият. Най-доброто, което можеше да направи, беше да печели време.
	— Чакам — подкани го тя нетърпеливо.
	— Не знам точно какво са намислили. Мога обаче да ги хвана.
	— Как ще го направиш?
	— Трябва да си измамник, за да разпознаеш измамник.
	— Инстинкти, а?
	— Знам какво и как мислят.
	— По-добре не се шегувай с мен.
	— Не се шегувам.
	Шаз се обади по мобилния си телефон.
	— Ей, Маркъс. Иска да се споразумее с нас.
	Известно време слуша съсредоточено, после прекъсна връзката.
	— Маркъс иска да му покажем филма — каза на биячите. — Дръжте го на стола.
	Ти Бърд застана зад Били и притисна раменете му надолу. Шаз включи телевизора. Започна филмираната смърт на Рики Бозуел. Кошмарната жена сграбчи Били за косата и дръпна главата му назад, за да държи очите си отворени.
	— Гледай — изсъска. — Учи се.
	Били не смяташе, че може да научи нещо от смъртта на един нещастник, умъртвен с изтезания, но се оказа, че греши. Биячите бяха само изпълнители на второстепенни роли, а звездата в това шоу на ужасите беше Шаз. Облян в студена пот, той изгледа как чупи пръстите на краката на Рики, как реже пръстите на ръцете му, как накрая замахва с бейзболна бата и разбива черепа му, така че окото изскача от орбитата.
	И горкото хлапе остана живо след всичко това. За негова чест, Рики не издаде хората, с които работи. Фамилията му можеше да се гордее с него.
	Изтезанието най-накрая приключи. Рики бе понесъл всичко, което човек би могъл да понесе. Сложиха го на леглото и го оставиха да умира — докато животът му се изцеждаше, тялото му се тресеше от конвулсии и неконтролирани спазми. В един момент здравото му око премигна, като мигач на кола, и замръзна полуотворено.
	Били не можа да се овладее и се разплака.
	— Пуснете го — каза Шаз.
	Ти Бърд пусна Били и той избърса сълзите си.
	— Ставай — каза му Шаз. — Отиваме горе при Маркъс.
	Били се изправи. Краката му трепереха. До края на живота си нямаше да забрави видяното. Понечи да тръгне след Шаз към изхода от стаята, но замръзна. На телевизионния екран се появи нова фигура и застана до леглото. Новият улови брадичката си замислено, сякаш се чудеше какво да прави с трупа. При това показа профила си на камерата.
	Дъхът на Били секна.
	Беше старият му приятел Крънчи.


>	12.

	В асансьора към апартамента на покрива Били се замисли за срещата със стария мошеник в „Пепърмил“. Крънчи излъчваше лоши сигнали, но той ги бе пренебрегнал, защото беше прекалено изкушен от възможната плячка, за да си даде сметка, че му готвят капан.
	Двойната врата се отвори и по коридор с мокет стигнаха до ъглов кабинет, с табела „Маркъс Дусет, Президент & Директор / Галакси Ентъртейнмънт.“
	Името Дусет напоследък се появяваше в пресата. Собственик на долнопробен стриптийз клуб в Лос Анджелис, той бе нарушил всички строителни кодекси и бе подкупил строителен инспектор, за да построи казиното. В пустинята най-силно говорят парите и заведението въпреки всичко бе отворило навреме.
	Шаз дръпна вратата и влязоха. Кабинетът беше елегантен и бездушен, с чар колкото автобусен терминал в провинциален град. Пред високите от пода до тавана прозорци танцуваха неоновите, безвкусно примамливи светлини на „Стрип“. Непропорционално голямо гранитно бюро беше поставено в центъра на стаята, а пред него имаше един стол. На балкона вън разговаряха двама мъже.
	— Сядай — нареди Шаз.
	Били се подчини. Погледът му привлече сватбена снимка в рамка на бюрото. На нея видя самата Шаз и дявол хубавец със сламеноруса коса, на пясъчен бряг, да разменят брачни клетви. Значи, беше омъжена за боса.
	Мъжете от балкона влязоха. Дусет седна на ръба на бюрото и запали цигара. Харесваше вида на шеф на киностудия и беше със сметаново бял костюм „Армани“ и разкопчана бяла копринена риза, с обувки от крокодилска кожа, без чорапи.
	— Крънчи твърди, че си най-умният измамник в града — започна Дусет.
	Крънчи стоеше до плъзгащата се врата, с каубойската си шапка в ръка.
	— Ти си боклук — каза му Били.
	— Мълчи и слушай Маркъс — каза старият.
	— Искам да ми кажеш какво са намислили Циганите — каза Дусет. — Направи го и ще си тръгнеш цял. Съгласен ли си?
	Били не можеше да се надява на повече от това и реши да изиграе картите си.
	— На телефона на Рики Бозуел открих информация, която ми подсказва, че фамилията му смята да удари казиното ви в събота следобед, когато се сменя персоналът. Ще направят някакви номера в средата на залата и ще манипулират някоя от игрите. Охраната ви ще наблюдава, камерите ще работят, но няма да забележат нищо.
	Дусет премести поглед към Крънчи.
	— Истината ли казва този задник?
	— Мисля, че Били е схванал правилно — отвърна старецът.
	— Ти защо не го схвана? Ти също видя мобилния телефон.
	— Очите на Били са по-добри от моите.
	Дусет отново се обърна към пленника.
	— Добре, значи играта ще е в събота следобед. Как да ги хвана?
	— Имаме ли сделка? — попита Били.
	— Не и докато не ми кажеш останалото.
	Разговорът тръгваше в лоша посока. Нищо не можеше да попречи на Дусет да му види сметката, след като получи информацията, която иска. Беше време да се опълчи, така че каза:
	— Разкарай се.
	— Какво каза?!
	— Чу ме. Казах: разкарай се.
	Дусет избухна и затърси в бюрото нещо остро, което да забие в гърдите на Били. Блъскаше си главата около Циганите от дни и явно напрежението избиваше. Да знаеш, че ще те ограбят, е почти толкова лошо, колкото самото ограбване. Шаз отиде до мъжа си и го хвана за ръката.
	— Успокой се. Това е само един жалък плъх.
	— Никой не може да ми говори така — изръмжа Дусет.
	Шаз извади от джоба си златен флакон и пусна три линии бял прах върху плота на бюрото. Дусет ги смръкна с метална тръбичка. Почти веднага се пренесе на друго място, отпусна глава назад и затвори очи. Жена му започна да масажира напрежението в раменете му.
	— По-добре ли си?
	— Да, благодаря, скъпа. — На Крънчи каза: — Оправи се с този задник.
	Старият мошеник се отдели от плъзгащата се врата.
	— Съжалявам, Били, но трябва да знаем какво готвят Циганите. Позицията ти не ти позволява да откажеш.
	— Откога работиш за тези? — попита Били.
	— Откакто отвориха. Плащат ми, за да не допусна да ограбят казиното. Нямам никакви угризения, в случай че се питаш.
	— Никакви?
	— Никакви. За теб също. Времето ти бездруго изтичаше, така мисля. Не може да си измамил толкова казина, колкото теб, и да не те хванат.
	— Заради това ли ме накисна в салона за баровци? За да можеш да ме снимаш и да ме изнудваш?
	— Бързо схващаш. Умът ти винаги е бил бърз. Хайде сега да приключваме с това.
	Всякакви идеи да отърве кожата излетяха през вратата. Нямаше да накисне Циганите, дори биячите да го провесеха за топките през терасата и да почнеха да го заплашват, че ще го пуснат надолу с главата.
	— Върви по дяволите.
	— Какво означава това? — попита Крънчи.
	— Означава, че няма да ти кажа.
	— Дори и да предадем записите от камерите на полицията?
	— Няма да изпея Циганите. Не заради теб, не и заради когото и да било.
	Крънчи хвърли каубойската си шапка на бюрото и въздъхна с досада.
	— На записа видяхме отблясък от огледало в кутия цигари. Съдът ще види и това, наред с факта, че си използвал фалшива самоличност, и ще те прати във федералната кошара. Няма да ти е лесно там, Били. Знаеш ли какво се случва с милите младежи в затвора? Пръскат им гъза.
	— Ще рискувам със затвора.
	— Сигурен ли си?
	— Никога през живота си не съм бил по-сигурен.
	Старият изглеждаше ядосан, но не и победен, като че ли имаше още силни карти, скрити в ръкавите. Взе шапката си от бюрото и я протегна напред, сякаш проси милостиня.
	— Изпразни си джобовете — каза на Били.
	— Майната ти.
	— Айк, Ти Бърд, гостът ни има нужда от помощ.
	Айк вдигна Били от стола и го задържа, а Ти Бърд опразни джобовете му и хвърли вещите му в каубойската шапка. Портфейла, цигарената кутия с огледалцето, телефона, шепа монети. Крънчи веднага взе портфейла и от отделението за банкноти измъкна разписка. Сбръчканото му лице се разтегна в усмивка.
	— Виж ти! Сметка за питие от „Четирите дами“, с отпечатани дата и час. Бил си там в шест и половина вчера вечерта. Какво си правил в „Четирите дами“, Били?
	Били се наруга наум. Обикновено късаше всички касови бележки и разписки след свършена работа. Реши, че тази вероятно е била мушната в банкнотите на рестото и не я е забелязал.
	— Ще ти кажа какво си правил там — продължи Крънчи. — С екипа ти сте извъртели номера с обработените зарове. Прав ли съм?
	Били заби очи в пода. Шибаната касова бележка! Беше забравил да скъса една нищо и никаква касова бележка и сега плащаше заради това.
	— Сигурен съм, че ако се обадя на борда по хазарта и ги посъветвам да прегледат записите от камерите в „Четирите дами“ от снощи, ще видят теб и останалите от екипа ти. Бих могъл да им помогна, като посоча кои от хората около масата за крапс участват. Предполагам, че си използвал едно-две хубави момичета за отвличане на вниманието, две колежанчета, които да залагат, и един техничар, който да направи смяната, докато ти дирижираш акцията. — Млъкна за момент. — Улучвам ли десетката?
	Крънчи се гавреше с него. Били беше сглобил екипа си по примера на стария мошеник, включително използването на жени от леката индустрия за примамка.
	— Разбира се, не знаем имената на хората от екипа ти или къде живеят, или каквото и да било друго за тях. Така ще е трудно да ги открием. Обаче можем да дадем на борда по хазарта мобилния ти телефон.
	Извади телефона му от шапката.
	— Андроид. И аз имам такъв. Мога да се обзаложа, че телефоните на хората от екипа ти са записани в твоя апарат. Нали така, Били?
	— Ти си абсолютен боклук — отвърна Били тихо.
	— Бордът по хазарта ще проследи хората ти по телефонните номера и ще ги прибере. Ще сравни физиономиите им със записите от камерите в „Четирите дами“, ще ги обвини в съучастничество и животът ти ще стане тъжен. Имаш ли представа колко години те чакат за организиран грабеж?
	Били познаваше закона. Щатът получаваше жизнените си сокове от данъците на казината. Когато крадеш от казино, все едно крадеш от бюджета на щата и той не би гледал на такова нещо пренебрежително. Травис, Гейб, Мисти, Пепър, Кори и Морис бяха загазили също като него.
	— Въпреки всичко няма да ти кажа.
	— Това е глупаво. Ще лежиш, ще лежат и хората ти. Гадно.
	— Ще поемем риска.
	Кабинетът притихна заплашително. Лицето на Крънчи стана алено — ядосваше се на собствената си лоша преценка. Гневно хвърли телефона на Били отново в шапката. Нещо вътре привлече погледа му и той извади двустранния фалшив чип и възкликна:
	— О-хо-о-о, какво имаме тук? Обработен чип от „Машини за късмет“! Това заведение е малко по-надолу по улицата от „Пепърмил“. Бил си там тази вечер, преди да се срещнеш с мен, нали, Били? Направил си някоя от второстепенните си шашми с дилърката там, крал си чипове от подноса й.
	— Не знам за какво говориш — каза Били.
	— Стига, Били, познавам те твърде добре. Хванал съм те на местопрестъплението.
	— Какъв идиот съм — каза Били под нос.
	— Може да се обадя в „Машини за късмет“ и да ги посъветвам да изгледат внимателно записите от камерите в залата за блекджек от тази вечер. Мога да се обзаложа, че с приятелката си измъкваш пари от казиното. Ще я арестуват и ченгетата ще я обработят както подобава. Не го искаш, нали?
	Били си представи как ченгетата въртят Ли на шиш. Тя не му дължеше лоялност, щеше да се огъне моментално и да изпее и майчиното си мляко. Ченгетата щяха да го арестуват, да се възползват от информацията, която ще им даде Крънчи, и да изпържат екипа му за шашмата в „Четирите дами“. Никой адвокат в града не би могъл да го спаси, него или екипа му, ако се случеше това.
	— Не го искам — изтърси.
	— И аз си мислех така. Е, ще бъдеш ли сговорчив, или да се обаждам на „Машини за късмет“?
	Беше победен. Усещането беше отвратително. Искаше му се да пропълзи в някоя дупка и да умре.
	— Ще бъда сговорчив — отговори.
	Крънчи погледна Дусет. Босът на казиното кимна одобрително.


>	13.

	Били заговори откровено. Не знаеше как Циганите смятат да ударят казино „Галакси“ в събота следобед. Можеше да е през маса за блекджек или игрален автомат, или през голям джакпот, или може би като директно нападнат клетката — касата с парите. Това не беше от значение. Той знаеше достатъчно, за да предотврати подобно нещо.
	Крънчи не говореше кой знае колко, но лицето му казваше достатъчно. Знаеше разликата между истина и баламосване и беше наясно, че Били не лъже. Когато той свърши, Крънчи заобиколи бюрото, отиде до Дусет и шепна в ухото му около минута.
	— Сигурен ли си? — попита босът на казиното. Старият измамник изсумтя, че е напълно сигурен.
	— И пак не му вярвам — каза Дусет.
	Сърцето на Били щеше да се пръсне. Не успяваше да разгадае Дусет и нямаше представа какво си мисли. Шаз застана зад стола на съпруга си и го потупа по рамото, докато оглеждаше Били с гадна усмивка. Не беше схванал и нейната игра.
	Дусет заобиколи бюрото и застана пред стола на Били.
	В продължение на един безкраен момент просто го гледаше гневно. После ръката му изскочи сякаш отникъде и го шамароса.
	— Знаеш ли защо го направих? — попита Дусет.
	— Не — отговори Били.
	— И аз не знам. Така, ето ти сделката. Искам да попречиш на Циганите да ударят казиното ми. Ако се справиш, няма да накарам Крънчи да предаде хората ти на полицията. Приемаш ли?
	Били усещаше вкуса на собствената си кръв. Това беше идеална прелюдия към продаването на душата и изпяването на друга група измамници, за да спаси собствените си хора и себе си.
	— Да, приемам.
	— Добре. Ако опиташ да ме излъжеш, ще те убия.
	— Разбирам.
	— Не се съмнявам. Така. Ето ги основните правила. Самоличността на Томас Пико е валидна в компютрите на казиното. Искам да продължиш да се представяш за него. Това включва онези смешни очила, с които беше, и идиотското облекло. Разбираш ли?
	— Твоите момчета ми счупиха очилата.
	— Ами намери си други. Трябва да си маскиран.
	Били кимна послушно. Започваше да схваща. Агентите на борда по хазарта редовно посещаваха казината, за да проверяват дали всичко е наред. Ако беше маскиран, щяха да го познаят по-трудно. И ако някой все пак го познаеше, Дусет щеше да твърди, че не знае кой е. Босът на казиното вземаше всички предпазни мерки.
	— Утре следобед ще се регистрираш в хотела със самоличността на Пико и ще бъдеш настанен в скъп апартамент в главната кула — каза Дусет. — В апартамента има скрити камери и микрофони, така че не си и помисляй да ме изиграеш.
	— Ами тоалетната? Ще ме снимате ли и там?
	— Не е изключено.
	Не се изненада, когато чу, че апартаментът за баровци е оборудван с камери и микрофони. Много от казината го правеха, за да са сигурни, че богатите им клиенти не играят в казината на конкуренцията.
	— Освен това ще получаваш храна и напитки, и чипове за двайсет хиляди, с които да играеш — продължи босът. — Ако решиш да ни измамиш, не си и помисляй да обмениш чиповете, защото ще бъдеш убит. Ясно?
	— Още ли мислиш, че мога да те измамя? — попита Били учудено.
	— И още как. Маменето е в кръвта ти. — Дусет млъкна за момент. — Ще имаш и антураж. Айк и Ти Бърд ще са твои бодигардове и ще те придружават навсякъде. Също така ще спят в твоя апартамент. Ако кривнеш от правия път, ще ти видят сметката. Ще те държим на мушка във всеки един момент, докато си тук. Разбираш ли?
	— Да, разбирам.
	— Добре. Ако имаш някакви въпроси, задавай ги сега.
	Имаше въпроси, но реши, че е по-важно да се чупи от това място, преди Дусет и откачената му съпруга да са решили нещо друго. Приличаха му на хора, които биха хвърлили ези-тура и биха се превърнали в животни, а той не искаше да е наблизо, ако стане нещо такова.
	— Нямам въпроси — отговори и добави: — Можеш да разчиташ на мен.
	— Защо всеки път, когато отвориш уста, имам чувството, че ме лъжеш? — попита Дусет.
	— Нямам представа.
	— Махнете го оттук — каза босът на казиното и излезе на балкона с жена си.


	— Да вървим, партньоре — каза Крънчи.
	Били стана и излезе от кабинета след стария измамник. Нямаше представа как ще приключи всичко това, но докато се спускаха с асансьора, си даде дума да го върне на Крънчи за това накисване.
	На мястото, където пиколото докарваше колите, имаше тълпа и се наложи да изчакат опашката. Хладният ветрец от пустинята връщаше сетивата му, а мисълта за отмъщение не излизаше от главата му. Дали да не бутне стария измамник под колелата на следващата кола, която излезе от паркинга?
	— Престани да ме гледаш така — тросна се Крънчи.
	— Кой казва, че те гледам? — попита Били.
	— Мислиш, че не знам ли? Искаш да ме видиш мъртъв.
	— Че кой не иска?
	Айк и Ти Бърд се засмяха презрително. Били пристъпи към стария измамник. Той усети заплахата и присви недоверчиво очи.
	— Тази вечер ме излъга, когато каза, че дъщеря ти се е обадила по телефона — каза Били. — Всъщност си говорил с тази откачена кучка, нали?
	— Откъде си сигурен? — попита Крънчи.
	— Показа ми три разговора с код 310, който е от Южна Калифорния. Шаз каза, че наскоро се е преместила от Лос Анджелис. Две и две прави четири.
	— А ти не пропускаш нищо, нали?
	— Тя ли командва парада?
	— Не, по дяволите. Дусет е шефът. Тя само украсява витрината.
	Докараха кола, която не беше неговата. Нещо продължаваше да гризе Били и той реши да го махне от раменете си.
	— Защо я остави да изтезава Рики Бозуел и да смачка черепа му с бейзболна бухалка? Не можахте ли просто да го застреляте? Не е било нужно хлапето да се мъчи.
	— Кой ти каза, че тя го е мъчила?
	— Накара ме да гледам видеозаписа. Ти също си бил там. Защо не я спря?
	— Не можех.
	— Не каза ли преди малко, че не тя командва парада?
	— Сложно е. Направи си услуга и стой настрана от нея. Ако не, ще ти види сметката като на онзи нещастник Рики.
	— Рики беше един от нас. Човек не постъпва така със своите. Ти наруши кодекса.
	— Откажи се — каза му старият измамник.
	Мазератито се появи с характерен рев, портиерът го караше като пилот от НАСКАР. Били посегна инстинктивно към портфейла си, за да даде бакшиш, но ръката му увисна празна.
	— Върнете ми портфейла.
	— У Айк е — отговори Крънчи. — Ела утре следобед към три и ще прегледаме нещата ти. Не забравяй, че ако решиш да се будалкаш с нас, ще пратим теб и приятелите ти по дяволите.
	Крънчи закуцука назад към казиното. Поне историята за артрита му беше истина. Айк хвърли портфейла на Били. Били бръкна, за да извади пари за пиколото, но отделението за банкноти беше празно. Айк го бе опразнил. Биячите се разсмяха и също се върнаха в казиното.


	Били излетя от площадката на пиколото с миризма на изгоряла гума. Трафикът беше слаб, стадото беше оредяло заради късния час и той настъпи педала на север, по обляния в неон „Стрип“, сякаш отчаяно искаше да се отдалечи възможно най-много от казино „Галакси“.
	Имаше чувството, че ще експлодира. Не се бе дънил толкова зле от колежа. На кръстовището с авеню „Сахара“ извъртя дивашка каскада и със свистене на гуми прекоси четири ленти, за да свие наляво. Наоколо не се виждаше пътен полицай и той продължи скоростно по „Сахара“, като си даде сметка, че това му е първото измъкване сух за вечерта.
	Стигна до рампата със сто и двайсет. Вятърът удряше лицето му и страховете се изпариха. Каза си, че ще бие онези копелета. Не знаеше как, но беше сигурен, че ще се справи. Бяха показали картите си и разполагаше с достатъчно информация, за да им нанесе сериозен удар.
	Дусет беше с размекнат от кокаина мозък, както и психясалата му жена, освен това никой от двамата нямаше понятие как се управлява казино. Ако имаха, не биха поискали от известен измамник да хване шайка свои колеги. Хората от казината правят това само в най-тъпите филми.
	Айк и Ти Бърд бяха двама случайни главорези, с ум колкото сандък камъни. Лесно е да изиграеш глупаци. С тези двамата щеше да се забавлява истински.
	Накрая беше Крънчи, който го бе прецакал по толкова много начини, че Били бе изпуснал бройката. За това обаче имаше причина. Възрастта си казваше думата и старецът не беше достатъчно уверен в себе си, за да е сигурен, че ще свърши работата — заради това искаше Били да я свърши вместо него.
	Всеки от тези хора имаше свое слабо място, в което той би могъл да забие нож и да го завърти в раната както подобава. Не бяха избрали подходящия човек, над когото да издевателстват, и той нямаше търпение да се разплати с тях.


>	14.
>	На горещия стол

	По обед агентите от борда по хазарта излязоха за обяд. От кафенето на ареста качиха подноси с храна, която не ставаше и за кучета. Били смяташе, че сеансът е минал добре, докато отпиваше от кутия джинджифилов ейл и наблюдаваше как Лабади, Зандър и Трикарико дъвчат фалшиви сандвичи върху пълен с консерванти хляб и мазна картофена салата от пластмасови купички. Лошата храна е част от ежедневието на полицая, така че агентите от борда по хазарта опразниха подносите си, без много-много да му мислят.
	— Не си ни казал как се вписва във всичко това Маги Флин — започна Лабади, след като приключиха с обяда. — Това беше част от споразумението ни.
	— Магс се появи в картината чак в четвъртък вечерта — обясни Били. — Не исках да надскачам ръста си.
	Лабади също имаше куфарче, макар и не така хубаво като куфарчето на Андърман. Сложи го на масата, отвори го с щракане и извади отвътре голяма гланцова снимка на Били и екипа му в служебния закрит паркинг на „Галакси“, няколко часа преди да ударят заведението.
	— Вчера следобед ти и осем други лица сте били заснети от нашите агенти в закрития служебен паркинг на „Галакси“ малко преди казиното да бъде ограбено — каза Лабади. — Знаем, че двамата чернокожи от снимката работят за Дусет. Искам да ми кажеш имената на останалите шестима.
	— Тази снимка не е това, което мислите — каза Били.
	— Така ли? Тогава ни кажи какво е.
	— Ами, изпълнявах заръка на Маркъс Дусет. Дусет смяташе, че в хотела му са отседнали някакви измамници, и поиска от мен да ги изловя. Аз извиках шестима приятели, за да ми помогнат да ги открия, и в събота следобед се срещнахме в служебния паркинг, за да обмислим ситуацията.
	— Наистина ли очакваш да повярвам? Честно!?
	— Попитай жената, която държи сватбения магазин, Лусил Гонзалес. Тя знае всичко.
	— И тази жена, Гонзалес, ще потвърди думите ти?
	— Да, сър.
	Лабади изглеждаше обезкуражен. Ако Лусил Гонзалес потвърдеше показанията му — а Били вярваше, че ще ги потвърди, предвид начина, по който беше оставил нещата, — бордът по хазарта нямаше да може да го обвини в заговор, а това сериозно щеше да подкопае в съда аргументите срещу него.
	Лабади посочи снимката.
	— Тези шестима твои приятели… Те са част от екипа ти?
	— Нямам екип — отговори Били.
	— Не се прави на умен пред нас, Били. Имаш екип от години.
	— Не знам за какво говорите.
	— Когато ударихме „Хард Рок“, имаше екип. Вчера следобед се срещна с тези хора в служебния закрит паркинг и заедно сте се уговорили да ударите казино „Галакси“.
	— Клиентът ми не е арестуван във връзка с „Хард Рок“ — намеси се Андърман.
	— Бил е освободен заради техническа грешка.
	Били се наведе напред и доближи устата си до микрофона.
	— За протокола. Никога не съм имал екип, който да работи за мен, не съм бил арестуван във връзка с „Хард Рок“ и не съм влизал в заговор за ограбване на казино „Галакси“ с приятелите ми.
	Лабади изглеждаше готов да си оскубе косата. Били реши да му запуши устата.
	— Искаш ли да чуеш останалата част от историята ми? — попита младият измамник.
	Лабади затвори шумно куфарчето и го остави на пода. Намести се на стола така, че сглобките му проскърцаха. Изражението му беше всичко друго, но не и добронамерено.
	— Започвай да говориш — каза агентът.


>	15.
>	Четвъртък, два дни преди удара

	На следващата сутрин Били се събуди проснат на коженото канапе в дневната си. Тялото му представляваше болезнено кълбо заради боя, който му бяха хвърлили Айк и Ти Бърд, кожата му беше покрита със синини от всякакъв оттенък — от светлосиньо, през люляково, до виолетово и тъмносиньо.
	В банята изпи осемстотин милиграма ибупрофен и огледа отражението си в огледалото. Имаше наченки на първокласна синина и оток под едното око. Как Дусет очакваше да се прави на баровец при това положение? Работата му бе станала неимоверно по-трудна.
	В спалнята си имаше колекция дизайнерски слънчеви очила, доста повече от сто. Прерови ги и се спря на един „Рейбан“, който би могъл да е притежание на Стив Маккуин. Когато най-напред бе пристигнал във Вегас, беше невъзможно да влезеш в казино с тъмни очила, без да предизвикаш подозрения. След това бе започнала покер манията и тъмните очила станаха норма.
	В кухнята си направи кафе. От години не бе ставал толкова рано. Обикновено спеше до обяд, раздвижваше се в клуба за здраве на комплекса, отработваше уменията си да играе голф, вечеряше рано в някой добър ресторант и към шест започваше да мами казината — работата му продължаваше до малките часове на нощта. Следващите три дни щяха да са различни. Щеше да се наложи да спазва чужд график и да следва чужди правила, все едно е на редовна работа. Кафето го върна в реалността и той се загледа в утайката на дъното. Късметът, религията на всички играчи, го зовеше.
	Три дни.
	Това число значеше нещо, събитие, което се случваше на всеки три дни в дадено казино, което някога беше много важно за него. Вече не толкова.
	Три дни.
	Мина минута. Не си спомняше.
	Казината са модел на ефективност и действат по системи, които са предсказуеми и използваеми. Умните измамници познават тези системи в детайли и Били беше готов да се рита сам, докато си спомни какво беше това, което се случва на всеки три дни в едно казино.
	Стационарният телефон иззвъня. На дисплея се изписа Травис. Едрият се обаждаше веднъж на ден, за да говорят по работа. Извън това почти не разговаряха. Травис неотдавна беше арестуван, а новата му жена имаше две момчета. Карън беше наясно, че крадат, но момчетата не знаеха и Травис предпочиташе да си остане така.
	Обаждането се прехвърли към гласова поща. Мащабите на издънката му изведнъж се стовариха върху него, така че той седна на масата в кухнята. Ако вдигнеше, Травис щеше да иска да знае дали ударът в „Галакси“ още е на дневен ред, а това пък щеше да доведе до разговор, който Били още не беше готов да проведе. Ако обаче не му се обадеше след малко, Травис щеше да се обезпокои и да се чуди какво се е случило с него.
	Телефонът иззвъня отново. Ако не сега, кога, каза си Били. Взе слушалката от апарата и със спокоен глас каза:
	— Здрасти, здравеняко.
	— Боже, Били, взех да се чудя дали не си в затвора или нещо такова! — отвърна Травис. — Звъних на мобилния ти, отговори някакъв задник, така че затворих.
	Били потрепери. Крънчи беше вдигнал шибания телефон. Белята беше направена, така че сега трябваше да обясни на Травис какво е станало предната вечер.
	— Снощи имах малък проблем. Ти защо си се вдигнал толкова рано?
	Травис също обичаше да спи до късно и рядко се събуждаше преди ранния следобед.
	— Обади се Карън. Ударили Стиви по лицето с футболна топка в училище и ще го води в болница, за да му направят рентгенова снимка на носа. Отивам най-напред там.
	— Той добре ли е?
	— Да, държи се. Мамка му, ето, Карън звъни отново. Ще говорим после. Искам да знам как мина всичко.
	Отсрочка. Били имаше нужда от това. Щеше да получи време, за да конструира версията, която да даде на Травис и останалите. Понечи да каже „дочуване“, когато си спомни, че трябваше да зададе на Травис един въпрос.
	— Трябва да те попитам нещо. Каква процедура се прави в казината на всеки три дни? Знам, че имаше нещо, но не мога да си спомня какво беше.
	Травис беше единственият от екипа, който бе работил в казино, като геймър, както го наричат хората от индустрията — увлича новаците да играят и обяснява правилата. Ако някой знаеше какво означаваха трите дни, това щеше да е той. Травис говори с жена си, после се върна на телефона.
	— За голямо или за малко казино говорим?
	— Има ли значение? — попита Били.
	— В голямо казино на всеки три дни не се случва нищо. Малките дупки са друга история. Там на всеки три дни трият касетите със записи от камерите и ги използват повторно. Така пестят пари.
	— А „Четирите дами“? Там трият ли записите на всеки три дни?
	— Разбира се. Всички дупки на улица „Фримонт“ са така.
	Били отиде в дневната с безжичната слушалка, залепена до ухото му. Бяха ударили „Четирите дами“ в сряда. До събота вечер записите с триковете им щяха да са изтрити и доказателствата щяха да изчезнат. Същото важеше и за номера с фалшивия чип в „Машина за късмет“. В събота вечер на лентата нямаше да има нищо. От него се искаше единствено да издържи до събота вечер, след което екипът му щеше да остане невредим.
	— Да не би да се издънихме снощи? — попита Травис с тревога в гласа.
	— Снощи всичко беше идеално — отговори Били.
	— Стига, Били, не съм роден вчера. Първо някакъв задник ми вдига на твоя телефон, след това ме питаш дали записите от снощи ще бъдат изтрити. Какво, по дяволите, става?
	Били се наруга. Не беше формулирал въпроса си както трябва и сега Травис бе станал подозрителен, както и би трябвало.
	— Не искам да говоря за това сега. Ще го обсъдим по-късно, става ли?
	— Потъваме ли? — попита Травис, без да го чуе.
	— Кой говори за потъване?
	— Потъваме ли?
	— Не.
	— Има ли опасност да потънем?
	— Не искам да говорим за това сега.
	— Мамка му, Били, отговори ми честно и не ме мотай, човече!
	Чу се щракване по линията и Травис каза:
	— Карън ме търси пак.
	Пусна го на изчакване. Били седна на канапето. Имаше чувството, че светът му се срутва. Не беше откровен с Травис и едрият го знаеше. Ако Травис не му се доверяваше, щеше да отиде да работи за някой друг. Останалите от екипа щяха да разберат и също щяха да го зарежат. В занаята им доверието бе всичко, а сега то се изпаряваше. Травис се върна на линия.
	— Карън е за връзване. Трябва да тръгвам. Ще ти се обадя по-късно.
	— Добре, късмет.
	— Кажи ми, че всичко е наред, човече! Сърцето ми ще се пръсне.
	— Всичко е под контрол.
	— Не ме лъжеш, нали? Защото ми звучи точно така.
	Невидим нож прободе Били в гърдите. Беше открил Травис, докато подменяше зарове в една долнопробна дупка — „Палас Стейшън“, като прилагаше трикове, научени от аматьорска книга за измами в казината, която бе намерил в Клуба на комарджията, и въпреки всичко успяваше да граби заведението, без изобщо да го хванат. Травис беше природен талант и Били го привлече в групата си моментално. Сега всичко заминаваше в канала, защото се бе опитал да го заблуди.
	Без истината нямаше нищо.
	— Издъних се — каза Били.
	— Исусе! Ти!?
	— Да, аз. Лошо при това. Съжалявам, че не ти казах веднага.
	Мамка му! Какво стана?
	— Ударът в „Галакси“, за който ви говорих, се оказа капан и аз влязох право в него. Накисна ме друг играч. Работи за казиното и иска да попреча на фамилия измамници да ги ограби. Взе мобилния ми телефон и знае за удара в „Четирите дами“. Заплаши да ни предаде на полицията, ако не му играя по свирката.
	— Затова ли ме попита дали трият записите от камерите на всеки три дни?
	— Да. Ако успея да удържа до събота вечер, екипът ще се измъкне.
	— Исусе! Ще му помогнеш ли?
	— Нямам избор.
	— Ще ми трябва ли адвокат? За всеки случай?
	— Няма да те арестуват. Теб или друг от екипа. Вън от опасност си. Сега върви се погрижи за сина си.
	— Ами ти? Вън от опасност ли си?
	Добър въпрос. И Били беше доста сигурен, че знае отговора. Ако не спреше Циганите, щяха да замъкнат задника му на незавършения етаж на хотел „Галакси“ и да му видят сметката заради провала.
	Можеше да се надява единствено да го направят бързо и да не го карат да страда.
	— Ще се оправя.
	— Пак звъни Карън. Ще ти се обадя по-късно.
	В ухото му прозвуча сигнал „свободно“. Отиде в кухнята и остави слушалката на мястото й. Беше разочаровал Травис и се ужасяваше от мисълта, че ще трябва да съобщи лошата новина и на другите от екипа. Щеше да е болезнено, но трябваше да го направи.


>	16.

	Били спря в алеята няколко минути преди един часа. Мерцедесът на Гейб не беше там и той установи, че започва да се ядосва. Трябваше да отидат на сбирката на пристрастените към хазарт, за да може Гейб по-лесно да се отърве от маймуната на плещите си, така че къде, по дяволите, беше отишъл?
	Скоро ръката го заболя от думкане по пътната врата. Липсата на мобилен телефон се оказваше тежък проблем, така че той влезе в едно кафене и потърси Гейб от платен апарат.
	— Ей, Били, какво става? — отговори Гейб с писклив глас.
	— Днес трябваше да се срещнем, забрави ли? Къде се криеш?
	— Не искам да ходя на Анонимните. Гадно се чувствам. Как мога да си изливам душата пред толкова непознати хора, които дрънкат за проблемите си? Не, благодаря!
	— Не те карам да ходиш.
	— Така ли?
	— Не днес. Обаче трябва да поговорим. Снощи се случи нещо лошо. Каква е тази силна музика при тебе? В бар ли си?
	— С Мисти и Пепър съм, у тях. Имаме малко парти, за да отпразнуваме новото богатство. Кори и Морис също са тук. Ще се радваме, ако дойдеш и ти, нали, дами?
	Гласовете на момичетата се разнесоха весело някъде там — канеха го да отиде при тях и да се надруса. Били вдигна ръка към лицето си. Нямаше ново богатство, нямаше гърне злато в края на дъгата. Да им съобщи лошата новина ставаше все по-трудно.
	— Идвам веднага — каза той.


	Когато Били ги срещна за първи път, Мисти и Пепър живееха в евтин апартамент с кутретата си. Бяха дошли във Вегас, за да сервират коктейли, като си мислеха, че това ще доведе до по-добри неща. След като им бе писнало да ги щипят по задниците, започнаха да се снимат в порнофилми и скоро установиха, че и това е лоша сделка. Актрисите получаваха еднократен хонорар, без процент от печалбата или здравни осигуровки, които да покрият лечението им в случай на заболяване или нараняване. Когато Били ги срещна, бяха на кръстопът. Все още изглеждаха превъзходно и караха мъжете да извиват вратове след тях по улицата. Бяха готови да използват чара си, за да спечелят някой долар, но без да свалят дрехите си или да правят секс с непознати.
	Били отиде в апартамента им с китайска храна за вкъщи и филм на диск. Докато ядяха свинско с пържен ориз, гледаха ситком с любимата на всички актриса Лидия Фалон. Фалон се бе превърнала в неразделна част от кабелните телевизии, а кикотенето й бе познато на милиони. Мисти и Пепър твърдяха, че са й големи почитателки.
	След като филмът свърши, Били разказа на Мисти и Пепър една история. Някога Лидия Фалон живеела в Лас Вегас и работела с екип измамници, които действали на рулетките. Да сложиш залог, след като топчето спре, не е лесна работа и Фалон използвала чара си, за да отвлича вниманието на крупието, докато партньорите й вършели мръсната работа.
	Една вечер, докато Фалон действала в баровско казино на „Стрип“, една голяма клечка от Холивуд я видял и си загубил ума. Вместо да повика охраната, я отвел в страната на сънищата и я направил известна на всяко домакинство.
	В историята на Били имаше поука. Измамите не са краят на пътя, а начало на нов живот. С парите, които двете ще спечелят с работата си в екипа му, ще могат да водят живота, за който винаги са мечтали, точно като Лидия Фалон.
	Мисти и Пепър се съгласиха моментално.
	Това се оказа едно от най-умните неща, които някога бяха правили. Докато двете правеха магията си на пода на казиното, останалите от екипа можеха да действат незабелязано.
	Униформеният пазач на входа на „Лас Вегас Кънтри Клуб“ му махна да влиза и той подкара към луксозната къща на триста квадратни метра с три спални, която момичетата сега наричаха „дом“. На кръглата алея пред входа бяха мерцедесът на Гейб, джипът „Инфинити“ на Кори и Морис, BMW 4 кабрио на Мисти и „Лексус“ 350 в цвят шампанско на Пепър. Ако някой твърди, че престъпленията не се отплащат, греши.
	Били позвъни. Вътре се разнесе мелодично чуруликане, след което боси крака зашляпаха по плочите на пода. Посрещна го Мисти. Очите й бяха кървясали, чувствените й устни бяха увиснали в безжизнена усмивка. Беше по оскъдни бели бикини, а на пъпа й блестеше диамант. Всеки ден се печеше на слънце гола и по тялото й нямаше нито една разлика в тена.
	— Защо се забави толкова!? — скара му се тя.
	— Дойдох възможно най-бързо.
	— Не беше достатъчно бързо.
	И без да престава да се кикоти, го задърпа по коридора към дневната. Гейб, проснат на една кушетка, махна на Били за поздрав. Кори и Морис бяха на канапето и играеха някакви игри на телефоните си, като междувременно пушеха нещо в наргиле с множество маркучи. Малката масичка беше покрита с долнопробна купешка храна, голяма част от която бе нападала по пода.
	— Ей, Били! Тези очила са страхотни — каза Кори.
	— Какви ги вършите? — попита Били.
	— Работим по шашма за конните състезания в Санта Анита.
	Мисти не пускаше ръката му, ноктите й се бяха впили в кожата му и всеки момент щяха да я пробият.
	— Не спирай — командваше го тя.
	— Искам да говоря с всички. Пепър също трябва да чуе.
	— Тогава да вървим да я намерим.
	Спалнята на Пепър беше нататък по коридора. Червенокосата лежеше на водното легло както я е майка родила и гледаше видеозапис на плоския екран отпред. На записа тя и Мисти обработваха много пияния Били, чийто член стърчеше като байонет.
	— Опитвате да ме шантажирате ли? — попита той.
	— Опитваме да те чукаме. Лягай долу! — Мисти задърпа токата на колана му.
	— Не сега. Имаме сериозен проблем.
	Бяха достатъчно друсани, за да не го чуят, и прекалено друсани, за да му обърнат внимание. Панталоните му започнаха да се смъкват, той опита да ги задържи. Започваше да се възбужда, а това щеше да го вкара в леглото при тях, след което известно време щеше да забрави за живота.
	— Съпротивлява се — каза Мисти. — Помогни ми.
	Пепър пропълзя чувствено през леглото. Взе дебел джойнт от нощното шкафче, запали го, изправи се и опита да го мушне в устата на Били. Той я отблъсна и се тросна:
	— Престанете с това.
	Пепър се престори на обидена. Грабна очилата му и ги запрати настрани. Тогава видя синините му и извика ужасено.
	— Боже! Да не си се бил!?
	— Снощи имах неприятности.
	Погледите им се срещнаха. В очите на Били имаше само страх.
	— По дяволите! — изпъшка Пепър.


	Екипът му се събра около масата за хранене в кухненския ъгъл. Изглеждаха изплашени. Да говориш с дрогирани е загуба на време, така че Били направи кана много силно кафе и наля по чаша на всеки. Пепър и Мисти си сложиха груби анцузи за тренировка и престанаха да се държат като секс котенца. Кори и Морис прибраха мобилните телефони и го гледаха в очакване, защото си даваха сметка, че играта внезапно е загрубяла. Гейб беше вперил поглед в пространството. Били остана прав, за да вижда лицата им. Това беше важно, защото искаше да знае дали някой ще поддаде. Разказа им каквото бе казал на Травис, със съвършено спокоен тон. Беше прецакал нещата страховито и през следващите няколко дни щеше да изкупува греховете си. Обеща каквото и да се случи никой от тях да не бъде арестуван и пратен в затвора.
	— Това е положението. Ако някой иска да каже нещо, сега е моментът.
	В началото никой не пожела да говори. По лицето на Мисти се стичаха крокодилски сълзи.
	— Значи ли това, че няма да има гигантски заплати? — попита тя.
	— Никога не е имало гигантски заплати — отговори той честно.
	— Това е гадно!
	Гейб се изсекна в книжна салфетка. Смяташе с част от дяла си да се разплати с Тони Джи, а сега се сблъскваше с грубата реалност — нямаше какво да предложи на букмейкъра.
	— Били, не разбирам нещо — каза Гейб след малко. — Защо тези задници от „Галакси“ са те примамили и изнудили да им свършиш работата? Защо не са се обадили на борда по хазарта?
	— Не са се обадили на борда по хазарта, защото се страхуват от закона — отговори Били. — Собственикът на „Галакси“ притежава и няколко цици барове в Лос Анджелис. С мръсни танци и продаване на розово шампанско на пияни бизнесмени може да се изкара само определено количество пари, и толкова. Мисля, че заведението тук е фасада и че перат пари.
	— За кого? За мафията?
	— Мафията, наркокартелите, кой знае? Тези копелета са гадни, откъдето и да го погледнеш.
	— Настъпил си лайното, човече!
	— И още как.
	— Трябва ли да си съберем багажа и да се чупим от града? — попита Пепър.
	Били никога не бе препоръчвал бягството като решение за възникнали проблеми. В очите на закона този, който опитва да избяга, вече е виновен.
	— Стойте на място и чакайте. В събота всичко ще приключи. — Почти добави „по един или друг начин“, но реши да не задълбава прекалено.
	— Ще ни се обадиш ли в събота, за да ни кажеш как е минало? — попита Пепър.
	— Вие ще научите първи — отговори той.
	Никога не му беше било по-трудно да каже „довиждане“. Умърлушеното изражение на Гейб показваше, че си е изкопал дупка, от която няма сили да излезе. Прегърна Били мечешки и прошепна: „Късмет, човече!“, после отиде в дневната. Пепър и Мисти го целунаха по устата, сякаш нямаше да го видят никога повече.
	Кори и Морис стояха назад и Били им направи знак да го последват вън, за да поговорят насаме. Бяха в бизнеса още от малки и най-добре от всички си даваха сметка за последствията. Обещанието на Били да ги предпази от ареста беше само това — обещание, и наистина можеха да ги приберат на топло, каквото и да им обещаваше той.
	Понеже Кори и Морис бяха тези, които отнасяха парите от измамите, те бяха преките извършители на кражбите и имаше сериозна вероятност полицията да потърси най-наред тях. Не редовните полицаи, а специалните агенти от Борда за контрол на хазарта на щата Невада, които имаха право да конфискуват банковите им сметки, автомобилите им и цялата им собственост. Те биха потънали първи и биха потънали сериозно.
	Двамата млади измамници излязоха на моравата. Пушеха една цигара. Всичко правеха заедно, от спането в една спалня в приемния дом, в който бяха израснали, до продаването на ненужни брошури на туристите по „Стрип“, където Били ги бе видял за първи път.
	— Колко време работите по схемата с надбягванията? — попита ги.
	— Половин година. Имаме наш човек на пистата, който ни е в кърпа вързан — каза Кори.
	— Опитвали ли сте?
	— Един-два пъти. Работи като магия.
	— Ще трябва да спрете за известно време. Искам да скриете компютрите си и всички електронни устройства, през които сте комуникирали с онзи от пистата, с когото работите. Това включва мобилните телефони, айпадите, всичко, което може да има следи от електронна поща. Ако ви посетят от борда по хазарта, ще заковат топките ви за стената и ще опитат да ви превърнат в доказателство за обвинението. Така действат. Не допускайте да открият каквото и да било.
	Кори пусна храбра усмивка.
	— Няма да те разочароваме, Били.
	— Можеш да разчиташ на нас — добави Морис.
	Били беше уверен, че тези двамата няма да тръгнат срещу него. За да станеш истински играч, би трябвало да те спипат поне веднъж и да смелят задника ти през системата. Това как ще се справиш със ситуацията определя останалата част от кариерата ти.
	— И още нещо — добави той. — Искам да стоите настрана от казината, докато това не свърши. Упражнявайте си голфа или гледайте филми. Няма да е лесно, но ще се справите.
	— Да стоим настрана от казината!? Да не си се побъркал? — каза Кори възмутено.
	— Няма начин. Никакъв! — обади се Морис.
	Изчакаха секунда, после прихнаха весело. Разговорът приключваше приповдигнато. Били го оценяваше и натисна клаксона, когато подкара колата.


>	17.

	Подкара по магистрала „Боулдър“ и скоро пустинният вятър започна да жили лицето му. Били си спомни, че телефонът му все още е у Крънчи. Без телефон не можеше да комуникира с хората си, нито пък те можеха да се свържат с него.
	Не можеше да продължава така. Буквално на всеки ъгъл в града имаше магазин на фирма „Веризън“ и той потърси с поглед отличителния им бяло-червен знак. Скоро откри магазин на източната страна на магистралата, до булевард „Нелис“. Паркира отпред и влезе.
	Приличаше на галерия, а стоката беше изложена зад стъклени витрини като безценни произведения на изкуството в музей. Служителката, съсредоточена млада жена с боядисана в червено коса с бели кичури и нокти в цветовете на дъгата, като че ли гореше от желание да го обслужи.
	— Загубих си телефона и ми трябва нов — обясни той.
	Тя въведе името и адреса му в компютъра според шофьорската книжка, която й подаде. Вгледа се в снимката на документа, после впери поглед него.
	— Нещо не е наред ли? — попита Били.
	— Може ли да ви видя без тъмни очила? — каза момичето.
	Не му допадаше да свири на струната на съчувствието, но нямаше кой знае какъв избор, ако искаше да има нов телефон. Свали очилата и челюстта на момичето увисна.
	— Боже! Ограбиха ли ви? — попита.
	— Да, взеха ми всичко.
	— Не мога да излекувам лицето ви, но мога да ви дам нов телефон. — Вгледа се в екрана на компютъра. — Миналата година сте купили „Дроид Макс“ и сте се абонирали за услугата Бекъп асистент. Това означава, че мога да прехвърля всичките ви контакти от стария на новия апарат. Освен това моделът „Макс“ има опция за дистанционно изтриване на данните. Така ще мога да изчистя паметта му веднага щом го включат и заработи.
	— Наистина ли е възможно това?
	— Да, разбира се. Какъв нов телефон искате?
	— Пак „Дроид Макс“.
	Подаде й кредитна карта. Ако се беше отбил в магазин на „Веризън“ предната вечер, сега телефонът му щеше да е изтрит, а самият той щеше да има нов апарат. Живей и се учи. Скоро държеше в ръце новия телефон, с всичките контакти от стария. Момичето от магазина беше умно и умееше да разсъждава. Докато подписваше разписката от кредитната карта, Били я попита дали може да й се обади някой път. Тя написа личния си номер на гърба на една служебна визитка и му я даде.
	— Казвам се Касиди. Почивам през уикендите.
	Касиди бе преминала успешно първото интервю. Ако се измъкнеше от тази ситуация невредим, смяташе да я потърси. На вечеря и питие щеше да разбере дали има морални проблеми с ограбването на казината. Ако нямаше, би станала ценна добавка към екипа му.
	Върна се на магистралата и реши да се обади на Травис. Свърза се с гласова поща.
	— Ей, Травис, аз съм. Получих просветление и си купих нов телефон. Съобщи новината и на другите. Направи ми услуга, виж как са. Безпокоя се за Гейб.
	Прехапа устна. Искаше му се да каже нещо, с което да приключи съобщението на оптимистична нотка. Чу силно писукане и си даде сметка, че е попаднал в зона без сигнал. Връзката се бе разпаднала.
	Нямаше какво да направи и се съсредоточи върху шофирането.


	Спря на мястото, от което пиколото вземаше колите, за да ги откара в паркинга, грабна чантата си с дрехи от седалката до себе си и слезе. До входа бяха спрели две полицейски коли със запалени сигнални светлини. Ченгетата рядко се мяркаха около казината, защото се смяташе, че се отразяват зле на бизнеса. Ако се появяха, идваха през заден вход или през подземен паркинг.
	— Второ име? — попита пиколото, докато пишеше квитанцията.
	— Пико. Кой се обади на ченгетата? — попита Били.
	— Съжалявам, не ми е позволено да говоря за това.
	Беше се случило нещо неприятно и Били нямаше намерение да влиза вътре, преди да научи защо са дошли ченгетата. Мушна двайсетачка в джоба на пиколото.
	— Не си репортер, нали? — попита портиерът.
	— Виждал ли си репортер да кара мазерати?
	— Преди около час нахълта един тип с мотоциклетна каска и ограби касата. Избяга с чанта пари, скочи на харлито си и изчезна.
	— Колко е задигнал?
	— Сто хилядарки. Добра работа. Ако успееш да я свършиш.
	— И още как.
	На рецепцията показа фалшивата карта на името на Томас Пико и научи, че ще бъде настанен в луксозен апартамент на нивото на управителите, двайсет и първия етаж, в първата кула.
	Докато се изкачваше с асансьора, се замисли за отчаяния откаченяк, ограбил казиното. Познаваше неколцина, правили същата каскада. До един бяха доведени до отчаяние неудачници, стигнали до края на пътя и готови да размахват пистолет пред лицата на хората за жалки трохи. Мушна ключа в ключалката и влезе в апартамента. Двеста квадрата излишества, стени, украсени с кадри от нашумели филми от времето, когато светът е бил черно-бял. Крънчи седеше на кожено канапе с каубойското си облекло и грозна гримаса. Касата беше ограбена по време на неговата смяна и без съмнение Дусет му бе трил сол на главата сериозно.
	— Виж ти кой дошъл — започна старият мошеник. — Не казах ли в три, задник?
	— Трафикът беше гаден — отговори Били.
	— Трафикът винаги е гаден. Имам нещо за теб. — Крънчи извади телефона на Били от джоба си и му го подхвърли. — Записах имената на всички в указателя, за всеки случай. Точно когато свърших, съдържанието на телефона изчезна.
	— Представи си.
	— И не върти повече номера. Сега ми кажи защо се забави.
	Били не смяташе да му казва истината.
	— Чуках — отговори.
	— Падаш си по тънката част, а?
	— По-добре е, отколкото да си на сухо.
	— Това е лошо начало. Мисля, че ти трябва известна корекция на отношението. — На биячите каза: — Сритайте му задника.
	Айк и Ти Бърд седяха на другото канапе и гледаха безумно телевизионно шоу. Седяха толкова близо, че раменете им се допираха. Станаха и свиха юмруци.
	— Не искате ли да хвърлите ези-тура? — попита Били.


	Този път боят не беше чак толкова зле. Удряха го предимно в корема и гръдния кош, като добавяха още синини към асортимента, с който вече разполагаше. На следващата сутрин щеше да изпикае малко кръв, но до вечерта болката щеше да е спомен.
	Донесоха стол и той седна на него. Звънна телефон. Крънчи извади апарат от джоба си, каза:
	— Дусет е — и излезе на балкона, за да говори.
	Биячите застанаха до плъзгащата се стъклена врата към балкона и на фона на величествения силует на Лас Вегас приличаха на кинозвезди. Били им благодари, че не обезобразиха лицето му.
	— Наистина ли си чукал? — попита Айк.
	— А какво друго да правя? — излъга Били.
	Това им беше понятно. Спомни си, че Айк е умният. Ако успееше да привлече Айк на своя страна, Ти Бърд щеше да го последва. Тъпаците винаги го правят.
	— Какви са тези ченгета вън? — попита той.
	Айк взе думата, щастлив, че може да говори.
	— Някъде към един нахълтал кльощав тип с мотоциклетистка каска, отишъл до клетката и насочил пистолет към касиерката. Тръгнал си със сто бона. После изскочил през страничната врата, яхнал мотоциклета си и изчезнал.
	— Това са доста пари. Банкноти или чипове е откраднал? — попита Били.
	— Банкноти.
	— Носил ли е чантата със себе си?
	— Да. Метнал я на касиерката, накарал я да я напълни. Дошъл е подготвен.
	Всеки ден ограбваха казина — и го правеше най-вече собственият им персонал. Дилърите крадяха чипове и ги криеха в тайни джобове на униформите си, техниците прибираха шепи монети, докато празнят игралните автомати. Кражбите, извършени от външни хора обаче бяха нещо друго. Обикновено крадяха дамски чанти, кофички с монети или мъжки портфейли. Описаното от Айк не беше нищо такова. Или може би беше комбинация от двете?
	Вратата на апартамента се отвори и влезе Шаз, с лъскав костюм и с фалшива усмивка.
	— Къде е старият смрадливец? — попита тя.
	— На балкона е, говори с шефа — отговори Айк.
	— Успя ли да разбере как така ни ограбиха?
	— Не мисля — отговори Айк.
	— Кучият син е на свобода и ни се надсмива — каза тя. — Ако го пипна това кльощаво копеле, ще го убия. Ти си крадец — кажи ми как да го хванем.
	Последното каза на Били. Мина му през ум, че кражбата рано или късно ще бъде разкрита, от умен полицай или от агент на борда по хазарта. Беше твърде очебийна, за да не бъде. По-добре беше да я разкрие той и да получи нещо в замяна. Така че каза:
	— Мога да го хвана, ако искате.
	— Не си ли истински сладур?
	— Само кажете.
	— Не си прави майтап с мен, боклук!
	— Ще реша въпроса за десет минути.
	Тя се приближи до него, като душеше въздуха.
	— Миришеш на парфюм. Какво си правил? Чукал си някоя от мадамите ти ли?
	— Искате ли да ви помогна, или не?
	— Колко е чувствителен. Мъжете ставате глупави, когато видите вагина. Да, искам да ми помогнеш.
	— Покажи ми записите от камерите и ще ти кажа как да хванете крадеца.
	— Можеш ли да го направиш?
	Били кимна. Беше 99 процента сигурен как е станала кражбата. Записите от камерите само щяха да потвърдят предположението му. Шаз извади смартфон и отвори приложение. На малкия дисплей се появи запис от камера в „Галакси“. Кльощав тип с мотоциклетна каска с черен визьор отива до решетките на касата и насочва 45-и калибър към лицето на възрастната касиерка с фризура, наподобяваща пчелен кошер. Подава й платнен сак, тя го пълни с пари и му го връща. Мотоциклетистът изчезва и касиерката активира алармата.
	Погледна ледените сини очи на Шаз.
	— Касиерката е замесена.
	— Я стига! Можеш да го кажеш само като видя записа един път?
	— Очевидно е, ако знаеш какво да гледаш.
	— Покажи ми.
	Докато гледаха записа пак, той обясни:
	— В клетката има три чекмеджета с банкноти. В чекмеджето точно под решетката има банкноти по един, пет и десет долара. В следващото има по двайсет и петдесет, а в последното — по сто долара. Виж какво прави касиерката, когато й дава чантата. Бърка най-напред в чекмеджето, в което има банкноти по сто долара. Нормално е да напълни сака най-напред с дребните банкноти и едва след това да посегне към стотачките, ако крадецът настоява. Тази касиерка е съучастничка.
	Шаз свали телефона. Гледаше го, като че ли все още не проумява.
	— Ясно е от открадната сума. Няма начин да задигнеш сто хиляди без помощ отвътре — каза той.
	— Значи си знаел и преди да видиш записа.
	— Бях почти сигурен. Записът само потвърди предположението ми.
	— А защо задникът Крънчи не го е видял?
	— Може би му трябват нови очила.
	Шаз се засмя злобно и се наведе, сякаш за да го целуне. Вместо това впи зъби в месестата част на ухото му и дръпна силно, толкова, че го изпрати на пода. Някакъв различен ритуал за ухажване, реши Били. След това Шаз отиде до плъзгащата се врата и я удари с юмрук. Крънчи влезе, със зачервено лице от скандала, който току-що бе отнесъл по телефона.
	— Хубавецът разкри загадката — каза тя. — Трябва да кажем на Маркъс.
	Изражението на Крънчи говореше, че му се иска да убие Били. Шаз отиде до вратата и старият я последва като наритано куче. Преди да излезе, тя се обърна.
	— Стойте тук — каза на биячите. — И не изпускайте това копеле от очи.


>	18.

	Били и биячите останаха в апартамента и гледаха по телевизията „Сделка или не“. „Най-много два часа“, мина му през ума.
	Били беше сигурен, защото знаеше как функционира този град. Единственото, което има значение във Вегас, са парите, събирани от казината. Вегас няма индустрия, няма пристанище за извозване на стоки, няма мини, Силициева долина, която да привлича рискови капитали. Без непрекъснатите финансови потоци, генерирани от казината, красивите голф игрища щяха да изсъхнат, хотелите щяха да изгаснат зловещо, деветдесет хиляди работници щяха да запеят блуса на безработните на опашките за помощи.
	Виновната касиерка беше загазила тежко. Най-напред ченгетата щяха да отидат в дома й, да я арестуват и да обърнат всичко наопаки. Ако не открият откраднатите пари, щяха да започнат да я разпитват и заплашват. Ако откаже да говори, ще стегнат китките й с белезници, докато спрат кръвообращението в дланите й, после ще я измъкнат навън и ще я натикат на задната седалка на патрулна кола със затворени стъкла, без климатик, и ще я оставят там да се пече известно време.
	В крайна сметка касиерката ще се пречупи — винаги става така — и ще изпее съучастника си. Ченгетата ще отидат право при него и ще повторят ритуала, докато не открият откраднатите пари. Едва тогава заподозрените ще бъдат отведени в полицията и ще бъдат регистрирани като арестанти, и едва тогава ще им дадат възможност да се свържат с адвокат.
	Така работеше системата. С всеки, който ограби казино във Вегас, се отнасяха по-зле, отколкото с бясно куче. Нямаше изключения от това правило.
	Стационарният телефон зазвъня. Айк вдигна слушалката, после затвори.
	— Дусет иска да говори с теб. Оказа се прав за касиерката — каза Айк.
	— А спомена ли кой е съучастникът й? — попита Били.
	— Разбира се — отговори Айк.
	— Ще ми кажеш ли?
	— Сети се сам.
	Айк се държеше като задник и не искаше да споделя информация. Типично за отрепките.
	— Бил е синът й — каза Били.
	— Как, по дяволите, разбра? — учуди се Айк.
	— Виж възрастта й. Тя е на петдесет и няколко. Крадецът има телосложение на двайсетинагодишен. Не е неин приятел, нито мъж, следователно трябва да й е син.
	Айк се залюля на пети и изсумтя:
	— Шибана работа.


	За да стигнат до апартамента на покрива, Айк трябваше да набере петцифрен код на таблото в асансьора, което стана след няколко безуспешни опита, докато улучи комбинацията.
	— Много са те удряли по главата — каза му Ти Бърд.
	— Това е защото съм играл повече от теб — отвърна Айк.
	Забавянето даде възможност на Били да огледа по-внимателно двамата биячи. Бяха с шити по поръчка дрехи, имаха ролекси ограничена бройка и достатъчно бижута, за да затруднят заложна къща. Обличаха се като клиенти и Били се зачуди колко ли им плаща Дусет. Петдесет хиляди годишно? Шейсет? Прилична заплата, но не достатъчна, за да осигури скъпите дрехи и дрънкулки. Истинските пари идваха от изнудването на хората, както бяха постъпили с него предната вечер.
	Когато влязоха, Дусет говореше по телефона, а жена му стоеше зад него. Шефът на казиното посочи стола пред бюрото и Били седна. Крънчи беше низвергнат в другия край на кабинета и чакаше с мрачна физиономия и каубойската шапка в ръце.
	— Моля, предайте благодарностите ми на шерифа за професионалното и своевременно справяне със ситуацията — лееше Дусет слова в слушалката с глас на продавач на стари автомобили. — Вие сте най-добрите и го казвам искрено. Ако мога да направя нещо за полицията, не се колебайте да ме потърсите. Вратата ми е винаги отворена за вас. Благодаря още веднъж. Желая ви приятен ден.
	Дусет затвори телефона. Справедливостта бе възтържествувала, босът на казиното беше доволен от изхода. Били не се радваше, че ще спука балона му, но го направи. Колкото повече информация даваше на Дусет, толкова по-равностойни ставаха на терена.
	— Няма да си получиш всичките пари — каза му.
	Усмивката на Дусет замръзна.
	— Така ли?
	— Да. И е по-добре да го знаеш.
	— Ченгетата ще си вземат дял, това ли е?
	— Боя се, че да.
	— Мога ли да направя нещо в тази връзка?
	— Всъщност не.
	— Истина ли е? — попита Дусет Крънчи.
	— Били казва истината — отговори стария измамник от другия край на стаята.
	— Колко ще вземат?
	— Петнайсет, може би двайсет хиляди — отговори Били.
	— Това си е пладнешки обир.
	— Мисли за това като за такса обработка.
	— Опитваш се да остроумничиш ли?
	— Само ти казвам как стоят нещата, нищо повече. Нов си в града.
	— И какво ще направят? Ще разделят парите помежду си? — попита Дусет с любопитство.
	Как точно полицаите щяха да делят заделените пари си беше тяхна работа и Били каза:
	— Нямам представа. Погледни от светлата страна. В старо време щяха да вземат половината.
	— Шегуваш се. Така са постъпвали с мафията!
	— Разбира се. Каквото и да си мислят хората, мафията никога не е управлявала този град. Винаги го е управлявал шерифът, управлява го и днес.
	Дусет получаваше добри условия — просто не го знаеше. Извади от чекмеджето на бюрото си фалшивия чип и обработената цигарена кутия и ги плъзна към Били по плота на бюрото.
	— Искам да повторим условията на споразумението ни, за да сме наясно. Ако успееш да попречиш на Циганите да ме ограбят, ще ти върна играчките и ще накарам хората си да изтрият записите от камерите, на които се вижда как използваш огледалцето на масата за блекджек. Добре ли ти се струва?
	— Ами хората ми? — попита Били.
	— Крънчи записа имената им — отговори Дусет. — Ще скъса листа и хората ти ще бъдат спокойни. Договаряме ли се?
	— Звучи добре. — Били кимна.
	— Ще имаш възможност да се движиш свободно в казиното ми — продължи босът. — Ще получиш и двайсет хиляди в чипове, с които да играеш и които ще отчиташ всяка вечер. Ще те наблюдаваме всяка секунда, за да сме сигурни, че ще се държиш както се очаква. Ако опиташ да ме измамиш, с жена ми ще хвърляме ези-тура, за да видим кой ще ти счупи черепа с бейзболната бухалка. Не се шегувам. Знам, че спаси парите ми, и те не са малко, но това не означава, че имаш разрешение да ме обереш. Пази носа си чист и няма да пострадаш.
	Били знаеше, че този тип е в състояние да изпълни заканата си, и се питаше дали биха го заснели, за да го гледат на големия плосък телевизор в спалнята си, докато смъркат кокаин и се чукат.
	— Няма да те обера. Имаш думата ми.
	Дусет му направи знак да стане. Били се изправи.
	— Махни очилата — каза босът.
	Били се подчини. Дусет поклати глава неодобрително.
	— Не можеш да се разхождаш из казиното ми в този вид. Скъпа, има ли как да го направиш отново хубав?
	Очите на Шаз заблестяха. Като че ли жалкият вид на Били я възбуждаше.
	— Мога да опитам — отговори тя.


	— Работила ли си някога на улицата? — попита той.
	Бяха в апартамента му. Шаз седеше до него на стол, с цици в лицето му, и налагаше синините и отеклото му око с компреси. Дъхът й беше горещ; несъмнено имаше планове. Или щеше да го вкара в леглото си, или да му пръсне черепа с бейзболната бата — като че ли нямаше особено значение, стига да е само за нея.
	— Стой неподвижно, за бога! — скара му се тя.
	— Е? — подкани я Били.
	— Мислиш, че съм работила като проститутка? — попита Шаз без следа от обида в гласа.
	— Имах предвид като измамница.
	— Ти как мислиш?
	— Мисля, че си работила. Снощи в салона ме заблуди като ВИП домакиня. Изобщо не предвидих какво ще стане.
	Тя се засмя чаровно — по нищо не приличаше на чудовището, което бе видял.
	— Събличах се в мъжкия клуб „Джъмбо“ в Лос Анджелис. Носех у дома повече пари от другите момичета. Това прави ли ме измамница?
	— Карала си леваците да се разделят с парите си. Какво друго си правила?
	— Говориш твърде много. Млъкни, за да не ти извадя окото.
	Продължи да обработва синините му с малка гъба и да диша в лицето му. Айк и Ти Бърд седяха на канапето в другия край на стаята и обсъждаха нещо със заговорнически тон. Били реши, че планират следващия си обир. Крънчи беше на балкона и говореше по телефона. Историята му за загубената дъщеря беше наполовина вярна. Имаше двайсет и шест годишен син, наркоман, който живееше в Сиатъл и с когото се бе запознал едва напоследък, и той му се обаждаше да иска пари, което вкарваше стария измамник в лошо настроение.
	— Знаеш ли по какво разбрах? — попита Били. — По начина, по който ме манипулираше. Не ти мигна окото, не ми даде никакъв повод да заподозра нещо. Не си се събличала само, нали?
	— Искаш ли да ти отхапя езика? — попита Шаз.
	— Преди или след секса?
	— Много сме умни! А сега млъквай и ме остави да свърша.
	Продължи да се занимава с лицето му. Дишането й беше учестено, ноздрите — разширени. Беше твърде възбудена и Били изчака да се поуспокои, преди да заговори пак.
	— Ако не ми кажеш, довечера ще напия Айк и Ти Бърд и ще ми кажат те. Предпочитам да го чуя от теб.
	Шаз остави гъбичката и подпря лакти на подлакътника на стола му, толкова близо, че би могъл да я целуне.
	— Защо ти пука, мамка му? Какво общо има това с теб?
	— Просто искам да знам с кого си имам работа.
	— Добре, ето как стоят нещата. Писна ми да се събличам и започнах да въртя кокаин. Имах си вземане-даване с хора, много по-страшни от всичко, което можеш да си представиш. Мексикански картели, изроди, готови да ти отрежат главата и да я забучат на кол, ако ги погледнеш накриво. И ме биваше. Много ме биваше.
	— Колко време беше в тази игра?
	— Пет години. Научих много.
	— Липсва ли ти?
	— Този бизнес не може да ти липсва.
	Преди той да успее да зададе друг въпрос, тя сложи пръст на устните му и го накара да млъкне.
	— Аз те харесвам, Маркъс също те харесва, нищо че си коварен малък задник. И двамата смятаме, че за теб има място в организацията. Само си пази ръцете от буркана с меда и хвани Циганите, преди да ни оберат. Когато това приключи, ще говорим пак. Как ти звучи като предложение?
	Той раздвижи устни без глас — „Окей“. Айк и Ти Бърд не слушаха, а Крънчи продължаваше да е на балкона и да се занимава с наскоро открития си син. Пейзажът се бе променил, но те не обърнаха внимание. Шаз дръпна пръста си от устните му и го целуна, сякаш за да подпечати сделката.


>	19.

	След като му пооправиха лицето, Били слезе в главното фоайе и влезе в кафене на име „Брандо“, с украсени кадри от филми с известния актьор, от великия му период. Това беше единственото заведение в хотела, което сервираше закуска цял ден, а той копнееше за бъркани яйца. Прегледа набързо подвързаното със спирала меню и намери каквото търсеше. Айк и Ти Бърд седнаха пред него, но не докоснаха менютата си.
	В асансьора бяха тихи като мишки и Били долавяше, че са намислили нещо. Всички крадци, които познаваше, искаха да повишат статуса си и да правят повече пари. Домашните обирджии копнееха да грабят банки, банковите обирджии мечтаеха да крадат бижута. Всяко стъпало на криминалната стълбица носеше нови предизвикателства и по-голямо богатство. Нямаше голяма разлика от която и да било друга професия, ако не се броят наказанията, когато те хванат.
	Сервитьорката взе поръчката му. Когато се отдалечи, Айк му каза съвсем тихо:
	— Искаме да говорим с теб по-късно, когато сме сами.
	— Говорете сега — отвърна той. — Тук няма камери, които да ни гледат.
	— Има, разбира се. Тук навсякъде има камери.
	— Оборудването за наблюдение е скъпо, така че казината не слагат камери в ресторантите и баровете, освен около касите. Огледай тавана, ако не ми вярваш.
	Те вдигнаха глави и се ухилиха. Разговорът започваше в правилната посока.
	— Как така си станал толкова умен? — попита Айк.
	— Имах добър учител.
	— И ние искаме да научим занаята. Сегашната игра започва да ни писва.
	— Искате да се научите да мамите казината?
	— Да — отговориха двамата едновременно.
	Били едва не прихна. Един от ключовете към успешното мамене е способността да се смесиш с тълпата. Измамникът трябва да е само една от физиономиите в множеството, а това беше невъзможно за Айк и Ти Бърд, заради огромните им размери, които нямаше как да не забележиш. Ако решаха да мамят, щяха да ги хванат веднага.
	Обаче нямаше намерение да им го казва. Нямаше нищо против да ги хванат. Дори идеята му харесваше. За това, което му бяха направили предната вечер, заслужаваха дълга присъда в затвора. Преди обаче да ги изпрати по пътя към падението, трябваше да получи нещо в замяна.
	— Ще ви помогна, но искам да ми обясните някои неща.
	— Само кажи кои — отвърна Айк.
	— Искам да знам каква е историята с Шаз. И с Крънчи.
	— Не ни е позволено да говорим за жената на Дусет — каза Айк. — Темата, както казват, е извън обсег. Мога обаче да говоря за смръдльо. Дусет го нае, за да хваща измамници и да ни ги предава. Нашата работа е да ги обработваме и така да излъчваме послание към другите измамници да стоят настрана.
	— Не да ги убивате?
	— Не. Не сме убийци. Нали, Ти?
	— Не съм убивал никого през живота си — отговори Ти Бърд.
	— Ами Рики Бозуел?
	— Не го убихме ние… нали гледа филма? — отвърна Айк.
	— Но сте гледали да го правят.
	— Беше гадно. Шаз видя Рики да проучва казиното, качи го горе и му направи всичките онези гнусни неща. Понякога губи контрол.
	— А как е забелязала Рики?
	— Телефонистите в хотела имат нареждане да следят съобщенията на гостите и да докладват за всичко подозрително. Една телефонистка засякла съобщение по телефона в стаята на Рики от член на фамилията му и те го предали на Шаз. Тя започна да следи момчето из казиното, разбра с какво се занимава и ни накара да го хванем. Когато отказа да издаде хората си, го пречука. Беше гадна гледка.
	— Тази жена е болна — добави Ти Бърд.
	— Шаз се ядоса на Крънчи, че не е хванал Рики — продължи Айк. — Нареди му да доведе друг измамник, за да разбере какво се готви. Ето така ти беше поканен на партито.
	Били си играеше със солницата, докато асимилираше думите на Айк. Крънчи бе имал проблем с работодателя си и затова беше накиснал него, за да оправи положението.
	— Шаз ядосана ли му е?
	— И още как — отвърна Айк. — Крънчи се опитва да изглади нещата, като хване Циганите.
	— Мислех, че това е моята работа.
	— Не и ако смръдльо ги хване първи.
	Били смяташе да бави топката до събота следобед, но сега май щеше да се наложи да действа по-бързо, за да не го изпревари старият. Ако това станеше, всички залози губеха.
	Сега Ти Бърд започна да се бори с речниковия си запас. Смръщеният здравеняк с тънки плитчици до раменете погледна крадешком през рамо, после погледна Били в очите.
	— С Айк искаме да научим номера с чиповете. Можеш ли да ни научиш?
	— Разбира се. Имате ли чипове? — попита Били.
	Ти Бърд извади два чипа от „Галакси“ от джоба на ризата си и ги сложи на масата. Единият беше на стойност пет долара, червен, а другият — на стойност двайсет долара, зелен. Били ги залепи един за друг с малко плюнка и започна обяснението.
	— С вас трябва да работи дилър. Залагаш със зеления чип отгоре. Когато загубиш, дилърът обръща чипа в подноса си и ти го купуваш отново за пет долара. Така можеш да направиш до шестстотин долара на вечер, без да привлечеш вниманието.
	— Само толкова ли? — попита Ти Бърд.
	— Ако превишиш, охраната ще започне да те наблюдава — обясни Били.
	— Не ни интересуват центове. Научи ни на добрите трикове.
	— Да, добрите трикове — добави Айк.
	Да учи Айк и Ти Бърд на добрите трикове би било равносилно на това да даде пневматичен къртач в ръцете на пещерен човек. Можеха само да наранят самите себе си.
	— Кажи ни как действа огледалцето в цигарената кутия — подкани Ти Бърд.
	— Да, това си го бива — добави Айк.
	— И с този номер няма да забогатеете — увери ги Били. — Вижте, момчета, не може просто да влезеш в някое казино, да го ограбиш и да си излезеш, без да задействаш алармите. Не става така. Трябва да се впишете в системата. Това иска време.
	— Ти почти успя снощи — каза Ти Бърд.
	— Аз имам опит и знам какво да очаквам. Вие сте новаци. Трябва да започнете с малко и да се изкачите нагоре, до голямата лига.
	Ти Бърд погледна партньора си.
	— Хубавецът мисли, че сме аматьори.
	— Май ще се наложи да му пренаредим физиономията и вече няма да е хубавец — каза Айк.
	— Искам да съм първи.
	— Ще хвърляме ези-тура. Какво избираш?
	Изглеждаха готови да го започнат. Сервитьорката му донесе поръчката. За да заглади ситуацията, Били бутна запеченото хлебче в средата на масата, отряза парче наденица с вилицата си и го сложи върху хлебчето.
	— Хапнете нещо — подкани ги.
	Айк се протегна през масата, взе чашата с портокалов сок и го изсипа върху хлебчето. Стана от стола, партньорът му го последва.
	— Вдигай си задника — каза Айк.
	Били грабна подгизналото хлебче и тръгна след биячите към изхода на заведението.


>	20.

	Когато излязоха от „Брандо“, Айк подаде мобилни си телефон на Били и каза:
	— Познай кой иска да ти сплеска топките.
	— Ало? Кой е? — попита Били.
	— Ей, Били, хапна ли в „Брандо“? Какво държиш? Мокро хлебче? Странен вкус имаш, хлапе — каза Крънчи и се изсмя в ухото му.
	Били огледа фоайето на хотела. Четвъртък беше началото на уикенда във Вегас, във фоайето вече имаше тълпа, виеха се опашки туристи с багажи в очакване да бъдат регистрирани и настанени. Не видя никъде стареца и попита:
	— Къде се криеш? Под някой камък?
	— В стаята на охраната и те следя на монитор — отговори Крънчи. — Исках само да ти кажа, че ще хвана Циганите преди теб.
	Стаите за наблюдение в казината са пълни с най-новата електронна техника за следене. Обучени техници наблюдават монитори с висока разделителна способност и дебнат измамници и крадци в залите на казината. Крънчи имаше сериозно предимство и се обаждаше, за да му натрие носа.
	— Искаш ли да се обзаложим? — попита Били. Не смяташе да вдига бялото знаме.
	— Ти си едно дръзко малко копеленце. Десет хилядарки, че ще открия Циганите първи.
	— Имаш ги. Знаеш ли, Крънч… ако беше хванал Рики Бозуел, за което си бил нает тук, нищо от това нямаше да се случи. Издънил си се, боклук нещастен!
	— Кой ти каза това?
	— Едно пиленце. Приятен ден.
	Прекъсна линията и хвърли телефона на Айк. Играта започваше.


	Мина през фоайето с биячите по петите. Хотелът беше достатъчно голям, за да приеме няколко хиляди гости, и всеки един от тях би могъл да е част от клана на Циганите. За да ги хване, трябваше да стесни търсенето си.
	Вниманието му привлече някаква разправия. Една миловидна руса рецепционистка опитваше да успокои гост — ядосан мъж с изпомачкан костюм и гневно изражение.
	— Ужасно съжалявам, сър, но не мога да го направя — увещаваше го тя.
	— Пътувал съм три хиляди километра! — гневеше се мъжът.
	— Сър, хотелът е изцяло резервиран. Нямаме свободни стаи!
	— Казваш ми, че нямате нито една свободна стая!? Не го вярвам и за секунда!
	— Участвате ли в група или конгрес?
	— Не. Тук съм сам.
	— Тогава, боя се, не мога да ви помогна.
	Мъжът си тръгна ядосан. Уикендите в града са търсена стока и обикновено резервациите се правят месеци предварително. Циганите би трябвало да са си резервирали стаи доста отдавна, освен ако не бяха част от някаква група. Хотелите винаги държат стаи за групи и тези стаи остават запазени дори и останалата част от хотела да е заета.
	Това има смисъл, като се замислиш, каза си Били. Да си част от група е идеално прикритие, ако искаш да измамиш казиното. Просто носиш пластмасовия регистрационен бадж около шията си в казиното и никой не ти обръща внимание. Трябваше да намери имената на групите, запазили места в хотела, и така да стесни малко списъка. Това не би било особено трудно.
	Пиколата обикновено разполагат със списъците на гостите на хотела. Дежурният беше спретнат и симпатичен, със златна униформа с червена жилетка и вратовръзка с елегантен възел. Говореше по телефона с гост, когато Били удари звънеца на тезгяха.
	— Трябва да видя списъка с очакваните гости.
	Проследи накъде сочи пиколото. До асансьорите беше монтирано цифрово табло с размерите на филмов плакат, на което бяха изписани имената на очакваните групи. Американско дружество на общество на хирурзите подиатри, Електронно застраховане, Асоциация на производителите на храни, Дружество на търговците на автомобили, плюс турнир на игрални автомати, сбирка на фамилия Макгрегър и девет сватби. Дрън-дрън-дрън. С коя група бяха Циганите?
	— Какво търсиш? — попита Айк тихо, на ухото му.
	— Пази тишина. Работя — отвърна Били.
	На таблото се появи списък с мероприятията за петък, който отбелязваше конферентните зали, в които се събират групите. Подиатрите бяха в зала „Кларк Гейбъл“ от девет до четири, продавачите на коли — в зала „Хъмфри Богарт“ от осем до дванайсет, след което ги чакаше турнир по голф на игрището „Златна мечка“ до казиното и така нататък, като всяка от групите в списъка имаше своя програма. Всичко беше планирано за всички, сутрин, обед, следобед. Е, това все пак беше нещо. Били се върна до бюрото на пиколото и удари звънеца доста по-силно.
	— Какво искаш? — попита онзи с раздразнение.
	— Пико — отговори Били, който не хареса отношението му.
	— Моля? — попита пиколото.
	— Томас Пико. Аз съм гост на хотела ви.
	— Както още две хиляди други.
	— Всички ли са във ВИП апартаменти?
	Пръстите на пиколото затракаха, тап, тап, тап, по клавиатурата. Той впери поглед в екрана и очите му се разшириха неестествено.
	— Мистър Пико, приемете моите извинения. Как мога да помогна?
	— Трябва ми календарът на мероприятията за събота.
	— Съжалявам, но не ми е позволено да давам тази информация. Правилата на хотела са такива.
	— Мениджърът на смяната разполага ли с тази информация?
	— Сигурен съм, че разполага.
	Били се обърна с гръб към пиколото и каза на Айк:
	— Позвъни на Дусет и му кажи да се свърже с мениджъра на смяната. Трябва да разбера каква програма е планирана за събота. Циганите ще присъстват на мероприятие в хотела. Ако видя програмата, ще успея да преценя в коя група са се включили.
	— И стигна до това само като прочете това глупаво табло? — учуди се Айк.
	Неодушевените предмети не са глупави. Хората са глупави.
	— Точно така — отговори Били.
	Айк се обади на Дусет.


	След минута Шаз се появи от асансьора и прекоси фоайето, за да стигне до бюрото на пиколото, при което накара всички да се обърнат — черна кожена минипола, чувствени черни чорапи и черно кожено пилотско яке, закопчано до шията с цип. Чудатите й костюми като че ли се сменяха всеки час.
	— Маркъс смята, че си по петите им — каза Шаз.
	— Трябва да видя програмата за събота — обясни Били. — Циганите са се регистрирали в хотела с група и искам да видя кои от групите имат мероприятия в хотела в събота следобед. Според пиколото мениджърът на смяната може да ми даде тази информация.
	— Не е проблем — отговори тя.
	На рецепцията привлече вниманието на рецепционистката с щракване на пръсти. Вратата отстрани се отвори автоматично. След малко минаха през кошара работни места към кабинета на мениджъра на смяната. Както обикновено, Шаз влезе без да чука.
	— Изненада! — извика, сякаш бе изскочила от торта.
	Мениджърът на смяната говореше по телефона и гасеше някакъв пожар. С умореното изражение на човек, който по цял взема трудни решения, той каза: „Ще ви се обадя след малко“, стана и направи гримаса, сякаш Шаз вещаеше края на живота му.
	— Здравейте, мисис Дусет, какво мога да направя за вас? — попита мениджърът.
	— Здрасти, Джери. Трябва да видим програмата на групите за събота — каза тя. На табелата с името му на бюрото пишеше Джак, не Джери. Човекът написа нещо на клавиатурата на компютъра и завъртя монитора към тях, за да видят програмата за събота.
	— Това е всичко. Мога ли да направя още нещо, мисис Дусет? — попита мениджърът.
	— Да изчезнеш за няколко минути — каза тя.
	Мениджърът на смяната излезе от кабинета си като човек, който може и да не се върне повече. Били се приближи до монитора и прочете програмата. Хирурзите на стъпалото имаха лекции между 2 и 4 следобед, както и застрахователните агенти. Кланът Макгрегър също щеше да се събере в хотела по това време.
	— Циганите са се включили в някоя от тези групи — каза Били.
	— Как го разбра само като погледна екрана? — попита Шаз.
	— И аз го попитах това — обади се Айк.
	— Затваряй се устата — сряза го тя и се обърна към Били. — Обясни.
	— Времето е подходящо. В четири се сменя персоналът на казиното. Дневната смяна си отива, идва следващата. Тогава групите излизат от заседателните зали и се изсипват в казиното. По-добро отвличане на вниманието от това не можеш да желаеш. Ще ви прецакат мащабно.
	— Ще сложим охрана в салоните и ще ги хванем.
	— Успех.
	— Какво искаш да кажеш? Нали знаем, че ще са тук?
	— Няма значение. Пак няма да ги видите.
	По лицето й премина тъмна сянка. Айк и Ти Бърд пристъпиха към стола на Били и продължиха да слушат внимателно. Шаз изкара яда си на Айк — впи нокти в корема му и той извика от болка.
	— Махайте се оттук! И двамата! — тросна се тя.
	Биячите излязоха забързано. Шаз излъчваше наистина лоши сигнали и Били започна да се изнервя. На бюрото имаше сребърен нож за отваряне на писма, който напомняше кама. Беше готов да я удари, ако реши да посегне към него.
	— Обясни ми това, което каза току-що — повтори тя.
	— Това няма да е обир. Циганите не са толкова глупави — започна той.
	— Ако не е обир, тогава какво е?
	— Измама. Циганите ще влязат в салона на казиното към четири в събота следобед и ще манипулират някоя от игрите под носа ви. След това ще се разделят. По-късно други хора от фамилията ще играят на манипулираната игра и ще спечелят куп пари. Ще трябва да платите, защото всичко ще изглежда легитимно. Само че всъщност няма да е. Дори приблизително.
	Сянката се вдигна и на нейно място се появи едва доловимо възхищение. Шаз сложи длани на раменете му и го погледна в очите, сякаш опитваше да разкъса душата му. Вероятно беше най-страховитата жена, на която бе попадал.
	— Правил ли си някога подобна измама?
	— Аз ли? Не, никога.
	— Кажи ми какво си правил.
	— Харесва ти да слушаш такива неща, нали?
	— Повече, отколкото можеш да си представиш.
	— По време на Суперкупата, преди няколко години, бях част от група, която измъкна милион от „Цезар“ по същия начин. Подправиха игра на крапс, когато отбелязаха първия тъчдаун.
	— И това беше част от плана?
	— Абсолютно.
	— Защо тогава?
	Дъхът й гъделичкаше кожата му, действаше му възбуждащо. Лоша идея, въпреки че малкият там долу рядко слушаше какво му казва мозъкът.
	— По време на Суперкупата се залагат повече пари, отколкото при каквото и да било друго събитие на света. Много от залозите са за предположения — кой ще сбърка първи, кой ще отбележи първата точка, такива неща. Най-големите залози обикновено са за това кой отбор ще отбележи първия тъчдаун. Тогава се задействахме.
	— Твоя ли беше идеята?
	— Като се замисля, да, беше моя.
	— Трябваше да се досетя. Ти ли беше главатарят?
	— Не бих искал да кажа.
	Шаз доближи устни до лицето му.
	— Кажи ми, потайно малко човече!
	— Да, аз ръководех операцията.
	Тя обхвана с ръце кръста му и го притегли към себе си.
	— Разкажи ми как мина всичко.
	Той издиша. Това нямаше да свърши добре — даваше си сметка за реалността — обаче пътуването дотам щеше да е нещо друго.
	— В казиното бяха докарали огромен екран, заради играта. Изображението беше по-хубаво от живо. „Пакърс“ играеха срещу „Стийлърс“. Роджърс хвърли от двайсет и пет метра на Дженингс и той дотича до крайната зона. Казиното изригна. Тогава ги ударихме. В екипа ми имаше жена с пазарска чанта. Използвахме торбата, за да подменим кофичка зарове от масата за крапс с кофичка подправени зарове. Никой не видя нищо. Няколко минути след това един баровец, отседнал в хотела на казиното, отиде до масата за крапс и започна да играе.
	— И е бил твой човек, нали? — попита тя, вече в час.
	— А-ха.
	— Колко спечели?
	— Не спечели. Ошушкахме го.
	Шаз се намръщи.
	— Нали каза, че бил част от шайката ви?
	— Беше.
	Лицето й се зачерви от двете страни, демонът се надигна малко под повърхността.
	— Нагласихме го. Беше бразилски плейбой, който носеше дизайнерски спортни сака на голо, без риза. Истински задник. Убедихме го да заложи милион от неговите пари и му казахме, че ще ги удвои. Грешка.
	— Зарът беше обработен така, че да загуби?
	— Да. Двама от екипа ми заложиха срещу него.
	— Значи, всъщност сте откраднали парите му.
	— Така е. Казиното не усети никаква загуба.
	— Каква красота! Харесва ти да прецакваш хората, нали?
	— Някои хора, да. Харесва ми.
	— Искаш ли да ме чукаш?
	— Тук? Не го казваш сериозно.
	Ръката й се вдигна към гърлото и дръпна надолу ципа на пилотското яке. Отдолу беше гола и гърдите й се разляха с нетърпение, от което дъхът му секна. Зърната бяха червени и твърди и го канеха като забранен плод.
	— Исусе! — изпъшка той тихо.
	— Впечатлен ли си?
	— Красиви са.
	— И са естествени. Няма силикон.
	— Господ те обича.
	Това я накара да се задейства. Падна на колене, дръпна ципа на панталона му и извади много твърд член.
	— О-хо! Виж ти. Нищо чудно, че момичетата те обожават. — Мушна члена му между гърдите си, без да го изпуска от поглед, много делово, готова да улови момента. — Е, кажи ми, чукали ли са те някога с цици?
	— Сега ще ми е първи път.
	— Наслади се.
	Притисна гърдите си една в друга и започна да се движи ритмично напред-назад, като тананикаше приятна песен, чието име Били не можеше да си спомни. Членът му беше станал толкова твърд и голям, че сякаш не беше негов. Пред очите му избухнаха горещи бели звезди и той започна да се бори за въздух. Представяше си как Дусет нахълтва в кабинета и ги хваща в крачка. Не че му пукаше. Всяко нервно окончание в тялото му пищеше и той наклони глава назад, усещаше, че подът трепери. След петдесет години щеше да си спомня този оргазъм, но щеше да е забравил гадостите, които го съпровождаха — еуфорична памет, както го наричат психолозите, чудесен механизъм, който позволява човек да помни само добрите неща и да забравя лошите.
	Върна се на земята. Шаз го гледаше с доволно изражение. Той й помогна да се изправи. Тя грабна мокра кърпичка от бюрото и се почисти, след което закопча якето. Били понечи да я целуне, но тя поклати глава. Тръгнаха към вратата.
	— Коя песен тананикаше? Чия е? — попита той.
	— На Ъшър — отговори Шаз. — „Изгаряне“.


>	21.

	Когато излязоха, мениджърът на смяната чакаше в коридора. Видя в изражението на Били нещо, което му подсказа какво е станало, и погледна многозначително към тавана.
	— Благодаря за кабинета — каза Шаз, без да спира.
	— Надявам се, получихте каквото искахте — отвърна мениджърът.
	— Мери си приказките — скастри го тя.
	Били я последва между преградите с работните места. Опиянението от секса изчезваше и той започна да се пита дали току-що не е изкопал собствения си гроб. Тайният секс не е нещо, което можеш да криеш вечно. Ако мениджърът на смяната се бе досетил, щяха да се досетят Айк и Ти Бърд. Беше само въпрос на време новината да стигне до Дусет, а той би го накарал да плати за приключението с жена му. Стигнаха до вратата, която излизаше във фоайето на хотела.
	— Защо го направи? — попита я той.
	— Защото ме възбуждаш — отговори Шаз.
	— Въпросът ми е, защо тук? Би трябвало да знаеш колко е опасно. Защо не в някоя свободна хотелска стая? Щеше да е много по-сигурно.
	— Сигурното е за страхливците.
	— Можеше да загазим и двамата.
	— Не ми пука.
	— Нека го кажа по друг начин. Можеше да се простя с живота си.
	— Нещо ми подсказва, че пак би успял да се измъкнеш с приказки.
	Влезе във фоайето, докато му се смееше с очи. Биячите дебнеха наблизо, гостите на хотела ги отбягваха, като че ли бяха заразени с чума.
	— Обади ми се, ако се почувстваш самотен довечера. Мъжът ми спи непробудно — каза тя.
	— Мисля, че мога да го направя. Виж, направи ми една услуга.
	— Само кажи, любовнико.
	— Искам нови дрехи за Куку и Пипи. Нещо, което да смекчава удара. Памучни дрехи, може би хавайски ризи. Къде да отида?
	Шаз погледна биячите с разбиращ поглед.
	— Искаш да им придадеш търговски вид, да заприличат на замаяни туристи?
	— Това е идеята, да.
	— До казиното има магазин за мъжки дрехи, казва се „Тредс“. Избери нещо от щандовете за намалени стоки и запиши сметката на стаята си. Ще ми се обадиш ли?
	— Ти си животно, знаеш ли?
	— Знам какво ме възбужда.
	— Забравяш един дребен факт. Мъжът ти ме наблюдава непрекъснато. Не мога просто да се измъкна от апартамента, без да ме забележи.
	— За измамник не си особено досетлив. Маркъс няма време да следи твоя апартамент. Трябва да се занимава с казиното. Е, ще ми се обадиш ли, или не?
	Били току-що бе научил нещо важно. Ако Маркъс не го следеше, би могъл да извърти разни номера, без да го хванат.
	— Дай ми номера си — каза й.
	Тя му го даде.
	— По-добре не забравяй — каза Шаз и се отдалечи.


	Всяко казино на главната улица държи скъпи магазини за маркови часовници, блестящи бижута или дизайнерски дрехи с 50 процента по-скъпи от нормалните цени. Леваците, спечелили някой и друг долар на масите, влизат в тези магазини и опразват джобовете си. Магазините на „Галакси“ приличаха на редицата модни бутици по продължение на Родео Драйв. „Тредс“ беше най-големият, а витрините бяха отрупани с последна мъжка мода, без етикети за цени. Табела на вратата показваше, че е затворено. В задната част на магазина някой се движеше и това опровергаваше табелата. Били задумка по вратата. Появи се ядосан шивач, с карфици в устата. Махна ядосано на посетителите да си вървят, после отново изчезна вътре.
	Били също се ядоса. Трябваше да приключи с това. Извади картата, с която отключваше стаята си в хотела, мушна я в процепа между вратата и рамката, после натисна и я подпъхна под косата страна на езичето на бравата. През цялото време леко притискаше вратата. Тя се отвори.
	— Научи ни на това — каза Ти Бърд.
	— Току-що ни научи — обади се Айк.
	Били влезе и отиде право при ризите „Ботега Венета“, за по хиляда долара, и намери етикети с XXL. Щом Дусет беше твърде зает, за да го наблюдава, щеше да се възползва от ситуацията. За Айк избра жълта като канарче риза с колосана яка, за Ти Бърд — бродирана бяла риза с копчета от седеф.
	— Пробвайте ги — каза им.
	Биячите се съблякоха на пътеката в средата на магазина и облякоха новите ризи. Шивачът отново се появи от задната част и каза на лош английски:
	— Магазин затворен. Елате по-късно.
	— Ще приключим за минута — отвърна Били.
	— Не… тръгва сега!
	Изражението на шивача граничеше с неприкрит ужас и Били си даде сметка, че е попаднал на някаква лоша ситуация. От дъното на магазина долетя гръмовен мъжки глас:
	— Не ти ли казах, че не искам шибани клиенти в магазина, докато ми вземаш мерки?
	Шивачът се прекръсти. Карфиците започнаха да падат от устата му.
	— Това прилича на Преподобния Рок — каза Айк.
	— Мислех, че е в Лос Анджелис — обади се Ти Бърд.
	— Сигурно е решил да види как е магазинът — предположи Айк.
	Били беше възпитан като католик и знаеше какво е „преподобен“, но тук не ставаше дума за пастор, а за чернокож социопат, от когото е по-добре да стоиш настрана.
	Бутна шивача и каза:
	— Отиди се погрижи за него.
	Твърде късно. Със замаха на Годзила, която се спуска над центъра на Токио, Преподобния Рок излезе от пробната. Беше с възширока червена риза и панталони от костюм, с маншети, голям и объл, с бръсната глава и ужасни златни зъби. Вървеше с помощта на голям възлест бастун с полирана дръжка, оформена като човешки череп. Казината нерядко превозваха едри търговци на дрога с частни самолети, докарваха ги в хотелите и ги оставяха в частни апартаменти, за да са далече от любопитните погледи на полицията. Тези персони показваха физиономиите си единствено вечер, в игралните зали. Иначе не съществуваха. От двете страни на Рок застанаха две стройни латиноамериканки, облечени в черна кожа и с татуирани сълзи под очите. Тези татуировки означаваха жени убийци или каквото мексиканците наричат Лас Тинкърбелс.
	Рок впери поглед в Били.
	— Кой си ти?
	— Били Кънингам.
	— Какво е Били Кънингам?
	— Каквото ти искаш да бъде.
	— Не опитвай да остроумничиш пред мен. Виждаш ли табелата на вратата? Магазинът е затворен.
	— Дойдохме да купим ризи.
	— Не слушаш и не четеш надписите.
	— Какво ще кажете да почерпя по питие и да забравим? — предложи Били, който искаше да смекчи ситуацията и да излезе от магазина.
	— Не пия — отговори наркодилърът без следа от смекчаване на тона.
	— Мога ли да поръчам бутилка шампанско за теб и двете ти красиви приятелки?
	— Те също не пият.
	— Това е Вегас, човече. Всички пият.
	— Шегите ти не са забавни, шибан кретен!
	Рок удари бастуна в дланта си. В миналото, когато бе продавал фалшиви часовници на наивниците в Провидънс, Били се бе запознал с няколко наркодилъри. Всички до един ходеха въоръжени — нож, пистолет или палка. Сега предполагаше, че бастунът на Рок е оръжие, кух отвътре, с цев или някакво острие.
	— Работя за Маркъс Дусет — каза Били.
	— Сериозно?! И какво точно вършиш за него? — попита Рок.
	— Дусет ме нае да хвана някакви измамници.
	— Чувал съм, че измамници може да залови само друг измамник. Ти измамник ли си?
	— Да, измамник съм.
	— Вие, задници, стойте настрана — каза Рок на биячите.
	Айк и Ти Бърд се отдръпнаха от надвисналата беля. Рок вдигна бастуна си и го сложи хоризонтално върху рамото на Били. Беше тежък и спокойно можеше да е повече от килограм. С леко движение на китката Рок би могъл да спука черепа му и да пръсне мозъка му по пода.
	— Значи си измамник — каза Рок. — Това е странно, защото бях готов да се закълна, че си ченге.
	— Опитах, но не отговарям на изискванията за ръст — отвърна Били.
	— Ще ти дам шанс да докажеш, че не си ченге. Ако се издъниш, ще ти спукам главата. — Рок млъкна за момент, та заплахата му да стане ясна. — Разбираме ли се?
	— Отлично.
	— Добре. Чувал ли си името Док?
	— Да, разбира се. Чувал съм за Док.
	— Разкажи ми за него.
	— Док е от източен Лос Анджелис, родом от Атланта. Може би най-добрият на света с тесте карти, когато не е захапал бутилката, което обаче се случва през повечето време.
	— На лицето има белег. Опиши го.
	— На върха на брадичката е. Някакъв тип в затвора забил острие във физиономията му и парче от него се отчупило. Не усеща нищо в долната част на челюстта си.
	— Каква е специалността на Док?
	— Зависи кого питаш.
	— Моля?
	— Док е лъжец от висока класа. По цял ден се упражнява да раздава карти от долната страна на тестето и да спестява цепенето, но никога не прилага тези трикове в игра, твърде рисковано е, макар че ще ти говори друго. Истинската му специалност е смяната на хладилника.
	— Какво?
	— Подменя тестето по време игра. Картите, които остават в тестето, не са топли и затова ги наричат така.
	— Как го прави?
	— В скута му има подредено тесте. Тестето, с което се играе, се размесва и се поднася на Док, за да цепи. Той го подменя при цепенето и дава подреденото тесте на глупака, който раздава следващата ръка. Съвършена илюзия.
	— Какво става с подмененото тесте?
	— При следващото прекъсване Док пуска старото тесте в кошче за боклук и го залива с бира. Ако някой го види, ще реши, че е старо и негодно и затова е изхвърлено.
	Рок опитваше да разгадае изражението на Били. Извади от джоба си няколко чипа и започна да си играе с тях.
	— Док лежа във федерален затвор и има досие. Много от това, което ми каза сега, го има в това досие. Сега ми кажи нещо, което не е там, или ще ти махна главата.
	Били не искаше да напусне този свят пребит до смърт в магазин за надценени дрехи. Док беше посетил Вегас преди няколко години и общ приятел ги бе срещнал в заведение. Разказваха си истории чак докато слънцето не показа глава над кафявия пустинен пясък. Макар да идваха от различни светове, говореха един и същи език и се разделиха, сигурни, че пътищата им ще се пресекат отново.
	— Док е суеверен — каза Били. — Когато подменя тестето, винаги държи ветрило от банкноти, с което прикрива смяната. Във ветрилото винаги има банкнота от два долара. За това има причина.
	Чиповете изтракаха силно в ръката на Рок.
	— Слушам — подкани го той.
	— Второто име на Док е Джеферсън, а на банкнотата от два долара е портретът на Джеферсън. Ако успееш да напиеш Док достатъчно, непременно ще ти разкаже как семейството му произхожда от роб в плантацията на Джеферсън, във Вирджиния.
	Един от чиповете падна от ръката на Рок на пода.
	— Да, мамка му, познаваш го.
	— Разбира се. Приятели сме.
	Рок свали бастуна от рамото на Били.
	— Инстинктът ми казва, че не трябва да ти вярвам, но сега ще минеш метър. Вземай си хубавите ризи и чупката оттук.
	Падналият чип се търкаляше в краката на Били. Той се наведе и видя, че е скъп златен чип, който в салона за баровци на „Галакси“ се разменяше за сто хилядарки. Изправи се и погледна другите чипове в дланта на Рок. Всички бяха златни. Той си играеше с тях, като че ли бяха дребни джобни монети, и тогава през главата на Били мина откачена мисъл. Ако Рок не слуша инстинктите си, значи е уязвим. Защо да не го обере?
	Реши да подложи идеята си на изпитание. Докато слагаше падналия чип в дланта на Рок, го чукна силно в останалите, после обърна длан нагоре, за да покаже, че чипът не е там. Рок изобщо не забеляза фокуса.
	— Не искаш да загубиш това — каза му Били.
	— Там, откъдето идва, има още много — отговори наркодилърът.
	Не всеки ден на Били му се удаваше да отмъкне сто хилядарки и да излезе от магазина с тънка усмивка на устните.


>	22.

	В главата на Били се появи вихрушка. Току-що беше ограбил наркодилър и бе оцелял, за да може да разказва за случилото се. Сега трябваше да измисли как да превърне златния чип в ръкава си в пари, без да го хванат. Това не беше големият удар, за който мечтаеше преди няколко вечери, но беше доста по-добре от нищо.
	Осребряването на чипа нямаше да е лесно. Много от казината във Вегас влагаха в скъпите си чипове проследяващи микрочипове и той предположи, че го прави и „Галакси“. Технологията можеше да бъде победена. Просто трябваше време, за да открият как.
	Мина през казиното с биячите. Беше пълно — около масите се тълпяха смотаняци, които се наливаха с безплатен алкохол на фона на звънтенето на игралните автомати някъде отзад, в тон „до“, защото той кара клиентите да се разделят с парите си по-бързо.
	Разсъждаваше по-добре на питие, така че влезе в бар за коктейли. Сервитьорка донесе питиетата им и преди да си тръгне, остави на масата къси моливи и билети за кено. Фактът, че кено е игра за наивници, не пречи на милиони хора да я играят.
	Били извади златния чип от ръкава си. Заведението беше слабо осветено и той не мислеше, че някой, който следи камерите, би могъл да различи цвета на златото. Нарочно остави чипа на масата пред биячите.
	— Помогнете ми да го осребря и ще ви дам дял — каза им.
	— Имаш кураж, признавам ти го — каза Айк. — Да ограбиш Рок…
	— Без риск няма награда.
	Биячите го обсъдиха.
	— Какъв е дялът ни? — попита Айк.
	— Десет процента.
	— Направи го двайсет и имаш сделка.
	— Двайсет става.
	Айк взе чипа.
	— Чудесно. Ще се погрижа за това.
	— Чакай. Трябва да решим как да се справим с микрочипа за проследяване.
	— Чиповете на „Галакси“ нямат такова нещо — увери го Айк. — Дусет беше против. Опасяваше се, че някои клиенти няма да харесат идеята, ако разбираш какво искам да кажа.
	Били взе златния чип от Айк и отлепи етикета. Отдолу нямаше скрит микрочип. Предположи, че клиентите, за които спомена Айк, са престъпници, които не искат да ги проследяват по електронен път по време на престоя им.
	— По-добре го скрий — каза Айк. — Идва Рок.
	Били пак прибра чипа в ръкава си точно когато Рок и антуражът му минаха покрай бара. Рок бе сложил чудати тъмни очила и мека шапка и мъкнеше два тежки кожени куфара.
	— Дали е каквото си мисля, че е? — попита Били под нос.
	— Да — отвърна Айк. — Обикновено идва някой от хората му.
	— Самият Рок за първи път ли идва в „Галакси“?
	— Ами да. Не излиза често от Лос Анджелис.
	Целта на Рок беше клетката с парите. Мениджърът поговори с Рок, после излезе през страничната врата, взе куфарите и ги внесе. Влезе пак вътре и започна да вади от куфарите пачки, които подреждаше на купчини на тезгяха. Били реши, че парите са от армията улични дилъри, че по банкнотите има следи от кръв и кокаин и че са със серийни номера, които агенцията за борба с наркотиците може да проследи — и че затова трябва да бъдат изпрани през казиното.
	Мениджърът преброи купчините. По закон казината са задължени да броят всеки долар, който влиза в касата, и процедурата се записва от камерите за наблюдения. Нищо такова обаче не се случваше сега. Вместо това мениджърът броеше пачките и записваше общата сума в бележник. Когато мениджърът приключи, Рок подписа документ и мениджърът избута към него поднос чипове.
	Това вероятно беше един от най-елегантните трикове за пране на пари, който Били бе виждал. Нямаше начин да се установи точната сума, която Рок е предал в казиното, което беше и идеята. Ако агент от борда по хазарта прегледаше записите, несъответствието би останало незабелязано, освен ако не знае точно какво да търси.
	Рок наблъска чиповете в джобовете си. Всички бяха златни и струваха милиони. Приносителят щеше да се радва няколко дни на щедрите условия в казиното, после щеше да отиде до клетката и да обмени чиповете за чисти банкноти, след като „Галакси“ приспадне своя дял за услугата. Вегас беше измислил прането на пари и нямаше по-добър вариант от това.
	Рок и антуражът му прекосиха казиното и влязоха в салона. Този човек беше глупак, иначе не би се разхождал наоколо с толкова много пари, дори и в чипове. Били го бе преметнал веднъж, защо не още веднъж?
	Имаше много причини да не го прави. Дусет го бе предупредил какво ще стане, ако опита измама вътре в казиното, и нямаше причина да мисли, че босът лъже. Дусет обаче беше с размътен от кокаина мозък, а хората, които вземат наркотици, се подлъгват лесно.
	Гардовете на Рок обаче бяха друга история. Охранителите във Вегас вървят по дузина за долар. Жените в тази роля обаче — не. Предполагаше, че фаталните дами до Рок са смъртоносни във всяко отношение и биха му видели сметките за част от секундата дори ако само погледне шефа им накриво.
	Все едно. Щеше да открие начин да обере Рок.
	Освен това трябваше да помисли и за самия бос. Беше гаден колкото убиец от филм за Джеймс Бонд дори и без бастуна с дръжка, която би могла да чупи черепи. Би било много трудно за когото и да било да измами Преподобния Рок и да остане жив след това.
	Така или иначе, щеше да го направи. Просто трябваше да остави идеята да дрънчи известно време в главата му, за да се оформи. Всичко е възможно, ако впрегнеш ума си.


	Сервитьорката донесе питиетата им. Айк и Ти Бърд й подадоха фишовете си за кено и по два долара за играта. Когато тя се отдалечи, Айк подаде телефона си на Били.
	— Нейно величество — каза му под нос.
	— Били Кънингам, на вашите услуги — отвърна Били по телефона.
	— Имам лоша новина за теб, любовнико — каза Шаз. — Крънчи току-що хвана жена от Циганите да мами на блекджек. Ще я изведем от салона и ще я притиснем, за да ни каже къде са останалите от фамилията й. Боя се, че ти загуби.
	Циганите избягваха правосъдието от години и Били изобщо не можеше да се върже на твърдението, че Крънчи бил хванал човек от клана толкова бързо, дори и с помощта на камерите за наблюдение. По-вероятното обяснение беше, че е хванал друг измамник и е решил да го издаде, с надеждата да си върне благоволението на шефа. Сега трябваше да посее зърното на съмнението в ума на Шаз, при това бързо.
	— Крънчи често греши — каза той. — Затова взехте мен.
	— Този път не греши — възрази Шаз. — Тази жена бележи картите с невидимо вещество. Гледах я на камерите и видях как бърка в дамската си чанта, за да го прави. Крънчи казва, че е Мадам Пикасо.
	— Може да си е вадела червилото.
	— Признай, че си победен.
	— Това, че е бъркала в дамската си чанта, не означава, че е от клана на Циганите или че мами. Крънчи е готов да каже всичко, за да запази работата си. Ако обаче я задържите и се окаже невинна, ще ви съди до дупка. Не го искате, нали?
	— Обаче сега ни прави на глупаци.
	— Колко сте загубили от нея?
	— Десет хиляди.
	— Понякога се случва. Нека я огледам и ще ти кажа дали мами, или не.
	— Защо имам чувството, че ме разиграваш?
	— Не те разигравам. Кажи ми на коя маса е седнала.
	— Предпоследната в секцията за блекджек, трето място.
	— Отивам веднага.
	— Обади ми се, след като я огледаш. Не искам да губя повече пари заради тази кучка.
	Били хвърли телефона на Айк. Мадам Пикасо са ловки жени измамнички, които тайно бележат гърбовете на картите за игра със специални субстанции, при което научават какво държи дилърът още преди сам той да е разбрал. Тези субстанции са от оцветител, който може да се види само със специални очила, и представляват подобно на вазелин желе. Жените са особено сръчни в този тип измами и много умело използват дамските си чанти, за да крият веществото. Той познаваше няколко измамнички във Вегас, които изкарваха прехраната си по този начин. Беше почти сигурен, че някоя от тях е попаднала в полезрението на Крънчи.
	Стана от масата и хвърли отгоре пари за питиетата.
	— Да отидем да проверим тази жена.
	Печелившите числа от играта на кено светеха на екрана и биячите спряха, за да ги видят. Кено е карнавална игра и шансовете да спечелиш са минимални — дотолкова, че почти никой не печели. Айк и Ти Бърд обаче не бяха наясно с това. Не знаеха какви са шансовете, а неведението обикновено е равносилно на целувката на смъртта.
	Гледаха достатъчно дълго, за да разберат, че губят. Хвърлиха фишовете си на пода и последваха Били извън заведението.


>	23.

	Блекджек винаги е била популярна игра, още повече след филма „21“ за група обичащи да се веселят математически магьосници, които превземат Лас Вегас. Филмът е типичен холивудски боклук, но това не попречи на хиляди хора да се научат как да броят картите и да атакуват града на греха, уверени, че могат да надхитрят казината.
	В сектора за блекджек Били веднага забеляза няколко „броячи“. Издаваше ги езикът на тялото. Обикновено седят приведени, никога не пият нищо по-силно от кока-кола, гледат съсредоточено картите си — като счетоводители, които правят ревизия. Казината са разработили начини да изпращат подобни индивиди у дома разорени, а те, съсредоточени върху броенето на картите, дори не забелязват, че чиповете им ги няма.
	Били отиде до предпоследната маса в секцията. Дилър беше жена със съвършена поза, която раздаваше картите от пластмасова кутия за раздаване в бързо темпо. Колкото по-бързо се движи играта, толкова повече пари печели казиното.
	Били подмина масата, без да спира. Жената на трето място беше сериозна пречка пред бързината. На около трийсет и пет, с голямо лице, скрито зад очила на библиотекарка, руса перука и тяло, което изглеждаше, както може да се очаква. Не помнеше да я е виждал някога. Новачка.
	Спря на четири-пет метра от масата, за да види как играе. За да определи дали мами, преброи колко ръце раздава дилърът и ги раздели на раздаванията, които жената спечели. Печелеше повече от 50 процента, което би могло да се получи с белязани карти. Крънчи бе видял правилно. Тази жена беше Мадам Пикасо.
	Продължи да наблюдава, с надеждата да я хване като бърка в чантата си, за да вземе субстанция за бележене на картите. Всеки „художник“ си имаше особености. Някои бележеха само асата, други — картите с големи стойности. Количеството също е характерно. Някои слагат съвсем малки петънца, други предпочитат големи.
	Мадам Пикасо отвори чантата си. Извади червило, което нанесе щедро по устните си. Когато го върна, ръката й се задържа в чантата една идея повече.
	Ясно.
	Когато извади ръката си, пръстите бяха разперени и изглеждаха като замръзнали. Беше сложила от веществото на четирите пръста, така че да може да бележи четири карти, без да се налага да бърка в чантата. Добра идея, не беше виждал това преди.
	През следващите два кръга беляза четири карти със стойност над десет, които й раздадоха. За окото на тавана нямаше нищо подозрително — тя просто леко триеше гърбовете на картите с пръсти. В действителност превръщаше тестето в отворена книга.
	— Познай кой те търси — каза Айк и подаде на Били мобилния си телефон.
	— Мами ли кучката, или не? — попита Шаз.
	— Не съм сигурен. Записвате ли я? — попита той.
	— Разбира се, че я записваме. Записът обаче не показва категорично дали мами.
	Били все повече оценяваше Мадам Пикасо. Беше усъвършенствала трика си до степен камерата за наблюдение да не е в състояние да определи какво точно прави. Такива умения са рядкост и той реши, че иска да се запознае с тази жена.
	— Остави ме да я погледам още малко — каза той.
	— Имам по-добра идея — каза Шаз. — Ще накарам Айк и Ти Бърд да я дръпнат отзад и да я обискират. Ако намерят вещество в чантата й, заминава.
	— Ще я убиеш?
	— И още как. Така постъпваме с хората, които крадат от нас. Дай телефона на Айк.
	Били върна телефона. Ако не се намесеше, мадам Пикасо щеше да последва Рики Бозуел. Не беше сигурен как точно да го направи, без самият той да пострада, но това не означаваше, че няма да опита.
	Наблизо мина апетитна келнерка, която крепеше в ръката си пълен поднос. Огледа Били, хареса каквото видя и му намигна закачливо. Той мушна сто долара в чашата й за бакшиши, после прошепна нещо на ухото й. Тя се престори на леко разочарована, като че ли беше в настроение за нещо друго.
	— Кое място? — попита келнерката.
	— Трето, предпоследната маса — отговори Били.
	— Ще ми се обадиш ли после?
	Той кимна и тя му даде номера си и каза:
	— Ще се погрижа.


	Келнерката отиде до масата и застана зад гърба на Мадам Пикасо. Попита дали някой иска питие. Няколко от играчите отговориха утвърдително и дадоха поръчките си. Когато ги записа, тя погледна към Били. Той я подкани с кимване.
	Келнерката беше деснячка. Прехвърли подноса в лявата си ръка и после плъзна палеца на дясната надолу по гърба на Мадам Пикасо, по линията на гръбнака. Комарджиите наричат това „докосване“. В миналото шефовете на игрални салони докосвали по този начин тези, които подозирали в нечестна игра, за да им дадат шанс. Престани, или…
	Мадам Пикасо седна изправена на стола си. В главата й вероятно засвириха сирени, които й казваха да се маха. Стана рязко и без да вземе чиповете си от масата, тръгна директно към дамската тоалетна, която беше зад салона за блекджек. Били бе впечатлен. Повечето измамници щяха да натъпчат чиповете по джобовете си и така да загубят безценно време.
	— Хей… къде отиде тя? — попита Айк миг след като затвори телефона.
	— Нямам представа — излъга Били.
	Айк се надигна на пръсти. Ръстът му позволяваше да гледа над тълпата.
	— Виждам я. Хайде, Ти, да й заковем задника!
	Биячите прекосиха залата с надута походка, като футболисти, които се канят да осакатят защитник. Били ги последва от разстояние. Мадам Пикасо се бе втурнала към дамската тоалетна, но не заради физиологически нужди. Беше време за преобразяване. Щеше да се отърве от перуката и очилата, щеше да обърне дрехата си с вътрешното навън, да изхвърли високите токчета и да ги смени с ниски обувки, които държи в чантата си, заедно с друга, много по-малка чанта. Голямата, натъпкана с всичко излишно, щеше да отиде в боклука. Когато отново излезеше в залата на казиното, щеше да изглежда напълно различна.
	Само две неща можеха да й попречат да избяга. Най-напред, ако Айк и Ти Бърд я разпознаят. Ако има характерна бенка някъде по лицето или татуировка на шията. Тези неща не могат да бъдат заличени и бяха довели до залавянето на не един измамник.
	След това, реакцията й при вида на Айк и Ти Бърд, когато излезе, също би могла да й изиграе лоша шега. Двамата изглеждаха страховито дори с новите дрехи. Ако се сепнеше и се издадеше, ако вдигнеше ръка към лицето си или подскажеше по друг начин, че се чувства виновна, това щеше да е краят й. Били беше направил, каквото бе могъл. Сега всичко беше в ръцете на боговете.
	Спря край редица игрални автомати и изчака, за да види какво ще се случи. Даваше на Мадам Пикасо шанс петдесет на петдесет да се измъкне невредима от казиното. В града нямаше много казина, които дават равни шансове за печалба и загуба, и нейната ситуация беше добра.


	Мадам Пикасо излезе от дамската тоалетна като доста по-различна жена от тази, която влезе. Русата коса беше станала кестенява, вързана на кок, очилата ги нямаше, обувките бяха мокасини с бродерия, блузата беше с друг цвят. Единственото непроменено нещо бяха панталоните. Биячите дори не я погледнаха. Измъкването й беше като по учебник. Не много бързо, не и бавно, не бягай, ако не те гонят, гледай напред… Беше залепила за ухото си мобилен телефон, докато пресичаше залата. След като излезеше, или щеше да се отдалечи по улицата забързано, или щеше да вземе такси и да изчезне завинаги.
	„Страхотна си, момиче“, помисли си Били.
	Писък го накара да се обърне рязко. Пред дамската тоалетна се разрази суматоха. Айк и Ти Бърд бяха хванали руса жена на средна възраст, която бегло приличаше на Мадам Пикасо, и я държаха. Блузата й беше скъсана, беше загубила обувките си.
	— Охрана! Охрана! — викаше жената.
	— Ние сме охраната. Затваряй си устата! — изръмжа Айк.
	Блондинката го изрита в пищяла. Беше побесняла и Били можеше само да гадае за колко пари ще заведе дело срещу казиното. Нямаше никаква причина тази жена да понася бой, какъвто не заслужаваше, и той забърза нататък.
	— Не е тази — каза на двамата.
	— Какво? — попита Айк.
	— Категоричен съм. По-добре я пуснете.
	Айк се обади по мобилния си телефон. Жената продължаваше да се бори.
	Ти Бърд й изви ръката и тя се преви от болка.
	— Кънингам не мисли, че е тя — каза Айк по телефона. Погледна Били: — Крънчи казва да си гледаш шибаната работа.
	Значи сега Крънчи командваше парада. Това беше друга история. Били вдигна ръце с подигравателно помирение и отстъпи.
	— Махнете мръсните си ръце от мен! — пищеше блондинката, докато биячите я отвеждаха.


	Изведнъж остана сам. Не мислеше, че някой го наблюдава през окото на тавана — вероятно вниманието им беше насочено към набедената измамничка и нямаше да се занимават с него. Реши да потърси Мадам Пикасо. Искаше да се запознае с тази жена. Имаше куража и уменията и бе запазила самообладание, когато таванът започна да се срутва. В неговата професия тези качества бяха много ценни. Най-важното, беше ловка, така че казиното я взе за тъпа кучка, което е възможно най-добрата дегизировка.
	Тръгна към изхода и излезе до паркинга на портиера. Хладният вечерен въздух лъхна сетивата му и той потрепери от рязката смяна на температурата. От издължени лимузини и опашка таксита слизаха пътници, а шофьорите вадеха от колите багаж. Шефът на портиерите периодично надуваше пронизителната си свирка, за да подканя шофьорите да побързат.
	Нямаше и следа от жената. Дали не беше побягнала? Това беше напълно възможно, само че тази вечер по тротоарите имаше много туристи, което означаваше и много ченгета, по двама на всеки ъгъл. Били избягваше контакти с полицията винаги щом е възможно, дори случайни срещи на улицата, и не смяташе, че Мадам Пикасо е много различна в това отношение.
	Което означаваше, че още е някъде тук. Реши да провери опашката, която чакаше таксита. Преброи седем двойки, всички облечени като за вечер в града. Мъжете поглеждаха нервно часовниците си и се питаха дали няма да стане по-бързо, ако тръгнат пеша. Били се приближи до достолепен белокос мъж в началото на опашката.
	— Извинете, че ви безпокоя, но загубих приятелката си. Кестенява коса, завързана на кок, с черни панталони. Видяхте ли я някъде тук?
	Ключът към успешната лъжа е да й придадеш правдиво звучене. Мъжът се хвана на легендата и попита жена си, която висеше на ръката му. Тя посочи една бетонна колона зад будката на пиколата.
	— Ето там е. Стори ми се, че изглежда малко разстроена.
	— Благодаря.
	Приближи се предпазливо до колоната. Видя кълба цигарен дим отстрани и реши, че Мадам Пикасо опитва да се успокои. Знаеше, че в началото ще е неловко, но трябваше да говори с нея. Искаше да прави бизнес с тази жена. Извади мобилния си телефон и го задържа пред себе си, както правят хората, когато пишат съобщения, и мина зад колоната. Наистина беше там и пушеше ментолова цигара. Миризмата като че ли накара нещо в главата му да щракне — заля го вълна еуфорични спомени, водопад от спомени, които ускориха сърцето му. Свали телефона и се вгледа, за да се увери.
	Магс също го гледаше. Годините бяха милостиви към нея и все още беше красива като от корица на списание. Знаеше, че е била разпозната, но като че ли не беше кой знае колко обезпокоена. Толкова я харесваше! Беше влюбен в нея. Винаги когато правеше секс, си представяше, че е с великолепната Маги Флин. Това беше стара фантазия, но до този момент не беше остаряла.
	Късмет, съдба, както и да се нарече, отново бяха заедно. Този път нямаше да я пусне да си отиде, ако имаше начин да я спре.
	— Предполагам, не ме помниш — каза Били.
	Магс смачка фаса на плочите.
	— Мамка му! Ти си вестникарчето!


	Един ден, докато той продаваше „Провидънс Джърнъл“ пред пекарната на Делсесто на площад „Депаскуале“, кашлящата тойота на Магс спря до бордюра. По ирландски огнена и облечена фантастично, тя би могла да бъде красавицата сестра на най-добрия ти приятел, но… всъщност беше крадла. Доказателство бяха купчините кутии от облекла Ив Сен Лоран на задната седалка. С две думи, работеше в магазина на „Мейси“ и беше прибрала дрехите, когато шефът й бе излязъл в почивка.
	— Хей, сладур, искаш ли да изкараш малко пари? — попита го тя.
	— На мен ли говориш? — попита той.
	— Че на кого другиго?
	— Колко пари?
	— Петдесетачка за половин час работа.
	Той метна найлон върху вестниците и скочи в колата. Магс го заплени по начина, по който митичните гръцки сирени са омайвали жадните за любов моряци, за да се разбият в скалистите брегове на острова им. Понесоха се по неравния път, като че ли летяха на вълшебно килимче.
	Тя му обясни схемата. В кутиите имаше страхотни фалшиви кашмирени пуловери, направени от синтетика, чието производство не струва почти нищо. Сгънати елегантно и красиво, всеки с впечатляваща гаранция на златно фолио, „Произведено в Ирландия“. Само не пали цигара близо до тях, защото ще се запалят. Работата му щеше да е да държи кутиите и да си затваря устата, докато Магс върши магията си.
	Влязоха в строителен обект на Федерал Хил и тя бързо събра тълпа. Това беше най-изумителното нещо, което бе виждал. Строителните работници пъхаха пари в ръцете й, без да се замислят. Повечето нямаха представа какво купуват, но го мислеха за страхотно и искаха да го имат. Всяка сричка, която излизаше от устата й, целеше да ги раздели с трудно спечелените им пари. Скоро всички пуловери бяха продадени.
	Тръгнаха си и Магс спря за шоколадов шейк в „Мики Д“ на Броуд стрийт. Седяха в колата й и докато тя пиеше напитката си, той опитваше да измъкне от нея възможно повече информация за измамите. Накрая й писна от въпросите му и тя каза:
	— Трябва да тръгвам. Бъди здрав.
	— Вземи ме с теб. Ще спечелим много пари.
	— Ти си умно хлапе. Направи си услуга, отиди да учиш в колеж.
	— Говориш като моя старец. Иска да отида в Масачузетския технологичен институт.
	— Послушай го. Бащите знаят най-добре.
	— Това е по-хубаво. Харесвам те. Мисля, че си най-красивата жена, която съм виждал.
	Тя се усмихна унесено. Наведе се и устните й докоснаха неговите, целувката стана дълга. Дъхът й миришеше на ментолова цигара. Тази миризма щеше да го възбужда години наред.
	Магс се отдръпна, запали нова цигара. Стана съвсем делова.
	Случилото се между тях си бе отишло.
	— Искаш да стрижеш хората ли? — попита тя.
	Били не знаеше дали иска да „стриже“ хората, или не. Знаеше само, че иска да изкарва по много пари, да носи хубави дрехи, да живее в красива къща, да кара спортни коли, да излиза с красиви жени и че не иска да минат години, преди да стигне до това.
	— Къде да отида? — попита той.
	— „Шеруд Манюфакчъринг“, на Ийгъл стрийт 75. Няма табела. Ще се качиш горе и ще почукаш на вратата. Ще отвори един чернокож тип. Кажи му, че искаш да говориш с Лу Профачи.
	— Кой е той? С какво се занимават там?
	— Лу е собственикът. Произвеждат фалшиви стоки, които улични продавачи продават на глупаците. Големият хит са фалшивите пуловери и фалшивите ролекси. Часовниците издържат около седмица и се разпадат, нищо че на кутията е обявена доживотна гаранция. Лу ще те сложи с някой професионалист и ще научиш номерата много скоро, после ще те прати навън. След половин година ще правиш по хилядарка на седмица.
	— Къде навън ще ме прати?
	— На улицата. Всички улични търговци в Провидънс наемат територията си от Лу. Някои работят в моловете, други по гарите. Моята територия са строителните обекти.
	— Може ли да ме научи как да мамя на карти и зарове? Моят старец не иска.
	— Разбира се. Лу е наясно с тези неща. Сега ме пусни да си вървя.
	Той изпи последната глътка от шейка си. Напитката отми вкуса на целувката й, но не и еуфорията, която бе дошла с нея. Магс беше отворила очите му за толкова много неща. Да се откаже нямаше да е лесно.
	— Игъл стрийт е в другия край на града, нали?
	— Да.
	— Лу Профачи.
	— Да, така се казва.
	— Сигурна ли си, че ще го направи?
	Тя протегна ръка през седалката и разроши косата му.
	— Само му кажи, че те праща Маги Флин.


	— Точно така. Аз съм вестникарчето. Нека те почерпя питие — каза Били.
	Магс не смяташе, че трябва отново да влиза в „Галакси“. Поклати глава.
	— Няма защо да се безпокоиш. Хванаха друга руса жена — каза той.
	— Какво би трябвало да означава това? Аз не съм руса.
	— Беше. В казиното.
	— Мисля, че ме бъркаш с някоя друга.
	— Видях те да бележиш карти в казиното. — Били вдигна четири пръста и ги размърда шеговито. — Удивителна ловкост на пръстите.
	— Не знам за какво говориш.
	— В чантата ти имаше кутийка мазило. Седеше на трето място и бележеше картите със стойност над десет. Един от охраната те е хванал и казиното ме изпрати, за да проверя.
	В очите й се промъкна страх.
	— За казиното ли работиш?
	— Изпълнявам конкретна задача. Нека те почерпя питие. Имам бизнес предложение за теб и искам да го обсъдим.
	— Бизнес предложение?
	— Да, точно така. Става дума за доста пари. Не звучи ли интересно?
	Магс доби объркан, леко изплашен вид. Не беше разбрала каква точно е работата на Били и не знаеше дали е враг или приятел.
	— И няма да ме издъниш? — попита тя.
	— Не, по дяволите — отвърна той.
	Магс погледна крадешком към будката на портиерите, сякаш обмисляше дали да не се втурне по тротоара към „Стрип“. Били я хвана за ръка и я поведе към входа.
	— С мен няма за какво да се безпокоиш — увери я.


>	24.

	Намери до фоайето бар, в който телевизори показваха безумни спортни събития, от чиито резултати се интересуваха само букмейкърите, и насочи Магс към маса в ъгъла, на която можеха да говорят необезпокоявани. След като седнаха тя запали нова цигара и Били забеляза, че пръстите й леко треперят. Успяваше да крие емоциите си доста добре. Доколкото тя знаеше, Били би могъл да е агент под прикритие на борда по хазарта и да превърне живота й в ад в твърде много отношения.
	Поръчката им взе келнерка, гримирана като Мерилин Монро. Тематичната насоченост на казиното — знаменитостите — се изтъркваше и много скоро щеше да бъде изоставена, а служителите щяха да облекат същите банални униформи като колегите им от другите казина.
	— Името ти е Били, нали — попита тя.
	— Имаш добра памет. Били Кънингам.
	— А как е моето?
	— Маги Флин. Приятелите ти те наричат Магс.
	— Ти изпрати онази келнерка да ме докосне по гърба, нали?
	— Признавам си. Виновен според обвинението.
	— Защо го направи?
	— Не исках да те хванат.
	Питиетата им дойдоха. Магс разбърка содата си със сламка и се загледа в мехурчетата. Били имаше чувството, че чува как работят зъбните колела в главата й, докато опитва да схване каква е играта му.
	— Винаги съм се чудила какво стана с теб — каза тя. — Зарадва ли стареца си? Отиде ли в Масачузетския?
	— Да, разбира се. Махнах се след два семестъра.
	— Е, а какво правиш сега? Хващаш измамници в казината? Бива те в това, несъмнено.
	Беше я хванал в крачка, но въпреки това тя опитваше да контролира разговора и да го накара да изпитва симпатии към нея. На този трик я бе научил Лу Профачи — както и всички останали измамници, които работеха за него.
	— Трябва да престанеш да задаваш въпроси и да чуеш каквото имам да ти кажа.
	— Любопитно ми е. Нищо лошо няма, нали?
	Усмихна му се. Имаше идеални зъби, пълни устни, меки зелени очи, в които би могъл да се взира цяла нощ, без да изпита и капка отегчение. Всички чувства, които бе задържал в себе си толкова дълго, избълбукаха на повърхността и той се вгледа в чашата си.
	— Трябва да ти кажа две неща — започна той. — Първо, никога повече не идвай на това място. Това казино не се управлява от хора от хазартния бизнес, а от наркодилъри, които са готови да те убият с бейзболни бати. Повече никой няма да те види. Разбираш ли?
	— По дяволите! Кой ти го каза?
	— Няма значение. Просто не се връщай, окей?
	— Разбира се, Били.
	Магс беше в занаята от доста време и знаеше, че да опазиш себе си е най-важно от всичко.
	— Каза, че имало две неща — подкани го тя след малко.
	— Имам бизнес предложение за теб.
	— Какво е то?
	— След като дойдох тук, събрах екип. Загребваме от парите, които се търкалят наоколо, правим по около деветдесет хилядарки седмично. Мисля за разширяване и изработване на няколко нови измами. Ще ми е нужна помощ.
	Реакцията й не дойде бързо. Поклащаше се едва доловимо на стола.
	— Ти си измамник — каза тихо.
	— Най-после загря.
	— Боже, мислех, че си ченге под прикритие.
	— Трудно. Мамя казината във Вегас от десет години и съм попадал на доста измамници. Видях какво правиш в казиното. Научила си занаята добре. Искам да дойдеш в екипа ми.
	В началото Магс не знаеше какво да каже.
	— Можеш да го обмислиш, ако искаш — добави Били.
	— Просто… никога досега не съм работила с екип.
	— Не е същото, като да работиш соло. Има хора, които пазят гърба ти през цялото време, така че шансовете да те хванат са по-малки. Никога вече няма да се тревожиш за наема или вноската за колата. Първата година ще смъкнеш поне триста хиляди, повече, ако се разраснем. Ако се интересуваш, ще обсъдим подробностите по-късно.
	— Говориш сериозно, нали?
	— И още как.
	— Поласкана съм. Да, наистина. Интересувам се. През живота си не съм изкарала такива пари.
	Били плати питиетата.
	— Дай ми номера си и ще ти се обадя след два дни.
	— Имаш ли с какво да пишеш?
	— Ще го запомня.
	Магс му каза телефонния си номер и той се постара да го запомни. Когато се бяха срещнали, тя работеше самостоятелно и сега той беше изненадан, че продължава да е сама. Не е лесно да оцелееш в днешния свят, ако си единак.
	— Трябва да тръгвам — каза й. — Абсолютна изненада, че те срещнах пак.
	— Да, изненада. Очаквам с нетърпение да се обадиш. Ще е забавно да действаме заедно.
	Станаха едновременно. Магс заобиколи масата и го целуна, от което краката му се подкосиха, после излезе от бара по-бързо от човек, който закъснява за влака. Били също понечи да тръгне, но видя някаква картичка под стола й. Когато дойдоха, я нямаше и той реши, че е паднала от чантата й. Взе я и се оказа снимка — на страхотна брюнетка, тийнейджърка. Крушата не бе паднала далече от дървото. Хубавото момиче от снимката несъмнено беше дъщеря на Магс.
	Той мушна снимката в портфейла си. Онзи ден в Провидънс беше завинаги запечатан в паметта му, разговорът им в разнебитената тойота звучеше в главата му като запис. Запалила цигарата, тогава тя каза, че ще се махне от Провидънс и ще търси по-зелени пасища в Ню Йорк. Дали пък онова не бяха мечти и не се бе оказала вързана в Провидънс, защото е трябвало да гледа дъщеря? Изглеждаше логично, а снимката показваше, че се е справила добре. Не му се искаше Магс да се прибере вкъщи и да види, че е загубила снимката, така че забърза към изхода.
	Не беше на опашката за таксита. Оставаше улицата и той се качи на удобния подвижен тротоар към „Стрип“. Излизането от казиното беше лоша идея, но му бе все едно. Всеки мъж си има момиче на мечтите, за което фантазира, а Маги Флин беше неговото.
	„Стрип“ беше обичайното шоу на безвкусицата, изпълнявано от туристи и залитащи пияници. Той мина нагоре и надолу между пресечките, усети няколко остри лакти и блъскания с рамене, но накрая я видя на ъгъла на „Сахара“ да пише нещо на мобилен телефон. Извади снимката и си запробива път през тълпата.
	До бордюра спря черен джип „Чероки“ със затъмнени стъкла и тя скочи вътре. Били вдигна ръка със снимката точно когато джипът потегли. Дясната врата все още не беше затворена и той успя да види шофьора. Определено беше мъж.
	Джипът изчезна в морето от фарове. Магс имаше партньор и това променяше ситуацията. Трябваше да разбере с какво се занимава този тип и да провери дали е приемлив и дали може да му се има доверие. Това щеше да е добра отправна точка за разговор следващия път, когато се срещнат.
	Качи се на движещия се тротоар и се върна в хотела. Приближи се портиер и му подаде мобилен телефон. Били го долепи до ухото си и впери поглед в камерата за наблюдение над будката на портиерите.
	— Напусна територията на казиното. Би трябвало да ядеш бой за това — каза Шаз.
	— Хората не бият приятелите си — отвърна той.
	— С теб мога да направя изключение. Хванахме друга руса жена на излизане от тоалетната.
	— Казах на Крънчи, че не е тя, но не искаше и да чуе.
	— Крънчи е шибан кретен. Маркъс иска да говори с теб. Вкарай си задника вътре и отиди в салона за крапс. Айк и Ти Бърд те очакват.
	— Разбрах.
	Върна телефона на портиера и влезе в сградата. От няколко часа беше на работа, а работодателите му бяха готови да се хванат за гушите. Ако изиграеше картите си правилно, можеха и да се убият взаимно.


>	25.

	Айк и Ти Бърд чакаха в салона за крапс и на физиономиите им бяха изписани лоши намерения. Били каза:
	— Не знаех, че ми трябва пропуск, за да изляза.
	Очакваше да се вържат на репликата. Айк обаче го удари по главата с юмрук, при което Били видя експлозия от звезди, които не бяха на небето.
	Вкараха го в служебно помещение и продължиха да го тормозят. Няколко дилъри в почивка станаха и излязоха. След като понесе достатъчно наказания, го отведоха по коридор до някаква стая, отвориха вратата и го бутнаха вътре.
	Дусет, откачената му жена и Крънчи стояха пред еднопосочно огледало, а лицата им изразяваха колективно отчаяние. В съседното помещение беше бясната блондинка, която по погрешка бяха измъкнали от казиното. И в ада сигурно нямаше по-големи бесове от тази жена с разкъсана блуза.
	Дусет хвърли на Били ядосан поглед. Беше с костюм на тънко райе, сребриста вратовръзка и беше пригладил косата си назад — класически бос на казино.
	— Май не умееш да спазваш инструкции — изръмжа Дусет.
	— Излязох да взема въздух. Нямах представа, че нарушавам някаква инструкция.
	Тази линия нямаше да го отведе никъде и затова побърза да промени посоката на разговора.
	— Хванали сте не която трябва, нали? Казах на Крънчи да стои настрана.
	— Как ли пък не! Лъже! — каза старият измамник.
	— Питай Айк — отвърна Били.
	— Каза ли му? — попита Дусет.
	— Били му каза, че не е тя — отговори Айк тихо.
	— Тогава защо я хванахте? — попита Дусет.
	— Защото старият смръдльо нареди да я хванем — отговори Айк.
	— Как ме нарече? — избухна Крънчи.
	— Стар смръдльо. Защото смърдиш. Вземи душ — каза Айк.
	— Млъквайте и двамата. Ще се занимаваме с това по-късно — каза Дусет.
	И отново впери очи в новия си проблем зад еднопосочното стъкло. Боядисана руса коса и приятно лице, на челото й имаше синина, а носът й беше деформиран. До стола й стоеше раболепен домакин от казиното, с изсушена със сешоар прическа и блестящи бели зъби. Скрит микрофон на тавана улавяше думите му. Предлагаше й безплатен престой, безплатна храна в четирите ресторанта на казиното, безплатни билети за представленията, кредит за 10 000 долара, с които да играе, стига да подпише документ, с който освобождава казиното от отговорност за побоя, който е изтърпяла. Когато домакинът опита да мушне химикалка в ръката й, тя скръсти ръце на гърдите си и не помръдна повече. Непреклонна.
	— Някаква идея коя е? — попита Били.
	— Стой настрана от това — изсъска Крънчи.
	— Виж, старец, опитвам да помогна.
	— През живота си не си помогнал на никого — тросна се Крънчи.
	Дусет удари стария измамник по гърдите.
	— Затваряй си чекмеджето. Искам да чуя какво има да каже хубавецът. Говори, хлапе. Какво си намислил?
	— Искаш да се помириш с нея, а не знаеш коя е?
	— Кажи му — нареди Дусет на жена си.
	— Казва се Сесилия Торч и живее в Сънивейл, Калифорния.
	Шаз прочете ксерокопие от шофьорската книжка на жената, направено от охраната при задържането й.
	— Само това знаем за нея. Не е казала и дума.
	— Поиска ли адвокат?
	— Не.
	— Ами съпруг? Поиска ли да говори с мъжа си? Има брачна халка.
	— Не съм я чула да пита. Защо?
	— Мислиш, че крие нещо от нас ли? — попита Дусет.
	— Определено изглежда така — отвърна Били. — Може да е казала, че е на уикенд с приятелки, а е дошла във Вегас, за да прекара времето с любовник. Или е казала на мъжа си, че слиза долу да пазарува, а е издухала няколко хилядарки на масите и сега я е срам да признае. Каквато и да е причината, не иска да говори за нея.
	Дусет видя разума в думите на Били. Продължи да изучава проблема от другата страна на стъклото доста време.
	— Няма да я пусна да излезе от тази стая, преди да подпише освобождаването от отговорност. По дяволите, иначе ще ме съди за всичко, което имам, и вероятно ще го получи.
	— Не можеш да преговаряш с нея, ако не знаеш каква е ситуацията й — каза Били.
	— А как да разбера каква е ситуацията й, ако не иска да говори?
	— Може ли да видя документите й?
	— Дай му копието — нареди Дусет.
	Били огледа листа внимателно. Името на жената му се струваше познато. Помнеше всяка измама, която беше правил, включително датата, часа и парите, които е отмъкнал. Къде тогава беше виждал името Торч? И си спомни — името беше на табела във фоайето. Брадфорд Алеър и Кандейси Торч сключват брак в брачния параклис на хотела, след което ще има частен прием. Сесилия Торч беше майка на младоженката. Биячите я бяха унизили и тя не искаше да вика ченгетата или да замесва съпруга си, защото се опасяваше, че така ще развали сватбата на дъщеря си. Заради това не отговаряше на предложенията на служителя.
	— Видях името Торч на табло във фоайето — каза той. — Дъщерята на тази жена ще се омъжи във вашия хотел в събота и тя се страхува да не развали сватбата. Заради това не говори.
	— Само това ли й е проблемът? — Дусет изпита облекчение. — По дяволите, мога да се справя без проблеми.
	Дусет оправи вратовръзката си и отиде в съседната стая. Беше изкусен като укротител на змии — извини се на Сесилия Торч за ужасната несправедливост, която е извършена, и започна да изрежда добрините. Наред с безплатните екстри, които бе изредил служителят на казиното, той добавяше безплатни спа процедури за дамите от сватбата, безплатен голф за мъжете и — най-доброто — изненадваща поява на носителя на Грами Тони Маркс, който има представления в театъра на казиното и ще изпълни серенада на младото семейство.
	Всеки си има цена. За една майка това е да види дъщеря си щастлива в този много специален ден от живота й. Сесилия Торч стана от стола, прегърна майчински Дусет, после грабна химикалката от масата и подписа документа за освобождаване от отговорност.
	Сесилия Торч и Дусет излязоха заедно от стаята.


	Били остана загледан в празния стол, на който бе седяла Сесилия, дълго след като тя излезе. Много лесно на този стол можеше да се е оказала Магс, само че Дусет нямаше да я подкупва, а щеше да накара Айк и Ти Бърд да я изтезават, докато престане да вижда дневната светлина. Нямаше да е лесно да гледа такова нещо и се питаше как би го понесъл.
	— Били.
	Обърна се. Докато се бе унесъл в мисли, биячите и Шаз бяха излезли и Крънчи беше останал сам. Старият измамник вдигна ръка пред гърдите си със свит юмрук. Между пръстите си беше промушил ключа от колата си, готов да удари Били.
	— Какво, ще ми извадиш очите ли?
	— А-ха — отговори старият измамник.
	— Изработих те, така ли?
	— Злепостави ме.
	— Сам се злепостави. Приеми го.
	— Не си играй с мен. Видях какво направи в казиното. Плати на келнерката, за да предупреди Мадам Пикасо. Тя я докосна и дамата избяга моментално. Работи с теб, нали? Поредната специалистка?
	— Мислиш, че бих довел приятел да действа на това място след всичко, което ми направихте снощи? Стига. Не бих го направил и на най-големия си враг.
	Физиономията на Крънчи омекна едва доловимо. Обяснението звучеше логично.
	— Защо тогава накара келнерката да я докосне по гърба? — попита старият измамник.
	— Не бях сигурен, че бележи картите, и изпратих келнерката да я пипне, за да видя как ще реагира. Когато скочи от стола, разбрах, че мами.
	— Колко умно. Обаче я остави да се измъкне.
	— А какво трябваше да направя? Да се сборичкам с нея? Това е работа на Айк и Ти Бърд, нали? Те обаче я оплескаха. Когато хванаха друга жена на излизане от тоалетната, аз им казах да я пуснат, обаче те послушаха ли ме? Ти послуша ли ме? Не, по дяволите! Престани да ме обвиняваш за собствените си издънки.
	— Ловък кучи син си ти.
	— Това е истината. Ако искаш вярвай.
	Старият измамник прибра ключа от колата в джоба си.
	— Може да е истината, обаче знай едно. Този трик не променя нищо. Все още те чака работа и трябва да откриеш Циганите, преди да са ударили казиното в събота следобед. Ако не доставиш стоката, екипът ти заминава, заминаваш и ти.
	— Наистина ли би накиснал хората ми?
	— Не се съмнявай. И не ми пробутвай глупости от рода, че не можеш да накиснеш друг измамник. Никой вече не вярва в такива неща.
	— Аз вярвам.
	— Аз пък не вярвам на теб.
	— Живеем с нашия морален кодекс. Правилата за отношенията с другите крадци са ясни. Никога не разкривай самоличността на колега. Никога не издавай колега на хората на закона. Помагай на колегите винаги, когато можеш. Това са правилата, човече.
	— Наистина ли го вярваш, Били? Със сърце и душа?
	— Да, вярвам.
	— Тогава защо се съгласи да изпееш Циганите? Чакай малко, ще ти кажа аз. Защото искаш да отървеш хората си, та да не влязат в затвора. Те означават повече от шибания ти кодекс, нали?
	Истинският отговор беше пред очите му, но Крънчи беше твърде сляп, за да го види.
	— Не си по-различен от мен, хлапе. Не искаш да го признаеш.
	И излезе от стаята с мисълта, че е спечелил спора. Били го последва в коридора, убеден в друго. Сделката, която бе сключил с Дусет, беше чисто и просто дръзка лъжа, предизвикана от необходимостта да отърве приятелите си. С тази лъжа бе спечелил малко време, за да намери изход от кашата. Ако впрегнеше ума си, щеше да открие как да не навреди на Циганите, като продължи да спазва строгите правила, с които бе живял досега. Може да беше престъпник, но не беше животно. Имаше разлика, каквото и да си мислеше старецът.


>	26.

	Магс се сепна и се събуди. Трябваше да мине малко време, докато събере мислите си. Мразеше да прави секс в хотелски стаи, но това е цената, която плащаш, когато ходиш с женен мъж.
	Измъкна се от леглото гола. Извади от гардероба пухкава бяла хавлия, няколко размера по-голяма, и си направи силна напитка от минибара.
	— Ти искаш ли нещо?
	Специален агент Франк Граймс стоеше на балкона по боксерки на райета и гледаше надолу, към „Стрип“. След като я взе от „Галакси“, двамата дойдоха в „Хара“, за да правят секс и да хапнат хубава храна от румсървиса. Тя не беше в настроение, но не можеше да спори, когато Франк го искаше. Жена му го бе отрязала преди години и той беше по-загорял от скаут в пубертета.
	Магс познаваше и други ченгета. Повечето мразеха професията си и копнееха за различна кариера. Агентите по хазарта обаче не бяха такива. Щатът Невада им бе дал неограничена власт да следят казината и те отделяха по цели дни, за да преследват измамници и да събират данъци. Измамниците се страхуваха от тях, казината ги мразеха. Франк нямаше нищо против.
	— Искаш ли студена бира?
	Никакъв отговор. А обикновено скачаше само при звука на гласа й. Чантата й беше на тоалетката, съдържанието навън, включително металната кутийка, в която беше веществото, с което бележеше картите. Дъхът й секна.
	Когато бе станала информатор на борда по хазарта, беше обещала на Франк да престане да мами, но продължи: смяташе, че той е твърде хлътнал, за да разбере.
	Глупачка!
	В стаята имаше тапицирани с кожа кресла. С питие в ръката, тя седна на едното и остави хавлията да се отвори. Искаше Франк да я види, когато влезе. Беше грубо, но какво друго й оставаше? Нямаше нищо освен тялото си.
	Спиралата на смъртта й беше започнала четири години преди това. Тогава беше в Атлантик Сити и бележеше карти в едно от плюшените заведения на Тръмп, когато честен играч на нейната маса я издаде на охраната, която прегледа записите от камерите и я арестува. Вместо да се признае за виновна и да прекара известно време в областния затвор, тя наруши гаранцията и се премести в Греховния град.
	Известно време всичко беше наред. Мамеше казината и летеше под обхвата на радарите, а животът изглеждаше прекрасен. Нанесе се в апартамент в комплекс, напълни гардероба си с хубави дрехи, от време на време заминаваше на почивка по топлите брегове на Мексико.
	Проблемите й започнаха две години по-късно. Дъщеря й завършваше училище и Магс реши да й се обади. Амбър беше отгледана от баба си и дядо си и почти не познаваше майка си. Магс говори с момичето дълго, без да си дава сметка, че телефонът се подслушва. Час след като прекъсна линията, две патрулки на градската полиция на Лас Вегас спряха пред сградата и животът й като бегълка приключи.
	Малко преди делото Франк я посети в ареста и й предложи работа под прикритие за борда по хазарта в замяна срещу оттегляне на обвиненията срещу нея. Франк беше грозен като зъл герой от комикс и нямаше никаква класа. Тя не се виждаше как ще го направи и отказа.
	Ако не друго обаче, Франк беше упорит. Показа й писмо от жена, излежаваща присъда в обвит в лош слава затвор, Илай. В писмото тази жена заявяваше, че гниенето в ада е за предпочитане пред ситуацията в затвора и че когато родителите й четат тези редове, тя ще е мъртва. След това Франк показа на Магс снимка на жената, обесена на завивката за леглото. Магс се огъна и се роди предател.
	Франк влезе в стаята. Погледна виновно между краката й, после седна.
	— Готов ли си за още един рунд, голямо момче? — попита тя закачливо.
	— Загазила си сериозно — каза той.
	— А да ти направя свирка?
	— Престани да говориш така!
	— Преди не те е тревожело. Искаш го… виждам го по лицето ти.
	Пропълзя по мокета на колене, готова да се заеме с него. Погледна го в очите, за да види съгласие, но той я отблъсна.
	— Обеща ми да стоиш настрана — каза й.
	Тя се върна на стола.
	— Сигурно съм забравила.
	— Плащам ти пет хиляди на месец. Не е ли достатъчно?
	— Винаги мога да използвам малко повече.
	— Изпратих те в „Галакси“, за да откриеш наркодилър на име Преподобния Рок, а не да ограбиш казиното! Глупава кучка!
	Гласът му беше груб, дрезгав. Ако не внимаваше, ако отговорите, които даваше, не звучаха правдоподобно, можеше да започне да я удря. Тя затвори хавлията.
	— Каза ми, че Рок обича да играе блекджек, така че седнах там, защото можеше да се появи. Започнах да мамя, без да си давам сметка, по навик. Знам, че звучи глупаво, но за мен това е навик. След това една сервитьорка ме попита дали искам питие. Казах не, а тя ме докосна по гърба за предупреждение.
	— Една сервитьорка те е хванала?
	— Друг измамник й е платил да го направи.
	— Попаднала си на друг измамник?
	— Да. Казва се Били Кънингам. Запознахме се, когато беше хлапе.
	— Били Кънингам ти е спасил задника!?
	— Познаваш ли го?
	— Почти го бях заковал в „Хард Рок“, обаче успя да се измъкне. Ако го пипна, ще лежи до края на дните си.
	Магс млъкна. Щеше да се включи в екипа на Били, по дяволите сделката й с Франк. Били й бе предложил ново начало, нещо, което тя опитваше да постигне още откакто защитникът на футболния отбор в училище я забремени на задната седалка на колата си, след което се наложи да напусне училище, за да отгледа Амбър, а животът й се превърна в поредица подхлъзвания и сблъсъци със закона. Не смяташе, че има начин да се измъкне от дупката, която бе изкопала за себе си, след което чу Били да казва: „Не ме помниш, нали?“ — и всичко се промени.
	— Добре, довърши историята си — подкани я Франк.
	— Сервитьорката ме предупреди, така че хвърлих дегизировката в тоалетната и избягах. Застанах отвън, за да те изчакам, и дойде Кънингам. Влязохме в един бар и си поръчахме по питие. Той ми каза, че хората, които управляват „Галакси“, са гадни и че ще ме убият, ако ме хванат. Предупреди ме никога повече да не ходя там.
	— Защитавал те е?
	— Така мисля.
	— Пада ли си по теб?
	— Вероятно. Преди толкова много време като че ли запалих в него огънчето.
	— Спа ли с него?
	— За бога! Той беше на петнайсет.
	— Какво прави в „Галакси“? Готви измама?
	— Не ми каза. Останах с впечатлението, че върши някаква работа за собственика.
	— Няма да е първият престъпник на заплата при Дусет.
	Франк се загледа замислено в пространството, за да обработи информацията. Магс го гледаше. В момент на слабост след секса й бе казал, че през казиното „Галакси“ се изпират милиони от наркотици, които идват от наркодилъра от Лос Анджелис Рок, и че бордът по хазарта е събрал достатъчно доказателства, за да претърсят заведението, и че искат Рок да е там, за да имат още повече доказателства. Как точно работата на Били за Дусет се връзваше с всичко останало, можеше само да се гадае, но Франк сигурно щеше да се добере до истината. Както винаги. Просто му трябваше малко време.
	Тя отиде до минибара и направи „Джак Даниълс“ с кока-кола, екстра силен. Коленичи до стола и му го поднесе. Маската на ченге се стопи. Ако не го попиташе сега, нямаше да разбере никога.
	— Разкажи ми какво е направил Кънингам в „Хард Рок“.


	Фанк преследвал Били от известно време. Когато се появял в някое казино, парите започвали да излитат през вратата — сигурен знак, че е в ход някаква измама.
	Агентите по хазарта се оценяват по броя на арестите, които извършват. За да извършват арести, те имат право да спират игри в казината, да влизат в зони с ограничен достъп, да подслушват телефони на гости и служители. Разполагат с неограничени права и не се колебаят да ги използват.
	Франк обикалял града и дал снимката на Били на няколко казина с искане да го заснемат, ако покаже физиономията си там.
	В края на краищата Били се появил в едно от тези казина и бил записан. Франк проучил записа и решил, че младият измамник и екипът му подменят заровете на масата за крапс с манипулирани. Екипът на Били бил невидим като бистър сопол върху месингова дръжка за врата и никой съд нямало да осъди тези хора само заради неясните изображения от записите. За да е сигурен в резултата, Франк трябвало да ги хване на местопрестъплението.
	Направил още проучвания и научил, че Били живее в луксозен апартамент в Търнбъри Тауърс, макар че апартаментът не бил на негово име. Взел заповед от съдия да подслушва телефона му и няколко седмици правил точно това.
	Всички допускат грешки, дори най-умните. Някой ден. Докато разговарял с приятел, Били споменал, че иска да опита басейна за рехабилитация, който е част от „Хард Рок“. Тези думи накарали Франк да мисли, че Били е вдигнал мерника на „Хард Рок“ и планира да го ограби.
	Решил да заложи капан и се преместил в стаята на охраната на „Хард Рок“, където живеел на сандвичи и кафе без захар. Интуицията му се отплатила. Два дни след това Били и екипът му се появили в залата за крапс на „Хард Рок“ и пуснали в ход измамната си схема. Франк предупредил охраната на казиното и слязъл долу. Бил решен да хване Били с подправените зарове и застанал точно срещу парадния вход.
	Няколко минути след това Били излязъл оттам, стиснал дясната си ръка в юмрук, до тялото. Франк го приближил в измачкания си костюм и с двудневна брада. Били надушил ченге и опитал да избяга. Франк извадил пистолета си и го насочил към измамника.
	— Не ме изкушавай — казал му.
	На входа на казино „Хард Рок“ има бетонна козирка, от която стърчи гигантска неонова китара. Били вдигнал дясната си ръка и направил движение, сякаш хвърля нещо над главата си, към козирката. Стомахът на Франк се преобърнал. Той сграбчил ръката на Били и отворил дланта му. Подправените зарове били изчезнали, изчезнали и обвиненията към Били.
	Франк побеснял. Накарал Били да коленичи и да сложи ръце зад гърба си. Сложил му белезници и ги стегнал толкова, че спрели достъпа на кръв до дланите и пръстите му. След това го ударил по лицето.
	— Заминаваш, само да намеря заровете — казал Франк.
	— Какви зарове? — попитал Били.
	— Фалшивите зарове, които хвърли на козирката. Знам с какво се занимаваш.
	— Нямам представа за какво говориш.
	Отричай, отричай, отричай — това е рефренът на всеки измамник. Тогава от казиното изскочил отряд охранители и заобиколили двамата. Трафикът, който прииждал към казиното, трябвало да спре, образувала се опашка от таксита, чакащи да оставят клиентите си чак до Парадайз Роуд и надолу по „Хармън“. Франк загазил сериозно. Не би трябвало да пречи на казиното да прави пари. На този етап обаче му било все едно. Ненавиждал Били, ненавиждал охолния му живот, италианската му спортна кола, ненавиждал най-вече жените, цял харем, които този тип винаги имал на разположение. Искал да прибере самодоволния измамник, та дори това да е последното нещо на земята, което прави. Донесли метална стълба и Франк опитал да се качи на козирката. Стълбата не била достатъчно висока и нямало как да се качи без риск от падане. По това време вече босът на „Хард Рок“ умолявал Франк да се откаже. Обяснявал му, че казиното губи пари. Франк му казал да се разкара и се обадил на пожарната да докара пред казиното автомобил с подвижна стълба.
	Докато Франк чакал пожарната, дошъл екип на местната телевизионна станция. Телевизионните екипи не са допускани в казината и затова се задоволяват с наръгвания с нож, престрелки и други гадости, достойни за вечерните новини. Входът на казино „Хард Рок“ бил чудесен обект и скоро една репортерка мушнала микрофон в лицето на Били.
	— Искате ли да кажете нещо? — попитала го репортерката.
	— Станала е грешка. Не съм направил нищо нередно — заявил Били. Франк вече се потял обилно. Ако не откриел заровете, отдавна закъснялото му повишение щяло да отлети през прозореца, а той щял да трие подметки по тротоарите до пенсия. Взел телефона и поискал екип от агенти да помогне в търсенето на изчезналите зарове.
	Пожарната пристигнала пред „Хард Рок“ с вой на сирени. Пристигнал екипът агенти, включително шефът на Франк, заядливецът Трикарико. По нареждане на Франк стълбата на пожарната била издигната до козирката и агентите се покатерили горе. Франк се качил последен. Страхувал се от височини и непрекъснато поглеждал надолу, към тротоара. Видял Били да го гледа, а на момчешкото му лице да играе доволна усмивка.
	В този момент Франк разбрал, че е прецакан.
	— Как прецакан? — попита Магс.
	Все още беше на колене край стола на Франк. Не можеше да си представи как Били се е измъкнал от кашата и дръпна ръката на Франк, за да го подкани.
	— Хайде, кажи ми!
	Чашата на Франк беше празна. Той се оригна към тавана, обзет от спомена.
	— Огледахме козирката сантиметър по сантиметър. Беше толкова нагорещена, че подметките ни щяха да пламнат. Шибаните зарове ги нямаше. Не ги намерихме.
	— Може ли да са паднали от другата страна на козирката?
	— В началото си помислих същото. Слязохме от стълбата и преровихме храсталаците на мястото, където биха могли да паднат заровете. Клоните бяха остри и ни изподраха ръцете. Нямаше никакви зарове — сякаш се бяха изпарили. Наближаваше времето ми за атестация и знаех, че потъвам. Десет години усилия отиваха по дяволите.
	Магс се преструваше, че му съчувства, но не му съчувстваше никак. Не даваше пет пари за повишението на Франк или как се е издънил пред шефа си. Интересуваше я единствено как така Били е успял да се измъкне от всичко това.
	— Какво е станало със заровете? Не могат просто да изчезнат!
	— Пуснали са ги в тоалетна в казиното.
	— Какво?
	Франк намери сили да я погледне.
	— Каза ми го шефът на охраната на казиното. На записите се вижда как Били подава нещо на една от мадамите си, преди да мине през вратата. Тя веднага отива в тоалетната и вероятно тогава ги е пуснала в чинията.
	— В такъв случай какво е хвърлил Били на козирката?
	— Нищо. Ръката му е била празна.
	— Измамил те е!
	— Да. И аз се хванах. Трябваше да го пуснем.
	Гафът й се стори чудесен и тя не успя да удържи смеха си. Майка й я бе предупреждавала никога да не се смее в лицето на мъж. Разликата между мъжете и жените, твърдеше майка й, била, че мъжете се страхували жените да не им се смеят, а жените се страхували мъжете да не ги убият. Някак си бе забравила мъдрия съвет на майка си.
	Франк я удари по лицето. Когато се опомни, лежеше по гръб на пода, а стаята се въртеше като пумпал. Франк облече изпомачканите си дрехи, грабна портфейла и ключовете си от бюрото. Застана над нея и каза с мъртвешки, равнодушен глас:
	— Никога повече не ми се смей.
	— Съжалявам — прошепна тя.
	— Добре ли си?
	— Ще оживея.
	— Така и трябва. Ще те взема утре по обед.
	— Добре.
	— Сърдиш ли ми се?
	— Ще ми мине.
	— Добър отговор.
	Вратата се затръшна и Магс чу стъпките му да се отдалечават по коридора към асансьорите. Едва когато се увери, че си е отишъл, се надигна от пода.
	Седна на ръба на леглото. Виждаше двойно. Идеална метафора за двата свята, в които живееше. Беше се забъркала в каша и единствено сама можеше да се измъкне от нея.
	Стаята постепенно се върна към нормалния си вид. Магс отиде до плъзгащата се врата и опря лице в стъклото. Неонът от „Стрип“ я обливаше с фалшиви цветове. Тя се насили да не заплаче.


>	27.

	В полунощ Били реши, че Циганите няма да използват групата на хирурзите за прикритие. С униформа на келнер и закрепен на дланта поднос, той оглеждаше залата, в която вечеряха. Възрастни, очилати, с големи семейни шкембета и меки ръце, всички носеха костюми, които виждаха дневна светлина веднъж-два пъти годишно, седяха около кръгли маси, пиеха безкофеиново кафе и обсъждаха вълнуващи теми като гъбички на ходилата, враснали нокти на краката и плантарен фасциит. Почти всички имаха съпруги — също толкова отегчителна група полузаспали жени с тупирани и фризирани във фризьорския салон коси. Никой не изглеждаше нетърпелив да посети казиното или да се възползва от другите удоволствия, които предлагаше „Галакси“, така че Били просто не можеше да си представи някой от тях да е член на клана на Циганите. Твърде скучни, твърде възрастни, твърде натежали. Циганите бяха започнали като крадци на дребно от магазини, което означаваше, че са пешаци и слаби като циркови акробати. Нито един от присъстващите не отговаряше на подобно описание.
	Докато правеше последна обиколка в залата, съвсем новият му телефон иззвъня в джоба му. Търсеха го от местен номер, който обаче му беше непознат. Той отиде до масата с десертите, на която имаше топяща се скулптура от лед, и прие разговора.
	— Били, аз съм — каза Ли. — Има неприятности.
	— Какво се е случило? Какъв е този шум при теб?
	— Арестували за измама в казино тази вечер. Има право само на един телефонен разговор, така че обаждам на теб.
	— Сигурно се шегуваш!
	— Не ядосвай. Вина не е моя.
	— Как може да не е твоя?!
	— Защото не направила нищо нередно. Ела извадиш под гаранция.
	Прозвуча като заповед. Може и да беше това — ако не я измъкнеше, би могла да се ядоса и да изпее за малката им уговорка на ченгетата. Не можеше да поеме риска и реши да й помогне да излезе от ареста.
	— Ще дойда веднага щом мога — увери я той.
	— Бързай, това място тука страшно — каза тя.
	Били прекъсна връзката. Лекар от близката маса с много пияна жена се опитваше да привлече вниманието му. Били беше приключил с играта на келнер и му показа среден пръст.


	Излезе от банкетната зала с келнерското сако в ръка. Айк и Ти Бърд не бяха далече — чакаха го отпред. Да опитва да се измъкне беше немислимо и затова заговори направо:
	— Искате ли да направите набързо пет хиляди?
	Парите карат света да се върти. Двамата биячи решиха, че искат да чуят още, и последваха Били по коридора, през фоайето на хотела, докато не стигнаха до входа на казиното и не излязоха отпред. Там имаше тълпа, въздухът беше наелектризиран. Гореща зона.
	— Каква е историята? — попита Айк.
	— Искам да ме покриете за известно време, докато измъкна приятел от ареста под гаранция.
	— Искаш да напуснеш казиното? — попита Айк.
	— Само за час-два.
	— Какво ще кажеш? — попита Айк колегата си.
	— Ще ни изритат по задниците — отговори Ти Бърд с гласа на разума.
	— И бездруго не ни плащат кой знае какво — припомни му Айк.
	— Няма да си рискувам работата за едни въшливи пет хилядарки. Дай повече.
	Айк насочи вниманието си към Били.
	— Ще вдигнеш ли мизата? Ако вдигнеш, може да се съгласим. Маркъс и мадамата му излязоха преди час, старият смръдльо също си отиде. Никой няма да разбере, че си излизал, освен нас. Ще си мълчим, обаче трябва да си струва усилията.
	Време за одрусване. Мина му през ум да попита Айк кога за последен път някой му е плащал пет бона, за да си мълчи, но си даде сметка, че подобна насока на разговора няма да го отведе далече. Айк го държеше за топките и беше готов да измъкне от него всеки възможен цент.
	— Ще ви дам по пет хиляди на човек — предложи Били.
	— Пет хиляди на човек — повтори Айк, за да стане съвсем ясно.
	— Да. В брой.
	— Това е добре, защото не работим с кредитни карти. Опитай десет.
	— Току-що ви предложих десет.
	— По десет на всеки.
	Били се залюля на пети. За да плати толкова, трябваше да отиде до апартамента си и да вземе пари от стенния си сейф.
	— Хайде, престанете — каза им.
	Погледът на Айк стана леден.
	— Това е последното ми предложение. Приемаш или се отказваш.
	Били почти каза „майната ти“. Едно тънко гласче в главата му обаче го спря — трябваше да извади Ли от ареста, преди да го накисне.
	— Добре, така да бъде — каза вместо да ги напсува.
	Айк се ухили.
	— Плащай.
	— Парите са в апартамента ми. Ще ги взема, когато изляза, и ще ви ги дам, когато се върна.
	Айк сграбчи Били за ризата и го вдигна във въздуха, така че краката му увиснаха над пода. Край тях мина ято красиви създания, които ги стрелнаха с нацупени погледи. Във всеки друг град биха снимали с телефоните си и биха извикали полиция. Във Вегас обаче хората като че ли губят чувството си за болка и страдание, така че момичетата влязоха в казиното, без да забавят устрема си. Айк доближи лицето си до лицето на Били и просъска:
	— Искаме парите сега, задник!
	— Парите са в сейф, в апартамента ми.
	— Чуваш ли, Бърд? Пичът има толкова много шибани пари, че му трябва сейф, за да ги пази. — Айк присви очи. — Дай ни комбинацията, ние ще се погрижим за останалото.
	— Не можете да влезете в сградата. Нощният портиер няма да ви пусне до асансьорите. Повярвайте ми, ще ви дам парите.
	— Ти имаш друга работа — припомни му Айк. — Дай ми комбинацията и ние ще си вземам нашето, докато ти уреждаш гаранцията. Обади се на нощния портиер и му кажи, че ще отидем. Това е сделката.
	Били знаеше, че губи.
	— Живея в Търнбъри Тауърс, Сграда В, последния етаж. Сейфът е в гардероба. Дай лист и ще ти запиша комбинацията.
	— Уау! Живееш на последния етаж в Търнбъри!? Там са само много богати задници. Да си измамник май носи добри пари.
	— По-добре е от ходенето на работа. Пусни ме, ако обичаш.
	Айк го спусна на пода и пооправи предницата на ризата му. Ти Бърд взе лист и химикалка от рецепцията и Били записа комбинацията за сейфа, с убеждението, че това е най-глупавото нещо, което някога е правил. В сейфа имаше петдесет хиляди и златен „Ролекс Събмаринър“, който бе взел след не особено приятелска игра на табла със сополиво хлапе, което се издържаше от попечителски фонд. Много добре знаеше, че биячите ще вземат всичко.
	— Как се казва портиерът? — попита Айк.
	— Джо. Всички го наричат Джоджо — отговори Били.
	— Обади му се и му кажи, че отиваме.


	Били се обади на Джоджо и задвижи колелата, за да могат биячите да го оберат. Струваше му се смешно да урежда собственото си ограбване и беше сигурен, че един ден ще се смее на спомена, но не днес. Излязоха отпред, до будката на пиколото, и Айк го потупа по рамото.
	— Ще се върнем преди разсъмване, момче.
	— Да, татенце.
	Развеселени заради неочаквания удар, двамата биячи тръгнаха по алеята към паркинга за служители. Парите вече прогаряха дупки в джобовете им. Тези бяха най-долната проба крадци и Били нямаше търпение да се разплати с тях, че се възползват от него така.
	— Ще ми трябват десетина минути — каза пиколото. — В момента сме задръстени.
	Били седна на една пейка, за да изчака колата си. Беше се постарал да приключи отношенията си с Ли и вероятно бе наранил чувствата й. Трябваше да поправи това. Отново влезе вътре.
	Магазинът за сувенири беше до фоайето. Той огледа купищата тениски и дрънкулки, подредени по рафтовете. Повечето бяха боклуци, произведени в Китай, на безумни цени. Някога Вегас беше добра сделка — евтини хотелски стаи, евтини билети за представленията, безкрайни безплатни бюфети. Тези дни си бяха отишли — сега градът беше жив грабеж. Всичко беше по-скъпо, отколкото е нормално. Намери блуза без ръкави, която би отивала на очите на Ли, и я занесе на касата.
	— Петдесет долара — каза продавачката.
	— Може ли да я опаковате в някаква хубава хартия?
	— Опаковането на подаръци е допълнително два долара.
	— Няма проблем.
	Докато момичето опаковаше блузата, нещо във витрината привлече погледа му. Сред гривните и пръстените видя предмет с вълшебен златен цвят.
	Сърцето му прескочи един удар. Нима наистина бяха толкова глупави? Припомни си, че Дусет не е играч и поради това е уязвим за различни измами, които никога не биха минали на един истински собственик на казино.
	Посочи витрината.
	— Искам да видя това.
	Продавачката отвори задното стъкло и извади лъскава запалка.
	— Не, не това. Ключодържателят до нея. Със златния чип.
	Продавачката извади сувенирен ключодържател с направен от гума златен чип и му го подаде. На външен вид приличаше поразително на истински златен чип, струващ сто хиляди долара.
	Били извади от джоба си златния чип, който бе откраднал от Рок, и го сравни с гумения. Цветът беше съвсем същият.
	Казината пазеха формулите, по които се произвеждаха чиповете им, както „Кока-Кола Къмпани“ пази тайната формула на газираните си напитки. Обаче Дусет се бе излъгал и бе дал възможност външен производител да копира съвсем точно цвета на златния чип, за да го използва за сувенир. Били потърси знак на производителя, с надеждата ключодържателят да не е произведен в Китай. Не намери и попита:
	— Откъде ги получавате? Искам да направя нещо подобно за моята фирма.
	— Доставя ни ги производител от града — отговори продавачката. — И току-що беше тук, за да зареди витрината. Продаваме много такива.
	— Имате ли негова визитка?
	Продавачката порови в едно чекмедже и извади визитка на ААА „Новълти анд Гифт“, намиращ се на „Индъстриал Роуд“ в северната част на града.
	— Задръжте я. Когато дойде следващия път, ще му поискам друга — каза момичето.
	Били мушна картичката в портфейла си. Сърцето му биеше забързано, едва сдържаше възбудата си. Беше ударил златната жила.
	— Това прави още двайсет долара, плюс данък — каза тя и въведе покупката в касовия апарат.
	Вероятно производството на този ключодържател не струваше нищо. Още едно ограбване, но щеше да го преглътне с удоволствие. В живота му нямаше да има много възможности да превърне двайсет долара в няколко милиона и той някак усещаше, че серията на лошия късмет скоро ще си отиде.


>	28.

	Подкара на север по „Стрип“, закачил верижката на ключодържателя на пръста си. С помощта на този фалшив златен чип щеше да се разплати с Дусет до последния цент.
	Всяко казино във Вегас е било ограбвано с помощта на фалшиви чипове. Измамата била толкова често практикувана, че щатът нарежда всяко казино да има на разположение резервен набор чипове с други обозначения, в случай че се наложи онези в залата да бъдат подменени спешно.
	Били сви наляво по „Бонивил“ и скоро стигна до ареста. Казината по „Стрип“ нямат свой арест и затова всеки, окошарен в тях, се откарва в Центъра за задържане на област Кларк — едно от най-потискащите места, които Били бе посещавал.
	Имаше зад гърба си няколко ареста за измами. Тъй като разполагаше с ловък адвокат и добър късмет, никога не бе прекарвал в Центъра повече от една нощ. От мисълта за преживяването обаче продължаваше да му се изправя косата. Никой там не обичаше измамниците и го бяха държали десет часа да замръзва гол, на дървен нар, преди да му дадат възможност да говори с адвоката си.
	Паркира на паркинга за посетители от другата страна на улицата и влезе в Центъра. Имаше опашка от хора, които искаха да разговарят с дежурния сержант. Скоро дойде неговият ред и той научи, че Ли е била изправена пред съд, който е определил гаранция от десет хиляди.
	Следващата спирка беше потискащата камера, наречена „Предсъдебни процесуални услуги“, в която написана на ръка табела обявяваше още една такса от четирийсет долара за внасяне на сума по съдебна гаранция. Съприкосновението със системата не се различаваше от обир на джебчия. Били пусна карта Виза на плота и продължи процедурата за изваждане на Ли от ареста.


	Ли се появи на изхода с алената си униформена жилетка на дилър, блуза с подобна на жабо яка и разпусната коса. Видя Били на тротоара и се намръщи.
	— Защо забави толкова?
	— Дойдох веднага щом можах — отговори той.
	— Колко накараха платиш?
	— Десет бона.
	— Ха! Това нищо за богат човек като теб.
	Думата „благодаря“ отсъстваше от речника й. Стигнаха до колата му. Ли взе блузата от седалката до шофьора и разкъса опаковката, после хвърли подаръка на задната седалка.
	— Не ти харесва цветът ли? — попита Били.
	— Гладна. Заведи на хубаво място някое — каза тя.
	Той реши да е „Ел Кортес“, в стария център. По това време на нощта там щеше да е тихо, така че щяха да могат да поговорят на спокойствие. Ли беше арестувана за измама в казино и не си даваше сметка колко гаден ще бъде животът й занапред.
	„Ел Кортес“ беше овехтял остатък от дните, когато казината се управляваха от мафията. Двата му ресторанта сервираха страхотна храна, в щедри порции, и бяха отворени денонощно.
	Настаниха ги в ъглово сепаре и им дадоха менюто, което беше с дължина на кратък роман. Ли си поръча супа с кнедли и чикагски сандвич с мариновано говеждо, а Били взе коктейл от скариди и специалния нюйоркски сандвич с пастърма, с ръжено хлебче.
	Докато чакаха храната, Били изучаваше лицето й. Фалшивата смелост си бе отишла и сега Ли изглеждаше изплашена и свита. Донесоха напитките им — за него кафе, запотена бутилка „Хайнекен“ за нея.
	— Кажи ми какво се провали? — подкани я Били.
	— Днес следобед дошъл съсед ми — заразказва тя. — Говори, упражнявал измама с чипове цял ден, че готов направи вечерта. Аз му казвам: „Още не готов“. И той отишъл.
	— Упражнявала си измамата с чиповете със съседа си.
	— Да. Името му Фънки Фреди. Носи смешни чорапи.
	— Нека позная. Съседът ти е отишъл в казиното ти въпреки всичко.
	— Да. Фънки Фреди дошъл вечерта, започнал говори с бос на салон. Аз бясна, знаеш. Седи той на моя маса, с двоен чип в ръка. Аз му казва тихо: „Махай се, лайно тъпо!“, а той прави не чува. На първи залог залага двоен чип. След това разбрал, че показва грешна страна, така че обърнал чип наопаки. Всеки видял, че неистински.
	— Исусе Христе! Ти какво направи?
	— Аз отдалечила от маса. Не иска има нищо общо с онзи боклук. Фънки Фреди разбрал какво надробил и бяга от казино. Шеф идва, взема двоен чип, гледа мен подозрително. Казал ми: „Този тип твой приятел, а?“. Аз казва никога не виждала човек, обаче бос предал на полиция все едно.
	Ако се стигнеше до съд, адвокатът на Ли би могъл да твърди пред заседателите, че тя е отказала да приеме залога на Фънки Фреди. Всяка игра на блекджек в Лас Вегас се записва на видео и записът щеше да покаже как Ли се отдръпва от масата и не докосва фалшивия чип. Един добър адвокат би изградил защитата си върху този факт и би успял да измъкне Ли. Самата тя вероятно би изгубила работната си карта и никога повече не би водила игра на блекджек, но това би било малка цена в сравнение с евентуална присъда за измама.
	— Повтори какво каза на полицията — подкани я Били.
	— Полицаи попитали дали познава Фънки Фреди. Аз казва, не виждала никога този луд човек. Полиция казала, според мой бос маса не върви добре и възможно крада.
	Босът се съмняваше в почтеността на Ли. Това будеше тревога.
	— Оставил ли е Фънки Фреди някаква документална следа в казиното, която може да бъде проследена?
	— Какво това? — попита Ли.
	— Купувал ли е нещо с кредитна карта? Използвал ли е банкомат там?
	— Преди седне, видяла пред банкомат.
	— Босът видя ли го също?
	— Бос също видял.
	Това беше лошо. Ако този бос съобщеше на ченгетата, че Фънки Фреди е използвал банкомат, те щяха да вземат информацията за банковата му карта и да го проследят. Това щеше да е проблем, защото живееше в същия парк за каравани, в който и Ли. Полицаите щяха да направят връзката и да обвинят Ли в заговор за измама на казиното. В града имаше повече от сто много ловки адвокати, но никой от тях не би могъл да се справи с обвинение в заговор.
	Донесоха поръчката им. Ли все още не разбираше какви биха могли да са последствията от случилото се. Набоде една кнедла с вилицата си и откъсна парче със зъби.
	— Трябва да те преместим.
	— Какво значи? — попита тя.
	— Вече не си в безопасност в онзи парк за каравани. Да вървим.
	Ли живееше в парка за каравани Ролинг Ранчет, на магистралата за Боулдър. Пътищата бяха спокойни и през повечето време Били караше с над сто, с надеждата да изпревари борда по хазарта.
	Докато пътуваха, Ли говореше за детството си във Виетнам. Били не знаеше кой знае какво за тази страна, освен че Щатите бяха водили там продължителна война, ползата от която се оспорваше до ден-днешен от възрастни хора с конски опашки в баровете.
	На шестнайсет платила на трафикант на хора да я прехвърли в Лос Анджелис, където започнала работа в обществена пералня — сгъвала дрехи. Един ден една добре облечена виетнамка, Вики, й направила предложение. Вики също била бежанка и притежавала салон за маникюр в Гардън Гроув, в сърцето на виетнамската общност на Южна Калифорния. Всички маникюристки от салона били момичета от Виетнам, които опитвали да си създадат някакъв живот. Вики предложила на Ли да лакира нокти, при което щяла да прави добри пари и да получава още по-добри бакшиши.
	Имало обаче една пречка. Цената била двайсет хиляди.
	Били паркира пред караваната на Ли. Беше тъмно и не видя признаци за присъствието на агентите от борда по хазарта.
	— Обясни ми тази сделка — подкани я той.
	— Сделка проста — отвърна Ли. — Вики изпрати работя в „Машини за късмет“, където преструвах на виетнамка на име Ли. Живея в каравана на Ли, кара скапана кола на Ли, преструва аз тя. Всеки месец изпраща пари на Вики, за да може един ден работи в салон.
	— И не си първата, с която Вики е постъпила така, нали?
	— Всички момичета от салон на Вики били Ли. Никое не оплаква.
	— Собственикът на „Машини за късмет“ знаеше ли какво става?
	— Собственик знае — отговори тя.
	— На него даваше ли пари?
	— С него спала, както други момичета. Спим с него, той грижи за нас. У дома, във Виетнам, приятел чука, и щом свърши, казва, готви вечеря. Аз казва, върви сам прави вечеря, куче мързеливо. После приятел рита и бие. Казва на баща ми, мисли той защити. Баща ми казва: „Chồng chúa, vợ tôi“. Значи, „Мъж господар, жена слуга“. Затова избягах. Така в моя страна. Жени не получава нищо в замяна. Тука като чука мъж, дава неща. Не харесва това?
	Всичко беше обмислила. Защо беше дошла в чуждата страна, нещата, които беше направила, за да стигне дотук, рискът, наградата — нищо не й бе убегнало.
	— Не, всичко е наред — отговори Били.
	Няколко каравани по-нататък по алеята светна лампа и през входната врата изведоха тип с белезници. Следваха го двама агенти от борда по хазарта, със значки на реверите. Жената на типа стоеше на прага и ревеше с глас. На краката на арестувания имаше кошмарни раирани чорапи. Фънки Фреди беше свършен.
	Били потегли на заден, като внимаваше да не удари нещо.
	Един от агентите на борда ги видя и извика:
	— Спри на място и слез от колата.
	— Наведи глава — каза Били.
	Ли се смъкна на седалката. Били натисна педала и полетя на задна по улицата.
	— Върни се! — извика агентът.
	Били пусна дългите с надежда да го заслепи, за да не го познае. Бордът по хазарта имаше повече от деветстотин оперативни агенти, повечето от които работеха в Града на греха. В нощната смяна изпращаха предимно младоци — ако издържаха година, преминаваха на работа в дневните смени. Това е много по-трудно, отколкото изглежда на пръв поглед.
	Стигна кръстовището, направи завой на заден и полетя напред. Агентът като че ли беше извадил пистолета си. Това беше само за показ. Ако стреляше и не улучеше, куршумът би могъл да попадне в някоя каравана и да рани невинен човек. Никой агент не иска такова нещо, освен ако не е Мръсния Хари.
	Били се измъкна от парка за каравани без повече проблеми. Минута след това с Ли летяха по магистралата към Боулдър със свалени стъкла. Вятърът духаше косите в лицата им.
	— Ти мой герой — изгука Ли.


	Мотел „Супер 8“ на „Ковал“ беше най-добрият вариант в града. Хранене на място, затоплен плувен басейн, четири канала НВО само за четирийсет долара на вечер. Били плати авансово и настани Ли в стая на първия етаж, с лице към улицата. Мушна пари в ръцете й и й нареди да се отърве от униформата на казиното възможно най-рано на следващия ден.
	Ли се облегна на рамката на вратата. Позата й показваше, че иска той да влезе и да правят секс. Около нея имаше само неприятности, така че Били се отдръпна от вратата.
	— Мислех, че харесваш — каза тя.
	— В момента работя за едни типове. Трябва да отида или ще се ядосат.
	— Измисли оправдание сега. Бива теб за това.
	— Те са лоши типове. Няма да разберат.
	— Защо работи за лоши типове?
	— Дълга история. Ще приключа до два дни. Не се забърквай в неприятности, чуваш ли?
	Тя опита да го прегърне. Били знаеше какво значи това. Докоснеха ли се телата им, всичко щеше да отиде по дяволите. Отблъсна я внимателно. Очите й му се смееха.
	— Заведеш в Лос Анджелис? — попита тя.
	— Не знам. Имаш ли къде да отседнеш там?
	— Вики настани. Още дължи пари за работа в салон за нокти. Ти плати за мен?
	— Колко й дължиш?
	— Две хиляди и петстотин.
	Малка цена, за да се отърве от Ли.
	— Ще ги платя — увери я. — Сега ме пусни.
	— Наистина ли направи това за мен?
	— Казах, че ще платя, нали?
	— Помни минал път, когато почти чукали? Било в лош хотел, като този. Никога не забрави онази нощ. Иска много влезе в мен. Като сега. Защо не дойде вътре направя щастлив?
	Очите й заиграха при спомена, а той впрегна цялата си воля, за да се обърне и да изтича до колата си. Едва когато забърза по „Ковал“ погледна в огледалото за първи път. Ли продължаваше да стои до вратата, с изражение на човек, който знае всичко. Беше от жените, заради които могат да те убият, и той настъпи педала с мисълта, че вероятно има и по-добри начини да напуснеш този свят.


>	29.

	Във фоайето на хотела нямаше никого и Били надникна в казиното, преди да се качи горе. Тълпата беше оредяла, играчите изглеждаха по-спокойни и уравновесени. Игрите в казината са измислени, за да изсмукват играчите постепенно, долар по долар. Няма начин да спечелиш в дълга перспектива, но това не спира хората и те продължават да подлагат главата си под банцига.
	Докато се изкачваше с асансьора, наостри уши. През стъклото виждаше движещите се тълпи долу, автомобилите, премигващия неон по „Стрип“.
	Обувките му прошумоляха по мокета в коридора. Той отвори вратата на апартамента си и влезе. Очакваше Айк и Ти Бърд да са вътре и да броят парите от сейфа му, но за негова изненада те не бяха там и той позвъни на портиера в Търнбъри.
	— Добър вечер, мога ли да помогна? — отговори Джоджо, летаргичният нощен портиер.
	— Обажда се Били Кънингам, от 28Д. Търся двама мои приятели. Виждал ли си ги там?
	— А, мистър К. Ако приятелите ти са двама лоши на вид черни типове, да, видях ги. Дойдоха преди известно време и се представиха. Видях им пръстените от Суперкупата и се заприказвахме. Спомням си ги от времето, когато играеха за „Стийлърс“.
	— Биваше ли ги?
	— Не, пълна скръб. Заради високия едва не загубиха титлата.
	— Знаеш ли къде са сега?
	— Горе, в апартамента ти.
	— Още не са си тръгнали?
	— Не са. Щях да ги видя, защото съм на бюрото си цяла нощ.
	В главата на Били зазвуча аларма. Изпразването на сейфа му не би им отнело много време. Какво бяха направили Айк и Ти Бърд? Обадили са се на скъпи проститутки и са устроили парти? Трябваше да приеме, че не са намислили нищо добро. И това беше грешка, защото в момента можеше да ги прецака много лошо.
	— Как е името на охранителната фирма, която инсталира системата от скрити камери миналата година? — попита той.
	— „А1 Секюрити анд Аларм“ — отговори Джоджо.
	— Имаш ли сайта им?
	— Да, залепен е на компютъра ми: _alsecurity.com_, само малки букви. Нещо не е наред ли? Да не би тези типове да те ограбват?
	— Това е между мен и тях, Джоджо. До скоро.
	— Лека нощ, мистър К.
	Били взе телефона си и бързо влезе в сайта на А1. Преди година бяха хванали чистачка да залага ценни бижута, откраднати от човек от Търнбъри. За да предотвратят бъдещи кражби, управата беше наела А1 да инсталира скрити камери в детекторите за дим на всеки апартамент. Тези камери бяха свързани с централния офис на фирмата и можеха да бъдат достигнати с няколко прости команди.
	Били се радваше, че в апартамента му има камери. Не го безпокояха толкова крадците, колкото нуждата да знае какво ще вземат от борда по хазарта, ако някой ден обискират жилището му. Беше много вероятно да го ограбят и наистина щеше да е забавно да ги запише на видео. Отиде до страницата за регистрация и написа паролата си: „измамник“.
	На дисплея на телефона му се появи вътрешността на апартамента му. Камерите снимаха в четири цвята и апартаментът му приличаше на нагласен за снимки на телевизионна реклама. Той превключи през стаите и спря на спалнята си. Както очакваше, сейфът беше отворен и опразнен, на пода бяха струпани купчини пари. Имаше и друго обаче. Дрехите му бяха извадени от гардероба и бяха разхвърляни из стаята. Десетки копринени ризи, дизайнерски панталони, кашмирени спортни сака, италиански обувки. Някои от тези неща никога не бяха носени и още стояха с етикетите от магазина. Колекцията му от мъжки часовници също беше извадена, както и скъпите запалки, с които палеше цигарите на дамите, когато излизаше по заведенията. Онези двамата бяха решили да прегледат и вещите му.
	Айк седеше в средата на стаята и назидаваше Ти Бърд, който седеше на леглото и гледаше пода. Позата на Ти Бърд беше особена — увиснали рамене, наведена глава, като боксьор, отпуснал се на стола си между рундовете, готов да се откаже от по-нататъшния бой.
	Айк продължаваше да говори на партньора си, Ти Бърд продължаваше да не откъсва очи от пода. Не е слово за назидание, реши Били, а думи за кураж. Айк опитваше да повдигне духа на Ти Бърд, който видимо беше потиснат.
	Опита се да се постави на неговото място. Ти Бърд не беше в първа младост, може би имаше болно коляно или започваше да губи паметта си заради многото удари по главата, като същевременно не преставаше да храни мечти за богатство. Попада в апартамента на Били и вижда колекцията му от дрехи и бижута, при което осъзнава смазващата реалност на собственото си мизерно битие — и сега единственото, което иска, е да отиде в някой бар и да се натряска, защото това правят тъпаците, когато са потиснати.
	И Айк го възпира — не, човече, чака ни работа, трябва да тръгваме.
	Беше ги хванал в момент на уязвимост и в главата му припламна огън с най-великолепни цветове. Бяха негови и го подканяха да ги удари. Просто трябваше да го направи както трябва.
	Взе телефона на хотела, набра 9 за външна линия и след това номера на апартамента си. На дисплея на мобилния си видя как главите на биячите трепват и се вдигат нагоре при звука на телефона на нощното шкафче. Направи го още три пъти. На четвъртия опит Айк сграбчи слушалката от шкафчето.
	— Кой е? — попита той.
	— Аз съм, Кънингам. Наблюдавам ви с партньора ти.
	— Наблюдаваш ни? Как, по дяволите, можеш да ни наблюдаваш?
	— През мобилния ми телефон.
	— Не се будалкай с мен, задник.
	На дисплея Били видя как Ти Бърд става от леглото и застава до партньора си със замислена физиономия. Не беше сигурен какво се случва и започна да събира пачките пари, измъкнати от сейфа на Били, и да ги трупа в ръцете си, както изнервен родител държи новородено. Ти Бърд беше готов да побегне — Били беше сигурен в това.
	— Не се будалкам. Ти Бърд току-що стана от леглото ми и награби парите, които сте извадили от сейфа ми. Кажи му, че трябва да чуе каквото имам да кажа.
	— Как така виждаш какво правим? — попита Айк. — Тук няма камери.
	— В датчика за дим на тавана има миниатюрна камера със сферичен обектив. Във всички стаи има камери.
	— Шегуваш се.
	— Не се шегувам. Свали капака на датчика, ако не ми вярваш.
	Айк откри датчика и изкърти капака. Ръката му беше толкова дълга, че нямаше нужда от стол, за да стъпи на него.
	— Мамка му! — изпъшка Айк.
	Ти Бърд се вторачи в малката камера. Лицето му беше толкова близо, че Били видя гората от косми в носа му.
	— Кънингам е — обясни Айк. — Наблюдава ни.
	— Това е шибано — каза Ти Бърд.
	— Тогава кажи за какво искаш да си говорим — каза Айк към камерата.
	— Имам работа за вас. Ще ви платя пари, които могат да променят живота ви.
	— Какви пари?
	— Ще променят живота ви. Коренно.
	— Колко?
	— Достатъчно, за да се пенсионирате. Интересува ли ви предложението?
	Айк се превърна в камък, дълбоко замислен.
	— Няма проблем да говорим с него — каза Ти Бърд в ухото на партньора си.
	— Кога? — попита Айк по телефона.
	— Веднага — отговори Били.
	— Къде?
	— В апартамента ми, в хотела. Ще поръчам румсървис. Гладни ли сте?
	— Винаги сме гладни. Поръчай ми стек от филе, добре изпечен, с пържени картофи и сос холандез. Същото и за Ти, но стекът да е средно опечен към суров, с печен картоф и подквасена сметана.
	— Разбрах. До скоро.
	— Виж, Кънингам, нали не ни въртиш номер?
	— Не ви въртя номер.
	Айк прекъсна линията. Тупна партньора си по рамото заради неочаквания добър късмет, после си спомни камерата на тавана. Показа на Били среден пръст, после я изтръгна от мястото й.


>	30.

	Били поръча на биячите стекове от румсървиса, плюс голям коктейл със скариди за себе си. Служителят от румсървиса обясни, че кухнята не работи и ще са нужни около четирийсет и пет минути, за да се изпълни поръчката. Били искаше храната да е на масата, когато Айк и Ти Бърд дойдат, така че каза:
	— Направи ги двайсет и ще съм доволен.
	— Съжалявам, сър, но е невъзможно — отвърна служителят.
	В казино във Вегас нищо не е невъзможно.
	— Как се казваш?
	— Хинтън, сър.
	Дисплеят на телефона на Хинтън казваше, че Били се обажда от баровски апартамент.
	— Ако не ми донесеш поръчката веднага, ще си тръгна от тази мизерна дупка и ще кажа на клоуна с дрехи за родео долу, че си се държал грубо с мен. Ясен ли съм?
	— Моля, не го правете — каза Хинтън.
	— Не те чух. Какво каза?
	— Ще получите поръчката си след двайсет минути. Ще я донеса лично.
	— Разчитам на теб, Хинтън.
	Докато чакаше храната да дойде, Били се зае да аранжира апартамента. Щеше да продаде на Айк и Ти Бърд списък блага, а за целта мястото трябваше да изглежда както подобава. Най-напред подреди столовете на масата за хранене така, че двамата биячи да седнат срещу него, докато поглъщат стековете си. Искаше да наблюдава лицата им, докато им обяснява картинката, и да разбере накъде клони всеки от двамата. Най-вече, не искаше да комуникират помежду си, та било и само с поглед.
	Минибарът в апартамента беше зареден със скъпи маркови напитки. Той сложи бутилка „Хенеси“ на мраморния барплот, заедно с три чаши, за да полеят новото партньорство. С жеста да извади бутилката предварително показваше желанието си да работи с тях.
	Хинтън дойде малко преди двайсетата минута и сложи покрити чинии на съответните места на масата според инструкциите на Били. Когато приключи, той мушна сто долара в горното джобче на Хинтън и си спечели нов приятел.
	Айк и Ти Бърд дойдоха малко след това. Ти Бърд носеше сак, взет от шкафа на Били, с парите от сейфа му.
	Сакът се пукаше по шевовете и Били се зачуди още колко други неща са взели от апартамента му.
	— Какво ще пиете? — попита ги от бара.
	— Нещо студено — отговори Айк. — Парти ли организираш?
	Били извади от хладилника три бири, отвори ги и ги занесе на масата.
	— Нека е празнуване. Наздраве за забогатяването ни заедно.
	— Звучи добре — каза Айк.
	— И на мен ми звучи добре — обади се Ти Бърд.
	Седнаха на масата и започнаха да се хранят. Айк и Ти Бърд бяха като прахосмукачки. Оръжия за масова консумация. Били не бързаше и се наслаждаваше на скаридите си. Във Вегас се консумират повече скариди, отколкото където и да било другаде по света, и винаги са сочни и вкусни. След като приключи, той поля пръстите си с лимонов сок и отми остатъчния вкус с бира. Биячите вече бяха прекосили финиша и го наблюдаваха.
	— Добре ли беше? — попита той.
	Айк изсумтя, че стекът му е бил приличен, но не кой знае какво. Ти Бърд каза същото. След като бяха напълнили търбусите си с мръвки и картофи, не се държаха особено кръвожадно.
	— Искате ли десерт? Кухнята работи цяла нощ — каза Били.
	— Искаме да ни говориш за парите, които променят живота — каза Айк.
	— Точно така. Кажи ни за парите — добави Ти Бърд.
	Искаха да чуят за парите, преди да са чули какъв е рискът. Това беше аматьорска грешка, резултат на отчаяние и алчност. Били отпи още глътка бира, просто за да ги накара да чакат.
	— Нека ви задам един въпрос. Ако ви кажа, че има богат тип, който може да бъде ошушкан, и че ще можете да си тръгнете с достатъчно пари, за да се пенсионирате, ще го направите ли?
	— Познаваме ли го? — попита Айк.
	— Преподобния Рок.
	— Какво си пушил!? Говориш налудничави неща!
	— Изслушайте ме. Рок е наркодилър, който използва казиното, за да пере парите от наркотиците. Ако го измамим, докато е тук, не може да се оплаче на полицията и да подаде иск. Парите му са наши — той просто ги държи, докато ги вземем. Работата е повече от идеална.
	— Може би за теб — възрази Айк. — Ако обаче се забъркаме аз или Ти Бърд, ще трябва да се крием, да имаме нови самоличности и всичко останало. Рок има добра памет.
	— И какво, ако се криете? Както аз виждам нещата, вие, момчета, имате проблем. Твърде едри сте, за да станете измамници. Каквото и да правите, ще биете на очи. За измамник това е много лошо. Погледнете мен — висок съм един и седемдесет и тежа осемдесет килограма. Ако си сложа бейзболна шапка на главата, ставам обикновен невзрачен смотаняк.
	— Не изглеждаш обикновен — възрази Айк.
	Ти Бърд дръпна стола по-близо до партньора си. В огледалото в другия край на апартамента Били видя как Ти Бърд бута Айк с крак под масата, досущ както правят двойките измамници, когато играят бридж. Сякаш казваше: „Слушай какво говори той“.
	— Имате и друг проблем. Много сте известни — продължи Били. — Играли сте футбол в „Стийлърс“, печелили сте Суперкупата, физиономиите ви са показвани по телевизията и са ги гледали милиони хора. По колко пъти на ден ви разпознават? Обзалагам се, че е често.
	— Тази вечер един тип пак ни позна — каза Ти Бърд.
	— Това говоря. Не ставате за измамници. Вместо това, най-добре е да направите един голям удар и да изчезнете от хоризонта. — Млъкна, за да ги остави да асимилират чутото. — Е, какво ще кажете? Искате ли да участвате?
	Ти Бърд отново бутна партньора си с крак. Айк почеса брадичката си, като че ли мисли.
	— Зависи колко ще е нашият дял — каза след малко.
	— Двайсет и пет процента.
	— Двайсет и пет процента от какво?
	— Двайсет и пет процента от това, което Рок внесе в клетката с парите снощи. Мисля, че бяха към шест милиона. Двайсет и пет процента от шест милиона са милион и половина. Това е за вас.
	— Нека да са осем милиона — каза Айк. — По толкова пере всяка седмица.
	— Добре. Тогава вашият дял ще е два милиона. С тези пари ще можете да ядете чийзбургери в рая до края на дните си, не смятате ли?
	— Хубава цифра — съгласи се Айк. — Ще можем да преживеем с това, нали, Ти?
	— Доволно и щастливо — кимна Ти Бърд.
	Двамата биячи излъчваха добронамерени сигнали.
	Били бе посадил семенцето. Сега трябваше да го накара да покълне.
	— Циганите ще ограбят казиното в събота следобед и Дусет разчита на мен да ги спра. Ако му кажа, че измамата ще стане в залата за крапс, той ще изпрати там цялата охрана. Не може да има по-добър заслон, за да атакуваш клетката.
	— Заслон? — попита Айк.
	— Или отвличане на вниманието. Всички измамници използват такива неща. Докато Дусет разбере, че осемте милиона на Рок са изчезнали, вас двамата няма да ви има.
	— За обир с пистолети ли говориш?
	— Не, разбира се. Говоря за измама. Касиерът ще връчи на Ти Бърд осем милиона изпрани пари и Ти Бърд ще излезе през вратата с танцова стъпка. Звучи ли ти забавно?
	— Харесва ми как описваш нещата — каза Айк. — Обаче няма да е кеш. Ще са платежни нареждания на стойност осем милиона. Дусет използва верига бюра за осребряване на чекове в града, за да пере парите.
	— Тези платежни нареждания могат ли да бъдат проследени? — попита Били.
	— Не. Всяко е за десет бона. Рок идва в казиното с два големи кожени сака, а си тръгва с един малък.
	— Това още повече улеснява работата ви. Всичко ще е просто като фасул.
	— Продължавай да говориш — каза Айк.


	Беше време за сваляне на картите. Били извади от джоба си сувенирния ключ с гумения чип от казиното, който беше купил от магазина за сувенири на „Галакси“, и го остави да виси от пръста му.
	— Виждате ли този златен чип за сто хиляди? Купих го в магазина за сувенири към хотела. Това е ключът към царството на блажените. С това ще забогатеем.
	Ти Бърд скочи от стола си.
	— Полудя ли? Това нещо е гумено! Никой няма да се излъже с такава играчка!
	— Седни и слушай — каза му Айк, който си даваше сметка, че трябва да има още.
	Ти Бърд седна отново и скръсти огромните си ръце на гърдите.
	— Така е, този чип е гумен — продължи Били. — Сега погледни цвета. Същият е като на чипа за сто хиляди на казиното. Съвсем същият.
	Ти Бърд понечи да възрази. Айк го накара да млъкне с лакът в ребрата.
	— От какво най-много се страхуват казината? — продължи Били. — От фалшиви чипове. Един талантлив фалшификатор може да разори всяко казино. За да не допуснат това да се случи, казината прибягват до различни мерки, с които да попречат на фалшификаторите. Двете мерки, които работят най-добре, са микрочиповете и използването на специални цветове, които не могат да бъдат възпроизвеждани. Следите ли мисълта ми дотук?
	— Да — изпъшка Ти Бърд.
	— В „Галакси“ не използват микрочипове, така че остават специалните цветове. А Дусет е позволил фирма за промоции да използва формулата, за да направи този гумен чип. Ще взема цвета, ще го дам на един майстор, който работи за мен, и ще направим фалшиви златни чипове. Разбирате ли?
	Айк кимна одобрително. Ти Бърд все още имаше нужда от убеждаване.
	— Пускането на фалшиви чипове в казино си има име — продължи Били. — Казва се „удряне на клетката“. Не е лесно да извъртиш такава шашма. Трябва да заблудиш касиера, управителя на касата, камерата на тавана. Ако някой от тези хора реши, че опитваш да пробуташ фалшиви чипове, ще пуснат алармата и заминаваш.
	— Това звучи гадно — каза Ти Бърд.
	— Няма да звучи гадно, когато го направим. Всъщност ще стане много лесно.
	— Как така?
	Вече им бе дал отговора, само че Ти Бърд нямаше мозък и беше забравил. Мозъкът на Айк все още работеше и той тупна по масата с огромната си длан.
	— Ще ударим касата, докато Циганите правят тяхната шашма — каза той. — Не разбираш ли какво ти се говори? Ще направим шашма, докато се върши друга шашма. Охраната ще се занимава с Циганите, а през това време ние ще ошушкаме клетката. Дусет няма да разбере какво го е сполетяло.
	Изражението на Ти Бърд стана особено. Той се надигна от стола си и посочи вратата към спалнята.
	— Ела там — каза на Айк и отиде в съседната стая.
	Айк също стана.
	— Връщаме се веднага.
	Затвориха вратата на спалнята и започнаха да спорят като семейство, което има кавга. За двама бивши спортисти, за които пътят скоро щеше да свърши, това беше сделка на живота и Били се чудеше какъв ли може да им е проблемът. В края на краищата нищо нямаше значение. Айк беше мозъкът на дуета и Ти Бърд в крайна сметка щеше да приеме каквото иска Айк, защото просто така функционираше системата.
	Сакът беше на пода. От доста време го глождеше мисълта да разбере какво са откраднали от апартамента му. Ципът издаде рязък звук, когато го дръпна. В сака бяха парите от сейфа му — никаква изненада. В страничните джобове бяха натъпкани часовници, бижута, скъпи запалки.
	Прибра всичко. Което не се побра в джобовете му, натъпка в чекмеджетата на бара. Освен това прибра парите, като остави в сака само двайсет хиляди. Това беше уговорката и той смяташе да удържи думата си.
	От спалнята долитаха резки думи. Били отиде до канапето, пусна телевизора и се загледа в изображения, които за него нямаха смисъл. Сънят го зовеше. Беше дълъг, гаден ден и той трябваше да презареди батериите си за следващия, който обещаваше да е също толкова дълъг и гаден. Все още оставаше да открие Циганите, а това изобщо не беше дреболия.
	Биячите излязоха от спалнята и застанаха пред канапето, така че не можеше да вижда телевизора.
	— Имаме въпрос — каза Айк. — Как да сме сигурни, че в събота няма да ни ограбиш и да вземеш всичките пари? Кое ще попречи на това да се случи?
	— Парите ще вземете вие — отговори Били. Когато двамата не отговориха на това най-невероятно предложение, той обясни: — Ще ограбите касата, докато аз ловя Циганите. Касиерът ще ви даде платежните, вие ще излезете навън и ще се качите в кола на моя екип. По-късно ще се срещнем и ще разделим парите. Честно ли е така?
	Беше повече от честно и падаха всякакви съмнения, че Били може да опита да ги измами. Двамата протегнаха ръце.
	— Имаш сделка — каза Айк.


>	31.
>	Горещият стол: неделя, късен следобед

	Когато агентите от борда по хазарта решиха да си вземат почивка и излязоха от стаята за разпити, слънцето започваше да залязва. Били бе говорил непрекъснато и гласните му струни започваха да сдават. Той отвори последната си бутилка вода на масата, изля я в гърлото си и каза:
	— Дай ми писалката си.
	Адвокатът му подаде златната си писалка. Били надраска на листа един въпрос. Адвокатът му се замисли над отговора.
	— Бих ти дал шанс, който е по-малък от петдесет на петдесет — каза след това откровено.
	Това бе по-добре, отколкото да няма никакви шансове. Агентите се върнаха и заеха местата си до масата. Лабади смени ролката на магнетофона и каза:
	— Да продължим.
	— Готов съм, когато и вие — отвърна Били.
	— Искаме да чуем повече за гумения чип, който си намерил в магазина за подаръци на „Галакси“. Каза ни, че златният цвят бил еднакъв с цвета на златните чипове на казиното, струващи по сто хиляди всеки, и това те е накарало да мислиш, че екипът ти ще може да фалшифицира тези чипове и с тях да ограбите казиното.
	Беше им разказал съвсем достоверно за първите два дни, освен подробностите за екипа му. Всичко, свързано с хората му, беше силно съкратено и той ги наричаше група приятели, с които понякога се среща.
	— Вече ви казах, че нямам екип — натърти Били.
	— Престани да ни разиграваш, Били. Ти и екипът ти сте ударили касата в „Галакси“ и сте обрали казиното в събота следобед.
	— Няма такова нещо.
	— Маги Флин наясно ли беше с плановете ти?
	Били погледна косо към адвоката си.
	— Кажи им.
	— За протокола, клиентът ми няма екип — каза Андърман. — Ако продължавате да слагате думи в устата му, ще настоя да прекратите този разпит незабавно.
	— Не слагаме думи в устата му — възрази Лабади навъсено.
	— Позволете ми да не се съглася.
	Лабади беше участвал в такъв карнавал няколко пъти и беше наясно, че Андърман изгражда защитна теза, която да използва по време на делото.
	— Както искаш. Карл, върви донеси плика — каза Лабади.
	Зандър излезе от стаята. Върна се с книжен плик. Лабади го взе и изсипа съдържанието му в средата на масата. По плота се посипаха златни чипове с толкова наситен цвят, че блещукаха на светлината.
	— Познаваш ли ги? — попита Лабади.
	Били поклати глава. Правеше се на глупав.
	— Фалшиви са. Екипът ти ги е използвал, за да открадне осем милиона долара.
	— Нямам…
	— Имаме го на запис, Били. Е, ще признаеш ли, или не?
	Били взе един от чиповете и го погледна бегло. Ако имаха запис, беше прецакан — нямаше две мнения по въпроса. Защо тогава не му покажеха записа и да се свърши? Защо си даваха труда да го карат сам да им разказва версията си? Или Лабади лъжеше, или имаше още нещо. Можеше само да продължава да говори и да се надява на най-доброто.
	— Искате ли да чуете остатъка от историята ми?
	— Значи няма да признаеш? — попита Лабади.
	— Какво да призная?
	— Престъпленията, които си извършил.
	— Не съм извършил никакви престъпления. Невинен съм.
	— Усложняваш си живота, Били.
	— Защо просто не изслушате остатъка на разказа ми? Искам да кажа, нали затова сме тук?
	Лабади се намести на един стол. Тримата агенти подпряха лакти на масата и забиха погледи в лицето на заподозрения.
	— Говори — подкани го Лабади.


>	32.
>	Петък, ден преди удара

	Били се събуди от ритник в глезена. Не беше идеално, но все пак беше по-добре от удар по главата с оловна тръба, изстрел в лицето от упор или задушаване с въже, което от време на време се случваше с хората, които си изкарват хляба с измами. Беше заспал на канапето в дневната на апартамента си в хотела, с празна чаша за бренди в ръка. През панорамния прозорец нахлуваше болезнена слънчева светлина — като при полицейски разпит.
	— Ставай, коварно копеленце!
	Пред него стоеше представата за Клеопатра на някой водопроводчик. Червена кукленска рокличка, петнайсетсантиметрови токчета, присвити червени устни и огромно деколте, достойно за „Хутърс“. Все още не беше схванал какъв е статутът й и реши, че приоритет за следващите два дни е да научи.
	— Това определение ми подхожда — каза той.
	Тя го срита пак. Той обаче го очакваше и се отмести, така че удара отнесе канапето. Дамата беше ядосана и не беше в настроение за шеги.
	— Ей! Какво толкова съм направил?
	Ръката й посочи с плавен жест чиниите от угощението през нощта.
	— Маркъс не обича хората да трупат сметки на негово име, аз също. Ако го направиш пак, ще ти отрежа топките. Сега ставай. Трябва да проверим следа към Циганите.
	Думите го накараха да се сепне. Планът му да обере „Галакси“ разчиташе Циганите да не бъдат хванати до събота следобед.
	— Кой намери тази следа? — попита Били.
	— Аз.
	Крънчи стоеше до бара с черни каубойски дрехи. Беше изстъргал физиономията си с бръснач и се бе почистил, макар че все още приличаше на самата смърт, леко претоплена. Животът на измамника става по-труден, колкото по-дълго си в играта. Ако не напуснеш бизнеса, бизнесът напуска теб.
	Погледите им се срещнаха. Били прошепна без звук: „Да ти го начукам!“.
	— Подобно — отвърна старият измамник. — Заложих капан за Циганите и току-що хванах един от тях. Изглежда, спечелих малкото ни състезание.
	— Ти не можеш да хванеш и трипер в публичен дом.
	— Мери си думите.
	— Просто недей да забравяш. Нямаше да се налага да ме изнудваш, ако не се беше издънил.
	В ъгълчетата на устата на Крънчи се появиха гневни плюнки. Старият измамник свали каубойската си шапка и удари гънката отгоре.
	— Писна ми от твоите дивотии, Били. Искам да се държиш уважително. Престани да ми говориш така или лично ще се погрижа да изчезнеш.
	Били се изсмя подигравателно. Старият измамник се спусна през апартамента към него.
	Шаз плесна с ръце и го накара да се закове на място.
	— Достатъчно мъжкарски глупости! — тросна се тя. — Излез в коридора и си охлади нервите. И повече не смей да правиш това.
	— Опитва да ни противопостави, не виждаш ли? — каза Крънчи.
	— Просто си играе с теб. А сега се махай.
	Крънчи му показа среден пръст, после излезе. Разделяй и владей е единственият начин да се биеш срещу противник, който има числено превъзходство. Били отиде до бара, извади от хладилника кутия портокалов сок, напълни две чаши и подаде едната на Шаз.
	— Доставя ти удоволствие да го дразниш, нали? — попита тя.
	— Откъде ти хрумна пък това? Кажи ми за този капан.
	— Рики Бозуел е регистриран в хотела. Крънчи смяташе, че някой от семейството му може да опита да се свърже с него преди събота, така че оставихме стаята му отворена. Телефонистите ни следяха обажданията към стаята му с надеждата неговите хора да го потърсят.
	— Потърсиха ли го?
	— Не. Тази сутрин обаче някой е влязъл в стаята и датчикът на вратата е дал сигнал. Изпратили са човек от охраната, но когато е стигнал там, посетителя вече го е нямало. Крънчи иска да претърси стаята, за да провери дали посетителят не е оставил нещо.
	Сигурността във Вегас е по-сериозна, отколкото си мислят повечето гости, и не само в казината, но и в хотелите — опасенията са, че гостите могат да организират частни игри на карти, което е неприемливо. За да не се допусне да се случват подобни неща, на вратите се монтират електронни датчици, които показват колко пъти гостите посещават стаите си всеки ден. Ако броят надвиши определено число, изпращат човек от охраната, за да се увери, че в съответната стая не се върши нищо нередно. Тъй като Рики Бозуел не беше сред живите, всеки влязъл в стаята би запалил червената лампа.
	— Кога е станало това? — попита Били.
	— Към осем и половина тази сутрин.
	— Минали са часове. Защо сте чакали толкова дълго, преди да предприемете нещо?
	— Крънчи предположи, че онзи може да се върне, и затова сложихме двама души от охраната в коридора пред аварийния изход, за да го чакат.
	— Само че не се е върнал. Няма и да се върне.
	— Защо си толкова сигурен?
	— Рики е бил разузнавач. Работата му е била да проучи казиното, преди фамилията му да го ограби. От това, което ми каза снощи, разбирам, че преди да го убиете, вече е успял да предаде на хората си зелена светлина за удара в събота и те не очакват от него да контактува с тях до събота следобед. Нито по телефон, нито с мейли, съобщения и в никакъв случай при посещения в стаята му.
	— Кой тогава е влизал в стаята му тази сутрин? Дядо Коледа?
	— Вероятно някоя камериерка. Крънчи греши, ако мисли, че човек от клана ще дойде лично при Рики преди уговореното време. Умни са и не биха го направили. Ако искаш съвета ми, трябва да престанете да слушате тоя стар смръдльо. Той е отрова.
	— Сериозно? А ти какво си в такъв случай?
	— Аз знам какво говоря, а той не. Съвсем просто е.
	Ризата му беше разкопчана до средата. Тя прокара пръст по въображаема линия по гладките му гърди надолу, сякаш се готвеше да направи хирургически разрез със скалпел.
	— Ами ако грешиш? Ако някой от фамилията им се е издънил и е отишъл в стаята на Рики? Ще го приемеш ли като възможност, Били?
	— Не, защото не греша.
	Тя разтвори ризата му и докосна едното му зърно, после описа кръг около него с лакиран в бяло нокът.
	— Ти си дръзко малко копеле, нали? Хайде да се обзаложим.
	— На какво искаш да се обзаложим?
	— Да се обзаложим кой ще бъде отгоре. Какво ще кажеш?
	Ощипа зърното му и завъртя. Не беше трудно да си представи, че прави секс с нея — никакви предварителни игри или тиха романтична музика, за да създаде нужното настроение, просто скок в леглото със силата на двама разгорещени борци от гръцко и римско време. Предположи, че шансовете му да оцелее ще са по-добри, ако той е отгоре.
	— Така да бъде — съгласи се.
	— Да проверим в стаята на Рики и да видим кой е прав. Къде са двамата палячовци, които те пазят? — Отиде до стаята на биячите и удари с юмрук по вратата. — Ей, ленивци, размърдайте се. — Никой не отговори и тя отвори вратата. — О, боже! Не е ли сладко!
	Били погледна над рамото й. Айк и Ти Бърд лежаха прегърнати в леглото. Нищо чудно, че се караха толкова. Наистина бяха семейство.
	— Ставайте! — извика Шаз.
	Ти Бърд се появи на вратата с омотан около кръста чаршаф. Празнувайки споразумението, бяха пресушили бутилката „Хенеси“ и сега Ти Бърд изглеждаше кошмарно смачкан от махмурлука.
	— К’во има? — попита той.
	— Измий си зъбите, облечи се и кажи на другия ленивец да направи същото.
	— Кой е другият ленивец? — опита да се заяде с нея Ти Бърд.
	— Не опитвай да остроумничиш пред мен, защото ще накарам Маркъс да те изхвърли.
	— Мислех, че сме приятели.
	Тя заби юмрук в корема му.
	— Размърдай се, преди да се ядосам.
	— Не се ядосвай. Никой не те харесва, когато се ядосаш.
	— Престани да ми отговаряш, задник!
	Ти Бърд се засмя. Скоро щеше да е богат и в главата му вече се очертаваха големи планове. Върна се в стаята, без да говори повече.


	За да стигнат до стаята на Рики Бозуел, се спуснаха с асансьора до фоайето на хотела, прекосиха го и се качиха на друг асансьор, който се изкачи до деветнайсетия етаж на кула Б, в която бяха по-евтините стаи, с изглед към кошмарен небоядисан гараж. Били застана в единия ъгъл на кабината, за да вижда Крънчи. Подобно на някогашните каубои, готови да извадят револверите, бяха разменили предупреждения и сега беше само въпрос на време преди някой от двамата да предизвика другия.
	Били не очакваше финалната схватка с нетърпение. Схватките според него бяха за хора, които не са достатъчно умни, за да предвиждат бъдещето. Поне той виждаше така нещата. Все пак имаше и ситуации, когато човекът пред теб е готов да унищожи живота ти и нямаш избор, освен да действаш, за да се защитиш.
	Вратата на асансьора се отвори и тръгнаха по коридора, осеян с подноси от румсървиса. Шаз следеше номерата на стаите. Спря и вдигна ръка.
	— Дай ми ключа.
	Крънчи извади пластмасов ключ от стая. Шаз го мушна в процепа и изчака зеленият индикатор да светне. Били погледна към края на коридора, където беше аварийният изход. Вратата беше открехната и той започна да брои наум. Едно, две, три… Към тях се спуснаха двамата от охраната с извадени пистолети.
	— Махнете пистолетите — каза Шаз.
	Двамата се подчиниха и прибраха оръжията си в кобурите.
	— Извиняваме се, мисис Шазам. Никой не ни предупреди, че идвате — каза единият от двамата.
	— Да не се случва втори път — каза тя.
	Охранителите се върнаха на мястото си, а Шаз въведе другите в стаята на Рики. Били влезе последен и веднага огледа обстановката. Стаята беше уютна колкото трюм на кораб и отговаряше на сто и петдесет долара на нощ на „Стрип“. Квадратна, с двойно легло, бюро, което никога няма да бъде използвано, до едната стена, евтина тоалетка и задължителния телевизор на стенна стойка с програмата на хотела — модерен еквивалент на китайското мъчение с капки вода.
	— Добре, какво търсим? — попита Шаз.
	— Ще знам, когато го намеря — отговори Крънчи.
	— Тогава го намери.
	Старият измамник започна да отваря чекмеджетата на тоалетката. Не откри нищо и премина към гардероба, в който висяха две ризи и два панталона заедно с черен плик от химическо чистене.
	— Тук няма нищо — отбеляза Шаз.
	— Някой е влизал в стаята. Датчикът на вратата не лъже. Нека огледам още малко. Сигурен съм, че ще открия нещо.
	— Търси ако искаш целия шибан ден. Аз не съм останала без работа.
	Крънчи изглеждаше отчаян. Влезе в банята и разкъса тоалетната чантичка на Рики, сякаш самобръсначките и лосионите криеха тайната на Циганите и техния удар. Появи се с наведен поглед, като мърмореше под нос като обезсърчен стар нещастник в някой мол.
	— Приключи ли? — попита Шаз.
	— Има причина някой да е влизал в тази стая сутринта. Просто не мога да я открия.
	— Маркъс ще се зарадва, когато му кажа какъв некадърник си — отвърна Шаз. — Накара го да вярва, че ще хванеш Циганите. Чудесна работа.
	Излезе със замах и докосна Били по ръкава, когато мина покрай него, както правят стриптийзьорките в клубовете, за да привлекат вниманието на клиент.
	— Печелиш, любовнико — прошепна едва чуто.
	Крънчи я последва с увиснали рамене. Били чу вратата да щрака, после се обърна към биячите.
	— Кой е влизал в стаята тази сутрин?
	По физиономиите им не видя нищо освен мътния поглед на махмурлука.
	— Не съм влизал аз — отговори Айк.
	— И аз не съм — добави Ти Бърд веднага.
	— Бил е служител на хотела. Доказателството беше пред носа на Крънчи, обаче той не го видя. Някой от вас двамата видя ли го?
	Те поклатиха глави.
	Били извади от гардероба плика от химическото чистене, в който беше костюмът, донесен от пиколото, и го натика във физиономиите им.
	— Бил е пиколото. Ако искате да сте с мен, винаги ще сте нащрек, ясно ли е?
	— Да, шефе — отвърна Айк.
	— И повече никакви удари и говорене на гадости.
	— Ясно — каза Айк.
	— Да — добави Ти Бърд.
	— След събота животът ви ще стане голямо парти. Дотогава ще се държите като войници и ще ходите в колона по един. С мен ли сте?
	— С теб — отговориха двамата.
	Били се радваше, че е отстранил от пътя си един от проблемите. Окачи костюма отново в гардероба и си даде сметка, че нещо го безпокои. Освен този костюм Рики не носеше други официални дрехи. Фактът, че го бе дал на химическо чистене в хотела, означаваше, че смята да го облича, докато е във Вегас — иначе би го почистил след като се прибере у дома.
	Били скъса плика, за да огледа по-добре. Едноредно сако с остри ревери с ръчно направени шевове по ръбовете. На етикета пишеше „Extrema by Zanetti“ — прилична марка. Костюмът изглеждаше твърде официален за казино и човек не би носил нещо такова в нощен клуб. Освен казината и клубовете във Вегас нямаше много места, на които да трябва да ходиш облечен по този начин.
	На пода на гардероба имаше три чифта обувки — маратонки „Найки“, мокасини и официални кожени обувки, които изглеждаха съвсем нови. Били ги взе и ги вдигна до костюма. Подхождаха си.
	После погледна окачените ризи в гардероба и видя една светлосиня, с шарка „рибена кост“ на гърдите и френски маншети, скрити зад гърба. Извади я и я сложи до костюма. Подхождаха си.
	Просна костюма и ризата на леглото, после сложи обувките до тях и прерови чекмеджетата на тоалетката, които преди това бе претърсил Крънчи. Откри кутийка със златни копчета за ръкавели и сребристосиня вратовръзка. Невинни предмети, освен ако не знаеш за какво ще послужат. В кутията с копчетата откри и билет за ММА състезание, като първата схватка започваше в 1:00 следобед в събота.
	Всичко съвпадаше. Вече знаеше как Рики е смятал да прекара следобеда в събота и какво ще бъде прикритието на Циганите, за да ударят казино „Галакси“, само защото бе видял плик от химическо чистене в гардероба. Обърна се с нещата в ръце.
	— Какво намери? — попита Айк.
	Били му подаде копчетата за ръкавели и вратовръзката, но задържа билета.
	Айк ги огледа, после огледа дрехите, проснати върху леглото.
	— Като че ли някой ще ходи на сватба — отбеляза Айк.
	— Ти си гений — отвърна Били.


>	33.

	— Фамилията на Рики Бозуел ще отседне в хотела и прикритието им ще е сватбено тържество — каза Били. — Така ще отвличат вниманието.
	— Рики трябвало ли е да участва в сватбата? — попита Айк. — Ако е трябвало, ще видят, че го няма, защото е мъртъв.
	— Не, няма. Работата на Рики е била да проучи казиното. Малко преди да го хванете, той е изпратил съобщение на фамилията си, като е казал, че всичко е Джордж. След това не би се свързал с тях повече, докато не приключи ударът. Така действат екипите. Всеки член се появява само когато се налага и контактите са ограничени.
	Айк кимна. Беше схванал почти всичко.
	— Като в онзи филм, „Глутница кучета“, в който членовете на бандата си имаха други имена и така нататък и не говореха помежду си преди удара.
	— Точно.
	— Кой е Джордж? — попита Ти Бърд.
	— „Джордж“ е израз, който означава, че всичко е наред. Ако кажа, че нещо е „Джордж“, значи шашмата може да продължи. Ако кажа, че всичко е „Том“, значи всичко се отменя.
	— Кой е Том? — попита Ти Бърд искрено объркан.
	— Няма никакъв Том — тросна се Айк. — Това е измислена дума, с която казват, че лайното ще удари вентилатора. Дори аз го разбрах.
	Ти Бърд започваше да се нервира. Вместо да замълчи като Айк, реши да излее яда си на Били.
	— Говори на английски, става ли? Не съм в настроение да уча друг език!
	— Разбира се. Докъде бях стигнал? А, да. Събота следобед. Значи, ето какво ще се случи. Бозуел ще са сред гостите на сватбеното парти. Ще отидат на сватбата следобеда, после, в четири часа, идва новата смяна в казиното и докато персоналът се сменя, те ще направят удара. Ще използват суматохата вътре в казиното за прикритие и ще приключат.
	— А защо няма да разберат, че Рики го няма? — попита Айк. — Ако не се появи, ще разберат.
	— Не, няма.
	— Защо?
	— Рики е имал билет за ММА състезание в събота следобед. След края на схватките е смятал да се върне тук, да си облече баровския костюм и да слезе долу, за да се срещне с хората си, когато те правят удара.
	— А защо да чака дотогава? — прекъсна го Айк. — Защо да не отиде на сватбата заедно с останалите, още в началото на следобеда?
	— Защото някой от служителите на казиното може да си спомни, че го е виждал да души наоколо по-рано през седмицата, и да заподозре нещо. Това излишно би усложнило ситуацията. По-добре е Рики да се появи, когато фамилията удря казиното. Така е по-лесно да се скрие.
	— Пак не отговори на въпроса ми — настоя Айк. — Рики няма да се появи в събота. Хората му ще забележат.
	— Разбира се, че ще забележат, но това няма да ги спре. Ограбването на казина е семейният им бизнес. Трябва да си плащат сметките и имат да хранят гърла. Не биха отменили операцията само защото Рики не се е появил, когато трябва. Повярвай ми, знам.
	— Това е гадно, човече — изпъшка Айк.
	Първата грижа на всеки измамник е да не го хванат. Рики бе допуснал грешка и бе платил с младия си живот. Фамилията в края на краищата щеше да разбере какво се е случило с него и щеше скърби за кончината му, но това нямаше да я спре и тя щеше да продължи да граби казината. Ако изобщо имаше някакви последици, загубата на техния човек само щеше да засили решимостта им.
	— Как ще разбереш в коя сватба ще бъдат тези хора? — попита Айк. — Нали в хотела ще има няколко?
	— Според таблото на входа в хотела в събота ще има девет сватби. Не би трябвало да е трудно да разберем в коя са нашите хора.
	— Как така?
	— Тези хора са цигани и имат странни навици. Те са вманиачени на тема чистота, непрекъснато си мият ръцете, дрехите им са безупречни чисти. При тях е обсесия — в гените им е. Ще разбера кои са, няма да е проблем.
	На Били му бе писнало да говори. Оставяше Айк и Ти Бърд да задават въпроси само защото не искаше в събота да му свият номер и да се откажат. Налагаше се да търпи глупостите им. Обаче беше изморително.
	Айк каза:
	— А ние къде сме във всичко това?
	Предната вечер Били беше обяснил на Айк какво ще правят, но явно алкохолът беше заличил информацията от паметта му.
	— Когато Циганите започнат удара си, аз ще дам знак и охраната ще ги хване. Докато ги извеждат от залата, вие двамата ще оберете касата с фалшивите чипове. Докато Дусет се усети, че е бил ограбен, вие вече ще сте духнали.
	— Не изглежда трудно — каза Айк.
	— Защото не е. Трудното е сега — каза Били.
	— Какво искаш да кажеш?
	— Това няма да стане с вълшебна пръчица. Трябва да се видя с моя човек, за да му поръчам фалшивите чипове. Освен това трябва да открия кои са Бозуел. И трябва да държа Дусет и откачената му жена на тъмно, за да не ги прихванат лудите и да решат да ме убият.
	— А как ще направиш всичкото това, без да те хванат?
	— Лесно. Вие двамата ще ме покривате.
	— Така ли?
	— Точно така. Вече не работите за Дусет. Работите за мен, а това значи да покривате задника ми, за да подготвя всичко. Ясно?
	— Ами ако Шаз позвъни на мобилния и иска да говори с теб и й кажем, че не си при нас? И ако откачи и ни сръфа? Какво ще правим тогава?
	— Измислете версия. Кажете й, че съм открил, че Циганите ще са в някоя от сватбите, и че обикалям хотела, за да разбера в коя точно. Тя ще се развълнува от новината. След това ще позвъните на мен и аз ще я водя за носа още известно време.
	— Мислиш, че ще се хване на тази дивотия?
	— Ще се хване, ако й го кажеш както трябва. Всичко опира до изпълнението и убедеността в гласа ти.
	— Звучи рисковано, ако ме питаш.
	Всяка работа, с която се бе заемал Били, беше рискована. Без риск не може да има награда. Той удари Айк по гърдите толкова силно, че очите му щяха да изскочат. Едрият мъж не беше свикнал дребни човечета да го разиграват и си пролича.
	— Това е голям удар. Въпросът е, готови ли сте?
	— Аз съм готов — каза Айк.
	— И аз — обади се Ти Бърд.
	— Добре. От вас искам две неща. Първо, слезте долу, купете чипове за няколко хиляди долара, и ги сложете в сака ми. Моят човек ще има нужда от тях, за да направи калъпите както трябва. След това вземете колата си и я докарайте, за да мога да се махна оттук.
	— Искаш да използваш нашата кола? — попита Айк.
	— Ако изляза с моята, някой може да забележи. По-добре да ползвам вашата.
	— Ами, добре. Колата ни е преработено „Камаро“ от шейсет и осма. Внимавай с педала, защото под капака има тигър.
	— Ще внимавам. Купете чиповете с парите от сейфа ми. Моят човек иска да види много. Казва, че така е по-лесно да ги фалшифицира.
	— Мислех, че това са наши пари — възрази Ти Бърд.
	— Парите са наши и ще са ни нужни, за да направим операцията. Между другото, взех бижутата си от сака и ги скрих. Те не бяха част от уговорката.
	— Ролексът с диамантите беше мой! — каза Ти Бърд, видимо разстроен. — Идеално вървеше с пръстена ми от Суперкупата.
	— С твоя дял от плячката ще можеш да си купиш часовник. Сега ми дайте номерата на мобилните си телефони, за да мога да ви търся.
	Биячите му продиктуваха номерата и той ги записа в паметта на своя телефон. Преди две вечери, когато го пребиваха, си бе обещал да се разплати с Айк и Ти Бърд. Отмъщението щеше да е сладко, особено след като тези двамата не виждаха откъде ще им дойде.
	— Колата ни е на паркинга за служители — каза Айк. — Ще я докараме пред задния изход. По това време на деня обикновено всичко е много спокойно.
	— Ще чакам — каза Били.


>	34.

	Отиде до Гейб с камарото на биячите. Вегас беше трагедия през деня и Били не отделяше очи от пътя. Без милионите ватове неоново осветление Лас Вегас не се отличаваше от всеки друг туристически град — по изчистените с пясък фасади личаха всички пукнатини и дефекти.
	Сакът беше на седалката до него. Ти Бърд беше купил чипове за няколко хиляди, от евтини, по пет долара, до най-скъпите, алени, от петстотин. Гейб щеше да има нужда от тях, за да направи фалшификатите. Не просто да имитира вида и цвета, но също така и усещането при пипане и теглото, които са различни във всяко казино.
	„Стрип“ свърши и след това магистралата беше права и безинтересна. Кварталът на Гейб беше право напред с неговите старателно окосени морави и неразличими една от друга еднотипни къщи, в които никога не се случваше нищо интересно. Били не можеше да си представи да живее в такава обстановка.
	Пред къщата на Гейб беше паркирана флотилия автомобили — мерцедесът на Мисти, биймърът на Пепър, инфинитито на Кори и Морис, уиндстарът на Травис. Екипът му се бе събрал, а той не бе поканен. Нямаше нищо против хората му да се събират и да си правят партита, но присъствието на Травис — който никога не излизаше от дома си, освен по работа — показваше, че това не е среща за удоволствие. Разговаряха за бизнес, но без шефа. Трябваше да подходи към случващото се внимателно.
	Първа стъпка: да открие кой предвожда бунта и да изрита жалкия му задник на улицата. Втора стъпка: да седне с останалите и да им прочете закона срещу бунтовете. Той не се нуждаеше от тях, но те определено се нуждаеха от него.
	Огледа къщата, докато събере куража да се конфронтира с тях. Прозрачните завеси на предния прозорец помръднаха и зад стъклото се появи мъжко лице. Слънчев загар, квадратна челюст.
	Травис.
	Били удари волана. Напоследък Травис го предизвикваше и той го отдаваше на факта, че наскоро се е оженил и сега отговаря пред по-голям авторитет. Грешка. Травис опитваше да поеме екипа и бе събрал всички в къщата на Гейб, докато той се оправяше с кашата в „Галакси“. Травис го беше предал.
	Не би трябвало да се тревожи толкова. Част от работата с екип беше справянето с проблеми — някой се разболява, друг се развежда, трети влиза в затвора и така нататък. Беше в състояние да се справи с всичко, освен с нож, забит в гърба.
	Лицето зад прозореца изчезна. Били си спомняше как бе привлякъл Травис, сякаш беше вчера. Този човек затъваше в дългове, всеки момент щяха да го изхвърлят от дома му и да му вземат колата. Само шест месеца след като се бе присъединил към екипа, беше успял да си стъпи на краката, хиените вече не чакаха пред вратата му. И ето сега как му се отплащаше това копеле!
	Слезе и отвори багажника на колата. Дръпна парчето мокет, което покриваше резервната гума, и извади щангата. Усети приятната й тежест в ръката си.
	Сърцето му блъскаше в гръдния кош, докато удряше с юмрук по вратата на Гейб. За негова изненада никой не отвори.
	— Хайде, страхливци! Отворете!
	Нищо. Побеснял, Били набра номера на мобилния на Гейб и чу записа от гласовата поща.
	— Аз съм! Стоя пред вратата ти! Пусни ме да вляза, по дяволите!
	След като Гейб не върна обаждането, Били скочи от стъпалата пред входа и залепи лице за предния прозорец, напрегна очи, за да огледа дома, в който нямаше мебели. Виждаше чак до дневната отзад. И хора, които се изнизваха през плъзгащ се прозорец към задната веранда в опит да избягат. В главата на Били препуснаха лоши мисли. Нима екипът му бе решил да го зареже? Задници!
	Заобиколи къщата, стиснал автомобилната щанга. Един тъничък глас го увещаваше да се върне, защото с насилие не се постига нищо. Един по-силен глас го караше да крачи напред, да чупи кости, ако трябва — излагал се беше на опасности заради тях, спечелил им беше много пари, а ето сега как му се отплащат гадните плъхове!
	Заобиколи къщата и закова на място. Видя моравата и хората си, които опитваха да прескочат дървената ограда зад имота на Гейб. Мисти и Пепър бяха с плътно прилепналите костюми, с които тренираха Пилатес, Кори и Морис като че ли сега ставаха от леглото, с небръснати момчешки лица, с несресани коси. Гейб беше друга история — задъхан, със зачервено лице. Десният крак явно го болеше. Травис държеше пистолет и ги подканяше:
	— Бързо! Да се махаме оттук!
	Някаква тежест падна от сърцето му. Беше разчел цялата ситуация погрешно. Тук ставаше нещо друго — екипът му не бягаше от него. Засрамен от лошата си преценка, той захвърли щангата в храстите и извика:
	— Ей, какво става?!
	Травис се обърна и се прицели. Били вдигна ръце във въздуха.
	— Не стреляй!
	— Били! За бога, ти ли си?! — извика Травис.
	— Не съм аз. Злият ми брат близнак е. И свали най-после този пистолет!
	Другите се бяха скупчили зад Травис. Едрият тип свали оръжието и насочи дулото към земята.
	— Ти ли дойде с този гангстерски автомобил отпред?
	— Да, аз.
	— Изкара ни акъла! Някакви типове гонят Гейб. Решихме, че са те.
	— Момчетата на Тони Джи?
	— Да. Виси им много сериозно.
	Сега го видя ясно, поне по-голямата част. Тони Джи беше изпратил биячите си да притиснат Гейб. Ранен и окървавен, Гейб бе повикал екипа, защото това бяха единствените му приятели, а те бяха зарязали всичко и бяха дошли да го спасяват, защото това правят приятелите. Не се бяха обадили на Били, защото знаеха, че е в „Галакси“ и си има други проблеми. Никой не го бе предавал. Всичко беше нормално.
	— Мога да оправя това — каза им.


	Влязоха в къщата, за да говорят. Освен едно канапе в средата на стаята други мебели нямаше. Донесоха сгъваеми столове от кухнята, така че все пак да седнат.
	Гейб се отпусна на канапето и се загледа в тавана, изпълнен с ужас, че се е стигнало дотук. Били беше дошъл късно и започна с въпроса, чийто отговор останалите вече знаеха.
	— Колко дължиш на Тони Джи?
	— Има ли значение? — отвърна Гейб и на физиономията му се изписа срам.
	— Мога да уредя това, но трябва да си честен с мен.
	— Не можеш да го уредиш, Били. Направих глупост и сега ще трябва да се чупя. Ще отида в друг щат и ще започна работа като часовникар в някой мол. Ще се справя някак.
	— Не, няма. Тони Джи ще те открие където и да си — каза Били.
	— Как?
	— Мафията има биячи във всеки щат и Тони Джи може да се свърже с тях. Ще те намерят, ще пуснат куршум в главата ти и ще му изпратят снимка на трупа ти. Можеш да бягаш, но не можеш да се скриеш. Сега ми кажи колко му дължиш?
	— Триста хиляди.
	— Шегуваш се, нали?
	— Това е истината. Затова трябва да се чупя. Нямам друг избор.
	— Няма да ходиш никъде.
	— Така ли?
	— Не. Трябваш ми за една работа. Сега мълчи и ме остави да помисля.
	Дневната притихна. Били държеше заровени в пустинята пари за черни дни, но не бяха достатъчно, за да покрият дълга на Гейб. Ако сумата беше по-малка, Тони Джи щеше да приеме авансова вноска и да се съгласи да получи останалото по-късно. Сумата обаче беше огромна и вече под въпрос беше репутацията му. Ако букмейкърът не прибереше дълга си, всички комарджии в града, които му дължаха пари, щяха да престанат да плащат дълговете си.
	Времето течеше. Мисти застана зад стола на Били и започна да разтрива схванатите мускули на раменете му.
	— Напрегнат си. Отпусни се.
	Той опита. Изпънатото въже, на което опитваше да запази равновесие, се люлееше все по-силно при всяка следваща крачка. Предпазната мрежа бе изчезнала, прътът, с чиято помощ балансираше, беше изпаднал от ръцете му. Ако Гейб заминеше, не би могъл да измами „Галакси“ и най-големият ден в кариерата му щеше да изтече в тоалетната.
	Кори и Морис проверяваха мейлите на телефоните си. Това може би е най-лошият навик на света, равен на чопленето на носа. Били си спомни, че въртяха измама с конните състезания в Санта Анита, и предположи, че така комуникира с тях техният човек там.
	— Шашмата с надбягванията още ли е жива? — попита ги.
	— Канехме се да прекратим, както ни каза — отговори Кори.
	— Какво ще кажете с нея да изчистим сметките с Тони Джи?
	Кори погледна Морис. Измамата с надбягванията беше тяхно бебче и Били нямаше права над нея. Кори и Морис можеха да откажат, само че гледаха нещата в перспектива, а Били беше билетът им към големия успех.
	— Аз нямам нищо против — отговори Кори.
	— Аз също — добави Морис.
	— Добре. Разкажете ми — каза Били.
	— Един треньор, Сал Лопес, урежда гонки в Санта Анита — започна Кори. — Действа умно. Подменя само по една гонка на ден и ни изпраща името на коня няколко минути преди да спрат залаганията. По този начин можем да заложим в последния момент, когато останалите вече не могат да реагират, като видят, че шансовете се променят.
	— Какъв е дялът на Сал?
	— Половината.
	— Какви шансове ви дават?
	— Различно е. Вчера нашият кон бяга при двайсет към едно.
	— Как става схемата?
	— Наблизо Сал има конюшня с коне от Бразилия, които са двойници. Боядисва ги, така че да станат досущ като конете от конюшнята на пистата, и през нощта ги подменя. Имаме проблем само ако завали. Тогава боята се отмива и двойникът си сменя цвета още докато се състезава.
	— Искам да видя това — каза Мисти, която още масажираше раменете на Били.
	— Значи трябва да е през сухия сезон в Южна Калифорния — каза той.
	— Сал току-що ни изпрати мейл, че шашмата ще е в ход днес. Ще стане по време на дванайсетата гонка, в четири и двайсет и пет — каза Кори. — Твоя е, ако я искаш, Били.
	Били се замисли. Веднъж беше мамил букмейкър в Провидънс с уреден боксов мач, но онова беше Провидънс. Букмейкърите във Вегас не бяха толкова глупави. Знаеха какво става и вземаха мерки да се предпазят. Това не означаваше, че Тони Джи не може да бъде обран. Просто означаваше, че е нужно някакво ниво на професионализъм, за да се получи. Преди обаче да пусне машината в ход, Били искаше да се увери, че Кори и Морис няма да затаят някакви лоши чувства.
	— Сигурни ли сте? — попита ги. — Смятам да смъкна от Тони Джи цялата сума, която му дължи Гейб. Тони Джи може да се усети, че гонката е била уредена, и да се обади тук-там по телефона. А на Сал може да му припари след време.
	— Това е негов проблем — каза Кори. — Ние работим за теб, Били.
	— Да, работим за теб — добави Морис.
	Били се обърна към Гейб.
	— Как да се срещна с този тип?
	— Тони Джи играе голф всеки ден на игрището Бали Хай. Най-вече там върти и бизнеса си — отговори Гейб. — Познавам треньора от Бали Хай. Ще му се обадя и ще уредя среща.
	— Казваш, че Тони Джи урежда залози, докато играе?
	— Телефонът му не престава да звъни. Ужасно дразнещо е.
	— Направи го.
	Били стана от сгъваемия стол. Трябваше да се върне в „Галакси“ и да прекара там известно време за фасада. Гейб го гледаше, както и другите, с очакване.
	— Има ли нещо? — попита той.
	— Каза, че имаш нужда от мен за някаква работа — отговори Гейб. — Ще ми кажеш ли за какво става дума?
	В суматохата Били беше забравил за какво изобщо бе дошъл при Гейб.
	— Изчакай малко — каза му.
	Излезе, взе сака от колата на биячите, върна се и го пусна на коленете на Гейб. Той дръпна ципа и погледна вътре.
	— Искаш да фалшифицирам тези чипове? Това ли е работата? — попита бижутерът.
	— Не. Искам да фалшифицираш това. — Извади ключодържателя с гумения златен чип сувенир от джоба си и го подаде на Гейб. — Донесох ти другите, за да имаш представа за текстурата и теглото им, а това — за цвета. Нужни са ми осемдесет такива. Струват по сто хиляди едното.
	— Как да уцеля цвета? Има хиляда различни оттенъци златно.
	Били извади от портфейла си визитката на „Новълти анд Гифт“, която беше взел от продавачката в магазина за сувенири.
	— Фирмата, която ги прави, е местна. Свържи се с нея и им кажи, че ти трябва същият цвят за поръчка, която правиш за хотела.
	Гейб се вгледа във визитката.
	— Ха, че аз ги познавам. Няма да е проблем да взема цвета. За кога каза, че са ти нужни?
	— Утре следобед.
	— Виж, това е проблем. С тези неща не може да се бърза.
	— Знам. Ако обаче някой може да го направи, това си ти.
	Гейб беше перфекционист — всичко, с което се заемаше, вършеше с мисъл и грижа. Извади от сака цветните чипове и пусна купчинка в другата си длан. Паднаха равномерно, правилно, един върху друг, като въздушна преграда омекотяваше удара помежду им, заради съвършената изработка. Под нос Гейб отбеляза:
	— Единайсет грама, смесена пластмаса, сребърна сърцевина.
	Стана от канапето с усилие, заради болката от боя, който беше отнесъл, и застана до Били.
	— Осемдесет златни чипа. Имаш ги.
	— Страхотен си, Гейб. До скоро, всички!
	Били тръгна към вратата. Травис беше точно зад него и загубил ума и дума попита:
	— Значи ли това, че утре ще откраднем осем милиона от „Галакси“?
	— Значи. Ще ви се обадя по-късно, за да ви дам подробностите.
	— Били, почакай! — извика Мисти след него.
	Хората му наскачаха от столовете, на лицата им се изписа надежда.
	— Ами ние? — попита Мисти. — Ние участваме ли в удара?
	— Разбира се, че участвате. Всички за един, един за всички. И всеки ще получи обичайния си процент. Ще се свържа с вас по-късно и ще ви обясня какво трябва да правите. Сега ме пуснете да тръгвам. Чака ме работа.
	Изтича през моравата и се качи в напеченото камаро — кожата на гърба му пламна, когато се облегна на седалката. Телефонът му беше на дясната седалка и той го вдигна, за да прегледа обажданията. Не го бяха търсили аварийно Айк или Ти Бърд. Липсата на новини понякога е добра новина, така че той мушна ключа в стартера и моторът изрева.
	Всичко щеше да се нареди. Късчетата от мозайката заставаха по местата си, звездите се подреждаха благоприятно. До утре вечерта той и екипът му щяха да се търкалят в пари, а Маркъс Дусет и откачената му жена щяха да се чешат по задниците и да се чудят къде са изчезнали парите им.
	Излезе на улицата. Хората му бяха излезли пред къщата, за да го изпратят. Махаха му с ръце. Изглеждаха толкова дяволски щастливи, че го обзеха емоции. Когато растеше, не беше видял кой знае какъв семеен живот — майка му беше в затвора, защото бе ръгала мъж с ножица, докато умре, баща му трябваше да мами на карти, за да свързва двата края — и той винаги се бе питал как ли щеше да е, ако имаше цял куп братя и сестри, с които да движи. Реши, че това сега е следващото най-добро нещо, и им махна, докато минаваше пред тях.
	— Обичаме те, Били! — извика Мисти.


>	35.

	Магс стоеше пред къщата си в града и охлаждаше нервите си. Франк бе казал дванайсет, а сега беше дванайсет и четвърт. Би могъл да й се обади, но така щеше да е прекалено учтив и внимателен.
	Въздухът от пустинята се нагряваше и ставаше огнено горещ. Тя понякога прехвърляше в ума си идеята да се махне и да заживее в друг град, но вътре в себе си беше наясно, че това няма да се случи. Договорът й с борда по хазарта беше железен. С него беше признала престъпленията си и се бе съгласила да изработи наказанието си, като стане платен информатор. Ако напуснеше, щеше да се превърне в издирван престъпник и полицията щеше да я открие за отрицателно време. На стената в кухнята й висеше календар, на който отброяваше дните. След единайсет месеца и двайсет шест дни отново щеше да е свободна жена. Само да издържи толкова дълго.
	Стана дванайсет и двайсет, после и двайсет и пет. По закона на Мърфи, ако искаш нещо да се случи, трябва да запалиш цигара, и тя го направи и дръпна няколко пъти. Разбира се, Франк спря до нея почти веднага и свали стъклото на колата.
	— Качвай се и хвърли този фас.
	Тя смачка цигарата и се качи в колата. Франк се бе изкъпал. Беше пригладил рошавата си коса с гел, носеше хубава синя вратовръзка. В скута й се появи кутия бонбони.
	— Съжалявам за снощи.
	Магс развърза панделката и отвори капака. Ягоди, покрити с шоколад. След като я бе ударил по лицето, очакваше поне някакво бижу. Бонбоните я накараха да се почувства евтина и тя сложи кутията на пода, между краката си.
	Продължиха мълчаливо. Връзката им започваше да прилича на лош брак. Да е с Франк беше добра идея в началото на уговорката им. Така имаше възможност да го контролира и да взема връх в споровете им. Сега този контрол го нямаше и когато бяха заедно, тя се безпокоеше, защото не знаеше какво е способен да направи.
	Скоро минаха покрай пустош от магазини и заведения на „Саут Декатур“. Франк сви към закусвалня „Мистър Мамас“ и паркира.
	— Седни отзад. Аз ще дойда, след като се обадя по телефона — каза Франк.
	— Да ти поръчам ли нещо? — попита тя. Опитваше да се държи мило, а всъщност й се искаше да го нарани.
	— Кафе и бурито — отговори той.
	Споменаването на храна винаги го изпълваше с ентусиазъм.
	— Поръчай нещо и за теб. Само не прекалявай.
	Магс влезе. Вътре имаше покрити с черен линолеум маси и бар със столове. На масите седяха мексикански работници, които ядяха пържени пилешки стекове със сос. Тя седна отзад, на маса, на която имаше напечатано меню. Реши да е гръцки омлет и го поръча на келнерка, която я изгледа съчувствено. Магс се погледна в огледалото зад масата и видя подпухналата си челюст. Още повече й се прииска да нарани Франк.
	Дойде кафето и тя го изпи на две глътки. Как да си върне на Франк за предната вечер, без да влоши допълнително бездруго лошата си ситуация? Нямаше представа. Знаеше само, че ако се появи възможност, ще забие ножа без колебание.
	Отвън спря черна кола. От нея слезе набит мъж с черен костюм, който каза „добро утро“, но не стисна ръката на Франк. Физиономията му беше безизразна. Веждите му бяха сключени, челото полегато. Това вероятно беше Трикси, лошият шеф на Франк, който му бе отказал повишение, след като Били бе дръпнал оня номер на борда по хазарта в „Хард Рок“. Поговориха минута вън, после влязоха в заведението и седнаха.
	— Това е шефът ми, специален агент Бил Трикарико — представи го Франк. — Бил, това е Маги Флин, платената информаторка, с която работя от година.
	— Чувал съм много за теб — каза Трикси.
	— Сигурна съм, че повечето са били лъжи — отвърна тя.
	Донесоха поръчката. Ухаеше превъзходно и Магс вдигна с вилицата си хапка от омлета, за да изстине, преди да я лапне. Буритото на Франк също изглеждаше чудесно, но той не го докосваше. Келнерката попита Трикси дали иска меню. Той изсумтя, че не иска, и й каза, че трябва да поговорят насаме. Сложи портфейла си на масата, така че да се вижда златната полицейска значка. Келнерката отново погледна Магс съчувствено и се отдалечи.
	— Сигурен ли си, че не искаш кокалче за гризкане? — попита Магс.
	— Недей да остроумничиш пред мен, уважаема госпожице — сряза я Трикси. — Мога да направя живота ти черен по повече начини, отколкото си в състояние да си представиш.
	— По-черен, отколкото го прави Франк? Това ще е сериозно усилие.
	Франк се намеси:
	— Бил има предложение за теб. Чуй какво ще ти каже.
	— Предложение? Един вид, хайде да сключим сделка? О, да, нямам търпение да чуя.
	— Просто млъкни и изслушай Бил.
	Тя наръси яйцата си обилно със сол и продължи да се храни. Канеха се да напъхат дръжка от метла в задника й и тя не можеше да направи нищо, за да се предпази. Нискочелата маймуна, седнала срещу нея, се прокашля.
	— Остават единайсет месеца от договора ти с борда по хазарта — каза Трикси. — Какво ще кажеш, ако го прекратим веднага?
	— С кого ще трябва да спя? — попита Магс.
	— С никого. Франк ми каза, че снощи си срещнала Били Кънингам в казино „Галакси“ и че Били работи за Маркъс Дусет. Вярно ли е?
	— Да, вярно е.
	— Франк също ми каза, че с Били се познавате от дълго време.
	Тя подпря вилицата на чинията си. Изгледа ледено Франк, после шефа му.
	— Ако искате от мен да направя нещо, което би навредило на Били, отговорът е „не“.
	— Били е заплаха — каза Трикси. — Той и екипът му са обирали всички казина в града, някои по няколко пъти, а ние така и не успяваме да го отстраним от играта. Сега имаме такава възможност и ти ще ни помогнеш.
	— Извади си тапите от ушите. Казах „не“.
	— „Не“ не е възможен отговор. Ако не играеш по свирката ми, ще те откарам в центъра и ще натикам красивия ти задник в затвора, така че никой сладкодумен адвокат да не може да те измъкне. Имам много добри материали срещу теб, Маги. Погледни, ако не вярваш.
	Трикси си разкопча сакото и извади сгънат лист. Разгъна го и изглади гънките върху масата, после го бутна към нея. На страницата с цветен ксерокс бяха копирани пет осребрени чека. И петте бяха от богати вдовици, имали неблагоразумието да играят с нея джин руми край басейните на някои от скъпите хотели на „Стрип“, петдесет цента точката. Сумите на чековете на вдовиците бяха между 2 500 и 4 000 долара, платими на Маги Флин.
	„Мамка му!“ — изруга тя наум.
	— Тези чекове са от пет богати вдовици, посетили наскоро Лас Вегас — продължи Трикси. — Лъгала си тези жени на карти, после си откраднала парите им. Срамно е.
	— Тези чекове не доказват нищо — каза тя. Не искаше да се предаде без съпротива. — Пиеш от ваната, в която си се къпал, Трикси.
	— Кой ти каза, че прякорът ми е Трикси?
	— Едно птиченце.
	— Боя се, че грешиш. Една от жертвите ти, мисис Голди Хил от Пемброук Пайнс, Флорида, е подала оплакване в полицията във Вегас, а полицията го предаде на борда по хазарта. Аз поех разследването, защото знаех, че си на наша издръжка. Обадих се на мисис Хил и тя ми разказа, че ти е написала персонален чек, за да покрие загубите си, а ти си се размекнала, казала си й, че не й искаш парите, и си скъсала чека, а после си го изгорила в пепелника. Край на историята, или поне така е решила мисис Хил. Когато се прибрала у дома, получила извлечение от банката, според което парите били излезли от сметката й. Ще трябва да признаеш, че си измамила мисис Хил.
	Стените на заведението започваха да се приближават, ставаше й трудно да диша. Магс се размърда объркано на стола. Чувстваше се хваната в капан.
	— Свързах се с банката ти, за да проверя дали няма още жертви — каза Трикси. — Дадоха ми още четири осребрени чека. Обадих се на жените, подписали тези чекове, и чух една и съща история. Хубавичка ирландка ги обрала на джин руми край басейна, получила персонален чек, после се разчувствала и в пристъп на угризения късала чековете. Когато се прибрали у дома, парите били изтеглени от банковите им сметки.
	— Това не доказва, че съм ги мамила — възрази Магс.
	— Не искаш да ми помогнеш, така ли?
	— Не и ако така ще пострада Били.
	— Така да бъде. Дай ми чантата си.
	— Не.
	— Дай ми я, преди играта да загрубее.
	— Дай му я — намеси се Франк.
	Голямата дамска чанта на Магс висеше на облегалката на стола й. Тя я хвърли към агента и го удари по лицето. Трикси посегна към колана си, за да откачи белезниците, но размисли и се отказа. Изсипа съдържанието на чантата й върху масата и прерови червилата, противозачатъчните таблетки и другите й вещи, сякаш търсеше злато. Келнерката гледаше от бара с болното любопитство, което привлича шофьорите към катастрофирал автомобил.
	Докато ровеше из нещата на Магс, Трикси си тананикаше. Да я лиши от човешко достойнство му доставяше нескрито удоволствие. Франк, от друга страна, изобщо не се забавляваше и само клатеше тъжно глава.
	„Ще ви го върна и на двамата — закани се Магс наум, — та дори това да е последното нещо, което правя на този свят“.
	Трикси провери портфейла й най-накрая. Беше от изкуствена кожа, в тон с чантата. Отвори го и хвърли на купчина парите и кредитните й карти. В скрито отделение намери няколко сгънати чека, които вдигна тържествуващо във въздуха.
	— Тези празни чекове са доказателството — каза Трикси. — Когато жертвата ти ти напише чек, ти го мушкаш в портфейла си, после те обземат угризения, вадиш отвътре празен чек с подобен цвят и късаш него, а другият остава цял. Това е шашмата, нали?
	Магс не можеше да се защити. Измамата се наричаше Скъсване и беше измислена за дълги пътувания с влак, така че измаменият да забрави за загубата след като чекът бъде скъсан. Това беше една от първите измами, на които я бе научил Лу Профачи.
	— Така. Сега ми кажи, ще ми помогнеш ли, или да те пратя по дяволите? — попита той.
	Моментът на истината бе дошъл. Преди много време бе решила, че трябва е готова на всичко, стига да не влиза в затвора. Пое дълбоко въздух, после попита:
	— Какво искаш да направя?
	— Кажи й. — Трикси кимна на Франк.
	— Искаме да се погрижиш Кънингам да е в казиното на „Галакси“ в събота следобед — каза Франк. — Ще го окошарим заедно с Дусет.
	Нейната кожа срещу кожата на Били. Още една въздишка.
	— Добре — каза тя.
	— Ще се свържеш с Били преди хайката — каза Франк. — Разбери къде е отседнал в казиното и ни кажи. Той е хлъзгаво лайно, така че трябва да знаем.
	— И ако го направя, ще скъсате ли договора ми?
	Двамата агенти кимнаха тържествено, като че ли това изобщо означаваше нещо.
	— И тази гадост с чековете ще изчезне?
	Двамата отново кимнаха.
	— Искам го писмено — каза тя.
	— Ще го получиш. — Трикси си погледна часовника и стана от масата. — Радвам се, че се споразумяхме. Магс. Ще оставя Франк да ти съобщи подробностите.
	— Не разбирам едно — каза тя. — Как точно ще спипате Били? Не знаете какво прави той там.
	— Няма значение — каза Трикси. — Били е боклук. Ако трябва, ще съчиним обвинение. Ти просто се погрижи да е в заведението, когато започнем хайката. Ако го направиш, ще си отидеш у дома свободна.
	Тя се облегна на стола си.
	— Ще го накиснете? Що за задници сте? Само защото не можете да го хванете, сте готови да измислите фалшиви обвинения?
	— Говори по-тихо — предупреди я той.
	— Вие сте жалки подобия на човешки същества. И двамата.
	— Внимавай какви ги дрънкаш.
	— Майната ти!
	— Тръгваме. — Франк извади пари за закуската и ги хвърли на масата. — Да се махаме.
	Тя стана и започна да прибира нещата си в чантата, думите се лееха в бесен порой:
	— Били идва в казината ви, побеждава крупиетата ви пред очите и камерите на вашите така наречени експерти по сигурността, а на вас не ви стига ум, за да разберете как го прави, за да го спрете. Хората правят това на състезателните писти или на борсата и ги наричат гении и им дават да водят шибани телевизионни предавания. Не и вие! Когато някой се окаже по-умен от вас, вие го накисвате. А после се чудите защо хората в този град смятат агентите на борда по хазарта за задници.
	— Не си играй на праведница пред мен, жалка пачавро — каза Трикси. — Кънингам е боклук и ще направя каквото е необходимо, за да го спипам. Знаеш ли, че е имал пълна стипендия да учи в Масачузетския технологичен институт? Бил е дете чудо по математика, можел е да стане следващия Стив Джобс или Бил Гейтс, обаче не, решава да напусне след година и да дойде тук, за да краде. Би могъл да промени света, но предпочита да не опитва. По моите разбирания той е първокласна отрепка. Ти също, щом го смяташ за нещо подобно на принц.
	Тя метна чантата си през рамо. Разликата между ченгетата и престъпниците беше, че престъпниците знаят, че нарушават закона, докато ченгетата рядко са наясно с това. Трикси бе стъпил в тъмната страна, точно както Франк, и тя нямаше какво да им каже, за да ги убеди, че грешат.
	— Щом мислиш така — отвърна тя и тръгна към изхода.


>	36.

	Били остави камарото в служебния паркинг. Не беше трудно да се разбере, че е точно в служебния паркинг — половината коли бяха пред разпадане. Познаваше един измамник, Ейс, който обикаляше баровете, в които ходят служителите на казината. Ейс оглеждаше паркингите, намираше най-раздрънканата кола, изчакваше собственика й и започваше процес за обработка и привличане.
	Асансьорът беше зает и затова тръгна по стълбището. Чакаха го много задачи и всичките трябваше да бъдат свършени през следващите трийсет и шест часа. Трябваше да открие Циганите, да отърве Гейб от Тони Джи, да подготви екипа си за удара за осем милиона. Преди няколко часа би могъл да вдигне ръце и да се откаже, но не и сега. Причината беше срещата с екипа му. Ако беше сам, би могъл да стигне само донякъде. С екипа му възможностите бяха неограничени.
	При влизането в казиното го блъсна вълна студен въздух. Според градските легенди казината подавали повече кислород на клиентите си, за да играят повече, но това не е истина. Просто поддържат много ниски температури, а примамката на лесните печалби върши останалото.
	Откри Айк и Ти Бърд в спортния ъгъл — сектор, отделен за хора, които искат да залагат на спортни събития. И двамата бяха с нови маркови дрехи, което означаваше изкачване на следващото стъпало в света. Когато резултатите на екрана изчезнаха, фишовете им за залагане излетяха на пода.
	— Знаете ли как да направите малко състояние в казино? Започнете с голямо състояние.
	— По дяволите, човече, трябваше да залагаме — каза Айк. — Какво друго може да прави човек в този град?
	— Докато работите за мен, няма да залагате. Ако губите пари, които хората смятат, че нямате, ще събудите подозрения. Ясен ли съм?
	Двамата кимнаха неохотно.
	— Добре. Какво става?
	— Всичко е под контрол — отговори Айк. Тонът му издаваше желание да го впечатли. — Крънчи трябваше да отиде на лекар, защото язвата му започна да кърви. Обади се от лекарския кабинет и му казахме, че те дебнем като ястреби. След това ни се обади психясалата дама. Беше на летището, за да вземе богат петролен магнат, който идва от Хюстън. Каза: „Дайте ми лукавото малко копеленце на телефона. Искам последната информация“, и аз се оправих с нея както трябва.
	— Какво й каза?
	— Казах: „Били мисли, че Циганите ще се скрият като гости на сватба. Сега е в параклиса и проверява една репетиция. Искаш ли да ти се обади?“. Психясалата кучка само нареди да те наглеждаме и затвори.
	— Не заподозря ли нещо?
	— Не. Всичко е наред.
	— По кое време се обади?
	— Преди около половин час.
	— Искам да знам точното време.
	— Казах ти. Преди около половин час.
	— Извади телефона и провери.
	— Мислиш, че нямам представа колко време е минало?
	— Сигурен съм, че имаш представа за времето. Просто мисля, че грешиш.
	Айк извади телефона си и намери списъка с обажданията. Казината се правят така, че клиентите им да губят представа за времето — няма часовници, няма прозорци, външният свят е изолиран — и Били беше готов да се обзаложи, че Айк греши, просто не искаше да си създава още един враг.
	— Мамка му, звънила е преди час — каза Айк.
	Час беше доста по-различно от половин час. За един час Шаз би могла да посрещне нефтения баровец на летището, да се върне в хотела и да провери къде е Били. И ако не го открие в параклиса, да разбере, че Айк е излъгал и че лоялността му вече има друг адрес.
	— Да отидем в брачния параклис, преди да е станало късно — каза Били.


	Брачният параклис беше до самото фоайе, достатъчно далече от казиното, за да създаде впечатление за истински приятно помещение, боядисано в цвят шампанско и деликатно кафяво, с полилеи от рязано стъкло и прозорци от парчета аметист, със златни рамки. Били и биячите седнаха. На олтара стоеше белокос пастор, който провеждаше репетиция с две изнервени хлапета, които непрекъснато поглеждаха към вратата, сякаш очакваха гневен родител да нахълта и да отмени всичко. Били подозираше, че бъдещата булка не е достигнала законната възраст и че с младоженеца са избягали, за да се оженят. Не беше трудно да се ожениш във Вегас. Никакви срокове за изчакване, никакви кръвни проби — само купуваш сертификат за петдесет долара и намираш мъж с обърната яка, който да чете от черната книга.
	Репетицията продължаваше и продължаваше, а хлапетата смешно объркваха брачната клетва. Младежът опита да сложи пръстен на пръста на булката си, изпусна го, той се търкулна под столовете и изчезна. Момичето изглеждаше готово да му издере очите.
	Репетицията свърши и децата минаха през прохода между столовете хванати за ръце. Пасторът избърса челото си с носна кърпа. Отвори се врата до олтара и влезе нова двойка за репетиция. Беше като конвейер. Били стана от стола.
	— Трябва да погледна нещо. Връщам се веднага.
	Отиде до вратата, през която влезе новата двойка, отвори я и надникна оттатък. В съседната стая бяха наблъскани още десет двойки, които си чакаха реда. Върна се на стола и каза на Айк, че иска да говори с Шаз. Когато се свърза, излезе от параклиса с телефон, залепен за ухото, и се настани върху едно издуто канапе във фоайето.
	— Какво искаш? — попита Шаз грубо вместо поздрав.
	— Аз съм, Били. Чух, че си ме търсила.
	— Точно така. Откри ли вече Циганите?
	— Натъкнах се на малка пречка. Според информационното табло във фоайето в събота трябва да има девет сватби. Намирам се в параклиса и вече виждам дванайсет двойки наредени за репетиция. Какво е всичко това?
	— Въпрос на цена. Трябва да платиш, за да сложат името ти на информационното табло.
	— Тогава колко сватби има в действителност в събота?
	— Започваме в десет сутринта и продължаваме до пет. По три сватби на час, не се застъпват.
	— Ако не се лъжа, току-що ми каза двайсет и една.
	— Недей да остроумничиш. Не е добре за здравето.
	Ако изобщо беше сигурен в нещо, това беше, че Айк и Ти Бърд повече не биха го докоснали с пръст, така че нямаше как да не се усмихне.
	— Още един въпрос. По-малките сватби трябва ли да отсядат в хотела, или могат само да наемат параклиса?
	— Всички, които се женят, трябва да отседнат в хотела. Такива са условията.
	Били прокара пръсти през косата си. Това място беше сватбен конвейер. Не се съмняваше, че Циганите са взели точно това предвид, когато са решили да измамят казиното. Така много по-лесно щяха да се слеят с гостите. Планината, по която се изкачваше, току-що бе станала по-стръмна.
	— Кой отговаря за брачните двойки? — попита той.
	— Имаме отговорник за сватбите на пълен работен ден. Лусил Гонзалес.
	— Мога ли да говоря с нея?
	— Колкото искаш. Кабинетът на Лусил е в сватбения магазин. Тя се занимава с всички сватби. Ще й се обадя и ще й кажа, че отиваш при нея. Внимавай обаче. Лусил ще те погледне веднъж и ще започне да плете паяжината си. Знаеш какво имам предвид.
	— Ще ти се обадя да ти кажа какво съм открил.
	— Не затваряй. Защо всеки път, когато говоря с теб, имам чувството, че ме лъготиш? Кроиш нещо, просто го знам.
	Лицето на Били пламна.
	— Не те лъготя. Питай Айк, ако не ми вярваш.
	— Като че ли онзи кретен знае нещо! Бях стриптийзьорка, ако не си забравил. Чувам гласа на мъжете, когато лъжат. Ти лъжеш. Ако разбера какво си намислил, ще те очистя. Обещавам ти го, Били, шибаният бог да ми е на помощ.
	Беше го надушила. Щеше ли обаче да натисне спусъка, когато му дойде времето? Ако филмът с убийството на Рики Бозуел беше някаква индикация, би го направила и той би станал поредната резка на колана й.
	— Защо ми нямаш доверие? — попита той. — Не съм ти направил нищо лошо.
	— Дай си малко време — отвърна тя.


>	37.

	Сватбеното бюро се оказа направо фабрика. Сватбите бяха сериозен бизнес за хотела. Из голямата зала се суетяха множество шивачи и организатори на сватбени тържества, правеха последни поправки на роклите на трескавите бъдещи младоженки и грижовните им майки. Младоженките бяха изнервени и сълзливи и хвърляха вербални бомби към майките си или който друг се случи наблизо.
	Момичето на рецепцията явно пиеше хапчета за щастие, защото изглеждаше имунизирано за касапницата наоколо. Обади се по телефона и попита за Лусил. Остави слушалката и посочи врата, която водеше към пробната.
	— Последната стая вляво. Не си прави труд да чукаш. Лусил те очаква.
	Били хвърляше поглед на пробните, докато минаваше покрай тях. Там цареше същото нервно напрежение — младоженките се мръщеха на отраженията си, красивите рокли, които бяха облекли, някак не бяха както трябва. Може би това беше ключът към откриването на Циганите. Ако видеше булка, която да не е кълбо нерви, вероятно щеше да е от клана на Бозуел.
	Вратата към стаята на Лусил беше открехната. Зад бюрото седеше латиноамериканка с главозамайващо деколте и говореше по телефона. Чувствените й кафяви очи се насочиха към него, после се плъзнаха към ръцете му, за да види дали има брачна халка.
	— Ще ти се обадя по-късно. — Затвори, стана от въртящия се стол и постепенно израсна, когато стъпи на високите си токчета. — Ти трябва да си Били.
	— Надявам се да не преча.
	— Никога. — Заобиколи бюрото с леко полюляващи се бедра. Високи скули, малка уста, подчертана с блестящо розово червило, лазурносини очи. Хубаво парче.
	— Шаз каза, че си консултант, нает от казиното, за да хване измамник, и че бих могла да съм от помощ — каза тя. — Чакай! Гледала съм те по телевизията. Дискавъри Ченъл, нали? Имаше предаване за измамите в казината и те интервюираха.
	— Грешиш — каза той. — Не беше по Дискавъри.
	— Ха! Шаз ме предупреди, че си хитрец. Седни, чувствай се у дома си.
	Били седна на един стол. Лусил седна на ръба на бюрото и остави краката си да се люлеят закачливо във въздуха. Тази жена определено беше динамит. Предложи му цигара, но той отказа. Самата тя запали и вдиша дима с наслада. На телефонния апарат на бюрото светеха множество лампички, показващи позвънявания, но тя не им обръщаше внимание. Били регистрира този факт. Тази жена умееше да се съсредоточава.
	— Търся фамилия мошеници, които са отседнали в хотела и се преструват на група сватбари — обясни той. — Предполагам, че можеш да ми помогнеш да ги открия.
	Тя вдигна драматично длан към гърдите си.
	— Искаш да ти помогна да хванеш тези хора? Колко вълнуващо! Какво искаш да направя?
	— Искам да се замислиш за миналата седмица. Видя ли младоженки, които не нервничат и не се карат с майките си? Това като че ли е нормалната ситуация, ако съдя по това, което видях.
	Лусил влезе в режим мислене, лицето й доби съсредоточен вид.
	— Съжалявам — каза след малко.
	— Всички ли имаха ядрено прегряване?
	— Добър израз — каза тя и дръпна от цигарата. — Да, всички. Това е част от брачния процес. Очакването е прекалено голямо и бушоните на почти всички изгарят.
	— И ти ги спасяваш.
	— Определено. Затова ми плащат големите пари. — Смехът й изпрати облак син дим над главата на Били. — Не ти помагам, нали?
	— Справяш се чудесно. Танцуваш ли?
	— Непрекъснато. Как позна?
	— Щастливо налучкване. В кои клубове?
	— Ходех в „Банк“, но скоро ми писна. Диджеите са едни и същи всяка седмица. Сега ходя в „Трист“. Там диджеите се сменят всяка вечер и е много по-свежо. Петъците е най-хубаво, но чак след полунощ. Обзалагам се, че си забавен на дансинга.
	— Знам някои движения. Да се върнем към работата. Имаше ли младоженки, които се държат особено, които са направили нещо, заради което са ти се сторили странни?
	— Искаш да кажеш да съм доловила нещо интуитивно? Нямам такъв спомен.
	— Ами майките им?
	Очите на Лусил заблестяха и тя изгаси цигарата си в пепелник на бюрото. Беше уцелил нещо и я зачака търпеливо да продължи.
	— Майките са стомашно разстройство, ако извиниш езика ми — отговори тя. — Преди няколко дни коригираха роклята на една младоженка, а ние с майка й гледахме отстрани всичко да е както трябва. Майката подхвърли, че е платила двайсет хилядарки за роклята в сватбения магазин. Беше достатъчно да хвърля един поглед, за да видя, че е фалшификат. Сватбените магазини често продават фалшиви сватбени рокли от синтетични материи. Вдигат цената десет пъти и прибират разликата. Това е голяма шашма.
	Напомняше продажбите на фалшиви маркови пуловери от едно време, само че това сега беше на стероиди. Били не би имал угризения да продава фалшиви сватбени рокли — те се носят само веднъж и после се пазят в нафталин — и се зачуди дали Лусил би била склонна да започне страничен бизнес с него.
	— Колко рокли продавате от този магазин? — попита той.
	— Не си прави илюзии — каза тя.
	Беше пределно откровена. Той й се усмихна приятно, сякаш се шегуваше.
	— Разкажи ми за онази майка.
	— Трябваше да кажа истината на тази жена. Гордата й дъщеря щеше да мине през венчило с рокля, правена вероятно в Китай, за бога! Та, дръпнах я настрана и й казах: „Слушай, роклята на дъщеря ти е имитация. Когато се приберете у дома, отиди в магазина, от който си я купила, и им кажи, че знаеш, че партидният номер, отпечатан на етикета, не е истински и че ще съобщиш за тях, ако не ти върнат парите. Това би трябвало да свърши работа“.
	— И как реагира майката?
	— Това е странното. Мама изведнъж притихна и шепнешком ми каза да си гледам моята работа. После се обърна и си отиде.
	— Не мислиш, че ще отиде в магазина, когато се прибере у дома?
	Лусил поклати глава. Споменът я подразни и тя запали нова цигара, преди да отговори.
	— Ще ти кажа какво мисля. Мисля, че мама беше наясно, че роклята на дъщеря й е имитация. Беше изписано на лицето й. Може да я е поръчала по пощата, за да спести пари, или има друга причина. Обаче знаеше.
	Били трябваше да помисли. Направи знак с ръка и Лусил му подаде цигарата. Той дръпна, димът погъделичка езика му, и й я върна.
	— Това случвало ли се е и друг път?
	— Никога, а съм в бизнеса от доста време. Семействата често пестят от едно или друго, но никога от роклята. Роклята представлява семейството, колкото и самата младоженка.
	Беше улучила десетката. Едно семейство, което омъжва дъщеря, може да бъде извинено, ако купи сватбената торта от супермаркета, ако сервира евтино нюйоркско шампанско или ако позволи пиян чичо да пее по време на първия танц, но нямаше извинение за купуване на фалшива сватбена рокля. Явно тук имаше още някаква игра.
	— Как мога да открия тази жена?
	— Тя и дъщеря й са тук в момента. Да те представя ли?
	— Ако нямаш нищо против.
	От чекмедже на бюрото Лусил извади бадж с име и надпис „Отговорник специални спомени“ и го закачи за ризата на Били. Ръцете й се задържаха на гърдите му един миг повече. Беше секси и знаеше какво прави. Жалко, че изглеждаше консервативна.
	Лусил се отдръпна. Очакваше той да каже нещо и се смути, когато не каза. Беше му помогнала и той не искаше да наранява чувствата й. Извади визитка от кутийка на бюрото и я мушна в джобчето на ризата си. Възможностите затанцуваха в очите й.
	— Мога ли да ти се обадя някой път?
	— Не виждам защо не — отговори тя. — Ела с мен.


	Лусил го отведе до една пробна. Били слушаше разкази за Циганите откакто се помнеше и се вълнуваше от възможността най-после да срещне човек от клана, дори и при такива особени обстоятелства. Лусил спря пред врата, на която имаше златна звезда, и почука дискретно — като капчици дъжд, танцуващи по покрив.
	— Здравейте, Лусил съм, проверявам дали всичко е наред.
	Майката на младоженката отвори вратата. Наближаваше петдесетте, имаше руса боядисана коса и кръгове под очите. Огледа Били светкавично, после насочи вниманието си към Лусил. Не изглеждаше много различно от другите майки, които бе видял, и или играеше достойна за „Оскар“ роля, или не беше от клана Бозуел.
	Зад нея бъдещата булка стоеше пред тройно огледало, а шивач правеше последни промени в роклята й без презрамки. Приличаше на майка си поразително — същото лице, същата фигура, без боядисаната коса. Роклята беше катастрофа и я правеше да изглежда дебела в талията.
	— Здравейте, мисис Торч — поздрави Лусил. — Това е сътрудникът ми мистър Кънингам. Просто искам да проверя дали с вас и Кандейси всичко е наред.
	— Дъщеря ми ме побърква — промърмори тихо майката на младоженката. — Иначе, предполагам, всичко е наред.
	В главата на Били нещо прищрака. Това беше същата жена, която Айк и Ти Бърд бяха хванали на излизане от тоалетната Сесилия Торч, която бе запазила самообладание, когато казиното бе опитало да я подкупи с подаръци, за да не заведе дело. Самият той бе предположил, че е разстроена майка, която не иска сватбата на дъщеря й да завърши с катастрофа. Дали пък не бе успяла да заблуди всички и да прикрие евентуалната си принадлежност към фамилията измамници?
	Двете жени започнаха да обсъждат утрешната сватба. Като слушаше разговора им, Били не можеше да определи дали Сесилия се преструва. Можеш да научиш много, ако затвориш очи, докато слушаш някой да говори. Устата произнася лъжа, а лицето я продава. Без лицето обаче лъжата си е лъжа и може да бъде хваната много по-лесно.
	Престори се, че приема обаждане по телефона. Всъщност затвори очи и се вслуша в думите на Сесилия. Бързо видя играта на „тука има, тука няма“ под повърхността, ловко загладената и експертно поднесена лъжа. Каквото и недоволство да бе показала Сесилия пред Лусил по повод роклята имитация, сега си бе отишло. Сега беше почтителна и учтива, а той знаеше, че всичко това е преструвка.
	Каза „дочуване“ пред телефона си и го прибра. След това погледна по-внимателно сватбената рокля на дъщерята. С нея момичето изглеждаше бременно.
	Роклята някак участваше във всичко.
	Разговорът между Лусил и Сесилия свърши. Лусил изрече обичайните любезности и затвори вратата на пробната. Изпрати Били до рецепцията, откъдето бе започнало пътешествието. Лицето й се превърна във въпросителен знак.
	— Те ли са?
	— Боя се, че не — отговори Били.
	— По дяволите! Можех да се закълна, че са те.
	Той стисна ръката й и я целуна джентълменски по бузата.
	— Помогна ми много — увери я.
	— Съжалявам, че не можех да направя повече. — Когато тръгна към вратата, му подвикна: — Не забравяй да се отбиеш в „Трист“. След полунощ наистина става горещо.
	— Непременно — отвърна той.
	Айк и Ти Бърд чакаха пред сватбеното бюро и гледаха на телефоните си интернет страници с италиански спортни коли, който скоро щяха да са тяхно притежание. Бай-бай камаро, здравей „Ламборгини Роудстър“ и „Ферари Спайдър“. Предупредителните му приказки да бъдат сдържани бяха влезли през едното ухо и бяха излезли през другото. Интересуваше ги единствено охолният живот.
	Двамата вдигнаха поглед едновременно.
	— Някакъв късмет? — попита Айк.
	— Десетка — отговори Били.


>	38.

	Били се свърза с Кори от балкона на своя скъп апартамент. Застана до парапета, отпи бутилирана минерална вода и се наслади на пустинното слънце, което напичаше лицето му.
	— Гейб имаше ли някакви проблеми с намирането на боята?
	— Не — отговори Кори. — Сега е в гаража и започва да прави чиповете. Изнесе ни с Морис лекция по отричане. Трябваше да го чуеш.
	— Бъдете добри с Гейб. Съгласявайте се с всичко, което казва, и не смейте да го ядосвате. Важи и за Морис. Гейб е билетът ни за рая.
	— Знам, знам. Просто понякога е проклет, това е.
	— Свиквайте с тези неща. Каква е ситуацията с конните състезания?
	— Всичко е готово. Ще играеш с Тони Джи в Бали Хай, в три и половина. Морис и аз ще играем преди теб. Схемата е за дванайсетата гонка в Санта Анита. След като научим кой е нашият кон, веднага ще ти предадем информацията, ти ще заложиш при Тони Джи и ще го обереш. Нашите коне винаги са с много лоши изгледи. Веднъж стигнахме до шанс петдесет към едно, ако можеш да повярваш.
	Не е лесно да измамиш букмейкър от Вегас. Били не виждаше как Тони Джи ще приеме голям залог при лоша вероятност от непознат. Изобщо не си го представяше как ще стане. Кори не му казваше всичко.
	— Твърдиш, че грабите букмейкърите с тази измама и никой от тях не се е усетил? Как го правите? Удряте ги по главите с автомобилна щанга?
	— Не удряме букмейкърите. Удряме офисите за спортни облози — обясни Кори. — Сал, този, който урежда гонките, има мрежа. Ние с Морис сме част от тази мрежа. Може би трябваше да ти кажа по-рано как действа системата. Извинявай.
	Кръвта на Били кипна и се наложи да отпие глътка вода, за да се успокои. Мрежите се използват от тези, които уреждат спортни състезания за приемане на залозите. Повечето мрежи се простират в цялата страна и използват десетина залагащи в различни градове, чиято работа е да направят умерени залози за уговорени състезания при различни букмейкъри. Красотата на тези мрежи е, че разпределят страданието нашироко и никой букмейкър не губи прекалено много пари. Недостатъкът е, че за да се получи търсеният резултат, са нужни много хора — букмейкъри и жертви. Кори си мислеше, че нагласената гонка на конните състезания в Санта Анита може да бъде използвана само срещу един букмейкър, Тони Джи например, и това беше налудничаво.
	— Ако не ми пукаше за теб, щях да ти изритам задника на улицата — каза Били. — Също и на Морис.
	— Съжалявам, Били, не го обмислих — каза Кори.
	— Ще говорим за това по-късно. Междувременно, искам ти и Морис да престанете да пушите трева. Убива мозъчните ви клетки.
	— Ще престанем. Искаш ли да отложа голфа?
	— Не, по дяволите. Трябва да махна Тони Джи от гърба на Гейб. Чакай ме в Бали Хай точно в три и петнайсет. Дотогава ще измисля нещо.
	— Наистина съжалявам, Били. Ще ти се реванширам, обещавам.
	— Да, ще се реваншираш.
	Стържене на стъкло накара Били да обърне глава. Айк беше в апартамента, недалеч от плъзгащата се врата, с гръб към нея, и с диамантите на пръстена си предупреждаваше Били, че имат компания. Маркъс Дусет, откачената му жена и Крънчи бяха влезли в дневната. Физиономиите им бяха гневни. Били скри мобилния си телефон и влезе вътре, за да се изправи пред надвисналото зло.


	— Удари това копеле — каза Дусет.
	— Какво съм направил!? Можете поне да ми обясните! — каза Били.
	— Мълчи, плъх! Айк, прави каквото ти казвам.
	Айк беше необикновено бърз за толкова едър човек. Сграбчи Били за предницата на ризата, вдигна го от покрития с мокет под и го фрасна по устата с опакото на ръката си. Беше женски удар, със силен звук, но без лоши намерения. Погледите им се срещнаха. Айк намигна едва забележимо.
	Били знаеше, че трябва да ги убеди, че Айк го удря сериозно, иначе и двамата щяха да загазят. Килна глава на една страна, като че ли вратът му е счупен. Айк го фрасна по същия начин и от другата страна. За да изглежда по-убедително, Били прехапа долната си устна, за да потече кръв. Отвори уста и избута кръвта навън с език.
	— Да го ударя ли пак? — попита Айк.
	— Не, това е достатъчно. Сложи го да седне — каза Дусет.
	Айк грабна един стол и тръшна Били на него.
	— Знаеш ли защо накарах Айк да те удари? — попита Дусет.
	Били — продължаваше да се преструва, че го боли — само поклати глава.
	— Защото обикаляш казиното ми, разпитваш служителите ми и не ми казваш какво си открил. От сега нататък ще говориш с мен. Край на глупавите игри. Ясно ли е?
	— Да, сър — каза Били покорно.
	Дусет се обърна към жена си.
	— Кажи му, че сме готови.
	При вида на кръвта очите на Шаз заблестяха. Тя отиде до вратата към коридора, свали веригата и надникна навън.
	— Готови сме за теб — каза към коридора.
	Влезе Рок с двете си облечени в кожа пазителки и застана точно пред стола на Били. Рок беше с хубави дрехи за дебел човек — черни панталони с широки крачоли, червена риза, голяма колкото палатка, увиснала извън панталоните, и кожена шапка — и стискаше бастуна си, като че ли се канеше да го използва съвсем скоро. Двете пазачки стояха леко зад него като беквокали.
	— Искам да ми кажеш какво ще стане в казиното в събота следобед — заговори Рок. — Ако пропуснеш нещо, каквото и да е, ще ти спукам черепа. Слушам. Започвай да говориш.
	Били не разбираше какво е това. Защо да разказва на Рок за измамата? Погледът му срещна физиономията на Дусет. Собственикът на казиното кимна — кажи му.
	Били отново се обърна към Рок. Той се държеше, като че ли той е собственик на казиното. Останалите присъстващи също се държаха, сякаш Рок е собственикът. Което можеше да означава само едно — че Рок наистина е собственикът. И че Дусет е фасада и е на заплата при наркодилъра.
	Били се замисли и си даде сметка, че няма нищо чудно. Бъгси Сигъл беше построил „Фламинго“ с пари на мафията, босовете от Кливланд бяха построили „Стардъст“, „Фримонт“, „Марина“ и „Хасиенда“ с пари на мафията, Рок вероятно беше построил „Галакси“ с пари от наркотици. Колкото повече се променяха нещата, толкова повече си оставаха същите.
	Тази мисъл го накара да погледне Рок по друг начин. Под палячовските дрехи и надутата походка се криеше човек с превъзходен ум и опит от улицата, построил империя в бизнес, в който и една-единствена грешка означава смърт или продължителен престой зад решетките. Според Били Рок би трябвало да е по-умен от Доналд Тръмп или Уорън Бъфет, защото те бяха допускали грешки в един или друг момент, докато Рок не беше. Нито веднъж. Защото, ако беше допуснал, нямаше да е тук, пред него.
	Погледна и двете жени до него с други очи. Не изглеждаха физически силни, нито пък бяха въоръжени до зъби. Обаче можеха да сеят смърт. Би трябвало да е така, защото шефът им беше непрекъснато под прицел.
	След като знаеше тези неща, трябваше да подбира думите си по-внимателно. Ако опиташе да баламосва Рок, както правеше с Дусет и жена му, щеше да свърши бързо, облян в кръв.
	— В събота следобед, към четири, група сватбари, отседнала в хотела, ще ограби казиното сериозно — каза той. — Групата е на Торч и Алеър, но това всъщност е кланът на Циганите, специализиран в измъкване на големи суми от казина.
	— Какво значи „големи“? — попита Рок.
	— Милиони.
	— От колко време знаеш за тези хора?
	— Откакто говорих с майката на булката в сватбения отдел на хотела. Казва се Сесилия Торч и е фалшива като банкнота от три долара.
	— Не отговори на шибания ми въпрос. Откога знаеш?
	— Не много. Може би половин час.
	— Защо не се свърза с Дусет, за да му кажеш?
	Рок стисна бастуна по-здраво. Ако отговорът на Били прозвучеше фалшиво, щеше до го удари по главата и красивият му мозък вероятно щеше да изтече през ноздрите. Били пое въздух с надеждата да не му е за последен път.
	— Не се обадих на Дусет, защото нямах доказателства. Дявол да го вземе, дори не знам как точно ще измамят казиното. След като не знам това, информацията няма смисъл.
	— Защо да няма смисъл? — попита Рок.
	— Ако кажа на Дусет, че според мен Торч-Алеър са Циганите и той ги изхвърли от хотела, те ще се върнат с други имена и пак ще ограбят казиното. Ако Дусет нареди на охраната да ги обработи, те ще се съпротивляват и нещата ще се объркат сериозно. Най-добрият начин да се справите с тях е да разберем как ще измамят хотела и да ги хванете, докато го правят, със записи за доказателство и всичко останало. По този начин стават ваши.
	Всички се смълчаха, докато Рок преценяваше чутото от Били.
	— Може и да е така, но това не обяснява защо не си казал на никого — заговори Рок след малко. — Крил си информация. Не понасям някой да крие информация от мен.
	Били седна изправено.
	— Казах. Казах на Айк и Ти Бърд. Питайте ги, ако не ми вярвате.
	Рок се обърна към биячите.
	— Истината ли казва този жалък задник?
	Ти Бърд имаше представа какво ще последва, ако отвори уста и го хванат, че лъже, затова само кимна, а тънките му плитчици подскочиха на раменете. Айк пое отговорността.
	— Да, казва истината — отговори той. — Кънингам излезе от брачното и го попитах как е минало. Каза ми, че е разбрал кои са измамниците и че остава да разбере какъв трик ще приложат, за да измамят казиното, за да каже на Маркъс. Това му бяха думите.
	— Мислиш ли, че опитва да върти номера? — попита Рок.
	— Не, сър.
	— Възможно ли е да крои нещо или да бави топката?
	— Кънингам знае какво ще му направим, ако ни измами. Маркъс ни каза да го държим под око и ние го държим.
	— Така ли? Колко пъти го блъскахте?
	Айк преброи на пръсти.
	— Четири.
	— Пуснахте ли му кръв?
	— Да, сър. Всеки път.
	Отговорът като че ли удовлетвори Рок и той отново се обърна към Били.
	— Този път ще приема историята ти. От сега нататък обаче никакво криене и спотайване. Следващия път, когато научиш нещо важно, ще се обадиш веднага на Дусет. Ясен ли съм, хубавецо?
	— Ще научи първи — отвърна Били.
	— Как така всеки път, когато отвориш уста, си мисля, че ме лъжеш?
	— Сигурно ти напомням на някого.
	— Прав си… напомняш ми на някого.
	Рок завъртя китка, сякаш удря майсторски с хилка за пинг-понг. Бастунът застана хоризонтално и сряза въздуха с рязко свистене. Невидима ръка сграбчи Били за топките и ги стисна.
	Инквизицията приключи. Двете пазителки на Рок оживяха и тръгнаха към вратата. И двете инстинктивно докоснаха ръкавите на кожените си якета и Били предположи, че там крият ножове, достатъчно остри, за да срежат без усилие нечие гърло. Отвориха вратата и огледаха коридора. Рок имаше врагове навсякъде — сякаш това говореха действията им, — дори в хотела, построен с негови пари.
	— Всичко е наред — извика едната към апартамента.
	Наркобосът излезе, следван от Дусет, жена му и Крънчи, който се задържа една идея повече, колкото да изгледа Били злобно. На Били му мина през ум, че случилото се току-що е дело на стария измамник в усилията му да го махне от играта, и каза:
	— Пистолети, от десет крачки.
	— Нямам търпение — отговори старият.
	Вратата се затвори. Айк се ухили до уши и попита:
	— Е, какво ще правим сега?
	Били извади три студени бири от хладилника и ги отвори. И да бе имал някакви съмнения относно желанието на биячите да ограбят шефа си, сега те се бяха изпарили и тримата се чукнаха с бутилките.
	— Бих казал, че имате истинско бъдеще в този бизнес — каза Били.


>	39.

	Следобедът напредваше и Били реши да тръгне към голф клуба Бали Хай за играта с Тони Джи в три и половина. Първо обаче трябваше да се преобрази в смотаняк и да се облече с прекалено скъпа фланелка за голф и противно крещящи панталони от магазина на хотела.
	— Направи ми услуга и звънни на Шаз — каза на Айк. — Трябва да изляза от хотела за няколко часа и трябва да ми даде позволение.
	— Мислиш, че ще те пусне? — попита Айк.
	— Разбира се. Пада си по мен.
	— Какво, по дяволите, ще й кажеш?
	— Не знам… все ще измисля нещо.
	Айк остави наполовина изпитата си бира на бара и набра номера на мобилния си телефон.
	— Какво искаш пък сега? — попита Шаз.
	— Кънингам иска да говори с теб — отговори Айк.
	— Така ли? Дай го.
	Били взе телефона.
	— Искам разрешение да отида да играя голф с трима от сватбата Торч-Алеър. Вашият портиер се задейства и ми уреди покана за игрището Бали Хай в Мандалей Бей в днес следобед. Искам да ги омая, за да опитам да измъкна нещо от тях. Нещо против?
	В лъжата имаше достатъчно факти, за да звучи правдоподобно.
	Тонът й омекна.
	— Малкият Били играе голф. Колко сладко. Бива ли те?
	— Достатъчно, за да мога да работя.
	— Добре. Отивай. Само не забравяй да държиш Маркъс в течение.
	— Разбира се. Ще ми трябват и някои дрехи от магазина в хотела, за да вляза в ролята. Обещавам да не харча много.
	— Не сме ли адски учтиви!? Крънчи каза на мъжа ми, че според него вече знаеш каква е измамата на Бозуел, но ще си траеш до събота следобед, за да ни държиш в ръцете си. — Млъкна за момент. — Вярно ли е?
	— Знам част от измамата. Свързана е със сватбата.
	— Кажи ми и ще ти пусна.
	Обикновено подобна покана би го възпламенила и объркала. Не и сега. Още помнеше последното им сексуално приключение и не му се искаше отново да поема подобен риск.
	— Ето какво открих — каза й. — В събота следобед всички мъже ще са със смокинги, а шаферките и дамите ще са с бални рокли. Това е важно, защото така ще заблудят охраната, докато ограбват казиното.
	— Как така ще я заблудят?
	— Нарича се заслепяване. Всички ще се съберат в определена част на казиното. Босът ще даде знак и всички ще започнат да обикалят наоколо и да говорят шумно. Суматохата ще смеси всички посетители и охраната ще загуби представа колко хора са от сватбата и какво правят. В този момент някой от тях ще се измъкне незабелязано, ще манипулира някоя от игрите и ще се върне в групата, без никой да разбере.
	— Казваш, че няма да видим нищо?
	— Точно така. Ще стане напълно незабелязано.
	— А коя игра ще манипулират? Би трябвало да имаш някаква идея.
	Били беше мислил доста за тази част от измамата. Циганите биха манипулирали игра, която може да им донесе голяма печалба, като крапс или блекджек, и не биха се занимавали с дреболии като кено, на които рядко се печели. Да й го каже не беше в негов интерес и затова се въздържа.
	— Точно това опитвам да разбера — отговори.
	— Лъжеш ме. Чувам го в гласа ти.
	— Не, не те лъжа. Ще ти се обадя, ако науча нещо.
	— Лъжец.
	— Бих ли те излъгал?
	— Не би пропуснал възможност.
	Връзката прекъсна и той подхвърли телефона на Айк.


	Долу, в магазина за мъжки дрехи, грабна няколко памучни панталона от рафтовете и няколко пастелни на цвят фланели. Навъсена продавачка го последва до дъното на магазина и отключи пробната с ключ, окачен на колана на роклята й. Преброи фланелите и панталоните, преди да го пусне да влезе.
	— Съжалявам, но изгорях онзи ден.
	— Идват ли много крадци? — попита Били.
	— Стига ми и един. Всичко, което задигнат, се приспада от заплатата ми.
	— Няма ли камери в магазина, за да не се допуска това?
	— Ще ми се да имаше. Ще бъда отпред. Извикай ме, ако имаш нужда от нещо.
	— А другите магазини в хотела? Същото ли е?
	— Да. Служителите са отговорни за стоката. Гадно е, ако питаш мен.
	Той влезе в пробната, за да премери дрехите. Всички казина на „Стрип“ имаха камери за наблюдение в магазините си, за защита на стоката. „Галакси“ нямаше и за това си имаше причина. Рок и бодигардовете му можеха да влизат отзад, без никой да ги заснема и без да остават следи от движението им.
	Били научи нещо важно. Би могъл да използва магазините в казиното, за да се придвижва във вътрешността, без да го следи окото на тавана.
	Спря се на кошмарни червени панталони и съвършено неподходяща синя фланела на широки зелени райета. Тези дрехи показваха висок резултат на грозномера и той прекара минута пред огледалото, за да оцени ефекта и да види дали не е прекалил.
	На вратата се почука. Вероятно момичето проверяваше какво прави.
	— Секунда! — извика той.
	— Пусни ме да вляза — чу се женски глас.
	Не беше продавачката. Гласът беше твърде чувствен. Той отвори вратата и видя жена с твърде големи тъмни очила и сламена шапка с голяма увиснала периферия, предназначена за шезлонгите край басейна. Лицето беше скрито и не можа да го разпознае, но извивките на тялото не оставяха никакво съмнение.
	— За бога, какво правиш тук?
	— А ти защо си се облякъл така!? — попита Магс.
	— Трябва да изработя един тип на голф игрището.
	— Естествено, че си намислил нещо. Дойдох, защото исках да те видя. Не можех да престана да мисля за теб и предложението ти да се включа в твоя екип. Искам го, Били.
	Беше й казал да изчака няколко дни и смяташе, че така ще е доволна. Преди да успее да изрази собственото си недоволство, тя свали очилата и шапката, пусна тъмните си къдрици по раменете и те очертаха невероятното й ирландско лице. За миг онзи ден в Провидънс се върна и недоволството му се стопи.
	— Колко си красива — каза той.
	Тя се усмихна и продължи да го изтезава.
	— Как ме намери? — попита той.
	— Дойдох в казиното и играх на автоматите. Ти излезе от асансьора и влезе в този магазин. Аз те последвах.
	— Казах ти да не идваш тук. Тези хора са истински животни.
	— Дегизирах се. Трябваше да те видя.
	Магс се занимаваше с измами от близо двайсет години. Не би оцеляла толкова дълго в занаята, ако умишлено се вмъкваше в лоши ситуации. Версията й не звучеше правдоподобно. Искаше му се да не обърне внимание, но щеше да е грешка. Трябваше да разбере защо е дошла.
	— Нека платя дрехите. После ще говорим — каза Били.


	Плати със собствени пари. Така щеше да стане по-бързо, вместо да чака продавачката да звъни на шефа на казиното, за да потвърди плащането. Тя сложи старите му дрехи в найлонова торба и му ги подаде през щанда.
	— Приятен ден.
	Когато Били се обърна, Магс я нямаше. Той огледа набързо магазина и я откри седнала на канапе в отделението за панталони. Мисълта, че в магазина няма камери, го успокои достатъчно, за да отиде и да седне при нея.
	— Не мога да повярвам, че се срещнахме след толкова години.
	— Или че ще работим заедно. Кога мога да започна? — попита тя.
	— Първо трябва да свърша това, което правя в момента. След това ще те представя на екипа си.
	— Кога ще свършиш тук?
	— В събота следобед. Можем да се видим в неделя, да обядваме заедно.
	Отговорът като че ли я успокои. Не го притискаше да й даде информация и не задаваше лоши въпроси, така че предишните му подозрения, че нещо не е наред, избледняха, отстъпиха пред прекрасната мисъл, че заедно ще грабят казината на Вегас. Какво невероятно приключение щеше да бъде!
	— Спомних си нещо. Онази вечер, в заведението, изпусна на пода снимка на дъщеря ти. — Извади портфейла си и го прерови. — По дяволите. Не е тук. Сигурно съм я загубил.
	— Не се безпокой. Имам много. Как разбра, че Амбър ми е дъщеря?
	— Стига де. Все едно ти е клонинг.
	— Освен това и се държи като мен. Няма да повярваш каква уста има. Учи в общински колеж, тази пролет ще завърши. Вече съм си запазила билет, за да присъствам на церемонията.
	— Сигурно се гордееш с нея. Какво учи?
	— Срам ме е да ти кажа.
	— Защо?
	— Учи криминология. Момичето ми иска да стане ченге!
	Засмяха се. Магс имаш дълбок гърлен смях и Били си представи как би звучал той в леглото, колко приятен би бил. Преди петнайсет години да са заедно нямаше да изглежда нормално, но сега всичко беше наред. Разликата във възрастта нямаше значение. Беше я настигнал и отдавна чаканата награда най-после щеше да бъде негова. Реши да опита водите — сложи длан на коляното й и стисна леко. Тя като че ли нямаше нищо против.
	— Как успя да попаднеш в Масачузетския технологичен институт? Чувам, че таксите били безумни — каза тя.
	— Спечелих пълна стипендия — отговори Били.
	— Трябва да си някакъв гений.
	— Ученето винаги ми се е удавало. През първия семестър ми дадоха награда за изключителни успехи в математиката. Смешното е, че почти не съм сядал да уча.
	— Старецът ти се е гордеел с теб.
	— Само за кратко.
	— Защо?
	— Останах там само два семестъра.
	— И после напусна.
	Думите го стреснаха. Магс не го попита дали се е провалил на изпит или е бил изхвърлен. Просто каза, че е напуснал, сякаш знаеше точно какво се е случило. Всеки път, когато го хващаха от борда по хазарта, някой любопитен техен агент ровеше в миналото му, научаваше, че е учил в Масачузетския технологичен институт, и питаше защо е останал там само година. Вместо да каже истината, той винаги ги лъжеше и сега Магс повтори тази лъжа. Това можеше да означава само едно — че е информатор и работи за отдела по налагане на законността към борда по хазарта.
	Той скочи от канапето и я стресна.
	— Закъснявам. Ще ти се обадя в неделя — каза й.
	Тя също стана.
	— Какво има? Лицето ти почервеня.
	— Не обичам да говоря за колежа.
	— Нещо лошо ли се е случило? Хайде, кажи ми.
	Случило се беше това, че една жена, по която си падаше, заби нож право в сърцето му и го заболя толкова силно, че просто трябваше да се махне възможно най-бързо.
	— Дълга история. Ще ти кажа друг път — отвърна той.
	— Ще ти напомня, да знаеш.
	Притисна тялото си към неговото. Устните им се докоснаха. Това беше единственият начин да задържи ръцете си до тялото, вместо да я стисне за шията и да я удуши.


>	40.

	Голф игрището Бали Хай е част от курорта Мандалей Бей. Били паркира мазератито на покрития с чакъл паркинг и остана неподвижен. Не му се струваше реално. Магс беше преминала към тъмната страна. А й беше предложил заедно да ограбват казина.
	Почукване на прозореца го извади от колата. Кори беше преметнал през рамо комплект стикове за голф, Морис държеше фиш за залагане. Кори даде стиковете на Били.
	— Тони Джи те чака в началото на игрището, в количката си — каза Кори. — С него са биячите му, Гуидо и Снап. Гуидо спечели шампионата по бодибилдинг на Лас Вегас миналата година, Снап е състезател по ММА. Ако някой не плати дълга си, му чупят ръцете.
	Морис му подаде фиша. Беше за надбягванията в Санта Анита. Сал, манипулаторът, щеше да подмени коня в дванайсетата гонка. Сал съвсем целенасочено не съобщаваше на мрежата си кой кон ще подмени до последния момент. По този начин участниците в мрежата нямаше да могат да обменят информация и да променят прогнозите на подменения кон.
	— Как ще го направим? — попита Били.
	— Сал ще ми изпрати съобщение преди началото на гонката с името на коня — каза Кори. — Аз ще ти препратя информацията, а ти ще излъжеш Тони Джи.
	— Ако Тони Джи ме види да чета съобщение и след това да залагам, ще се усети моментално. Опитай друго — каза Били.
	— Можем да ти изпратим информацията кодирана на телефона — предложи Морис. — Ще го сложиш на вибрация и ще го мушнеш в джоба си.
	— Вибрацията не е безшумна. Ако Тони Джи я чуе, ще стане подозрителен. Друго.
	— Ето една идея — каза Кори. — Клубът сервира напитки. Една сладурана с количка разнася питиета на играещите. Ще я подкупя да дойде при теб с ледена бира, а информацията ще е на сгъната салфетка.
	— Ако по погрешка даде салфетката на Тони Джи? Тогава ли Снап ще ми счупи ръцете, или по-късно?
	Засрамени, Кори и Морис забиха погледи в земята. Това бяха по-малките му братя, които никога не бе имал, при все че понякога му се искаше да ги изрита по задниците. Вдигна фиша за залагане и го залепи с удар за гърдите на Кори.
	— Намери молив и загради с кръгчета конете, които трябва да спечелят другите гонки, но остави дванайсетата празна.
	Кори влезе в клуба да търси молив. В главата на Били се появи идея и той отвори багажника на колата си. Там носеше различни неща, включително куфарче реквизити за фокуси. Често обикаляше местните магазини за магически реквизит в търсене на приспособления, които биха му помогнали да побеждава казината. Любимият му магазин беше „Худини“ в „МГМ Гранд“, където всяка покупка вървеше с безплатен урок от някой от демонстраторите.
	Извади едно суоми от колекцията си и затвори куфарчето. Представляваше специално приспособление с графит, което се закрепваше под нокътя на палеца му и което му позволяваше да пише върху хартия — или фиш за залагания, — без да го забележат.
	Кори се върна. Беше направил каквото му бе казано и бе оградил в кръгчета фаворитите във фиша за залагане, без да пипа дванайсетата гонка. Били мушна фиша в задния си джоб.
	— Някой от вас знае ли семафорната азбука? — попита той.
	— Учих я като бойскаут — отвърна Морис.
	— Добре. Ето какво искам да направите. Когато Сал ти пусне името на коня, изпусни бирата си на земята и изругай. След това извади два стика от коша и се престори, че се упражняваш. Със стиковете ще ми покажеш първите три букви от името на коня. Не е нужно повече, за да го открия на фиша.
	— Ясно — кимна Морис.
	Беше три и двайсет. Били все още не си бе купил обувки за голф от магазина на клуба, което трябваше да направи, преди да отиде при Тони Джи. Сложи ръце на раменете на двамата и ги притегли близо.
	— Кажете ми, че сте готови.
	Двамата потвърдиха, че са готови.
	— Искам да ви задам един въпрос. Ако научите, че някой е предател и работи за борда по хазарта, какво ще направите? Бъдете честни.
	— Ще го убия — каза Кори без никакво колебание.
	— Аз също — добави Морис.
	Били изпитваше същото. Нямаше значение, че се бе възхищавал от Магс през всичките тези години. Предателството й беше твърде тежко.


	Още първите обувки, които пробва, му станаха идеално. Плати и излезе от магазина със сак стикове, преметнат през рамо. Табели го насочиха по хрущяща чакълена алея към началото на игрището. Тони Джи използваше Бали Хай за офис и вероятно играеше добре. Били очакваше да започне да губи веднага щом Тони прецени играта му. Обикновено ставаше така.
	Във Вегас голфът не е приятелска игра. Във всеки клуб има измамници, които плащат на професионалисти, за да им уреждат мачове. Някои са играчи на дребно, които тренират по сенчести места и кожата им е бяла като на туристите, които ограбват. Други прибягват до измами и мажат стиковете си с вазелин, за да контролират по-добре ударите си, или обуват обувки за голф без подметки, за да могат да местят топката на по-добри места с пръстите на краката си.
	Били предполагаше, че Тони Джи също има свои трикове. Много добре. Докато Тони Джи го мамеше на игрището за голф, той щеше да го измами на пистата за конни състезания.
	Стигна до началото на терена. Букмейкърът седеше в количката с телефон в ръка и приемаше залози. Наближаваше шейсетте, беше дебел като надут кърлеж, с килим от бели косми на гърдите, който се показваше изпод яката му.
	Зад неговата количка имаше още една, с биячите му. Гуидо седеше зад кормилото по фланелка с къси ръкави. Мускулите му бяха огромни. Записваше залозите, които правеше шефът му, в бележник и не обърна на Били никакво внимание. До него седеше Снап, който имаше жилаво тяло без грам излишна тлъстина. Носът му беше чупен няколко пъти и сега беше крив и дебел като кървавица. Слабото му място, реши Били.
	— Ти трябва да си Били — каза Тони Джи, като закри микрофона на телефона. — Хвърли си нещата отзад и си вземи питие. В хладилника има бира и шприцове. След малко започваме.
	— Благодаря — каза Били.
	Кори и Морис стигнаха до началото и започнаха играта. И двамата бяха доста зле и ако смятаха и занапред да се занимават с измами на голф игрищата, трябваше сериозно да подобрят уменията си. После се качиха на количката си и подкараха по алеята.
	Били извади стик от сака си, отиде до поставката за топката и направи няколко тренировъчни удара. Тони Джи приближи с няколко топки в нова опаковка.
	— Да използваме тези — предложи букмейкърът. — Можеш да вземеш първата.
	Още не бяха започнали, а Тони вече опитваше да го изработи. По време на играта топката на Били щеше да изчезне, а друга, досущ като нея, щеше да се появи в пясъчен капан, което щеше да му струва няколко ценни допълнителни удара.
	— Колко време ще си в града? — попита букмейкърът. Ангажираше вниманието му с незначителни приказки.
	— За уикенда. Времето е страхотно.
	— И още как.
	Телефонът на Тони Джи иззвъня. Обади се клиент и букмейкърът се отдалечи от топката и предаде информацията на Гуидо. След като се увери, че никой не го гледа, Били извади фиша за залагане от джоба си, сгъна го надлъжно и го върна в джоба си, така че краят му да се вижда.
	— Да играем голф — каза Тони Джи. — Обичаш ли да залагаш?
	— Че кой не обича? Колко е хандикапът ти? — попита Били.
	— Осем. А твоят?
	— И аз съм осем. Какво ще кажеш да заложим по петстотин на дупка?
	— Готово. Първият удар е твой.
	Били вдигна стика и удари топката. Всички голф игрища във Вегас следват основно правило. Ако даден играч праща топката си направо и се пази от препятствията, получава за награда приличен резултат.
	След това удари Тони Джи и изпрати топката с мощен удар на двайсетина метра след тази на Били. „Осем друг път“, каза си той.
	Подкараха по алеята. Накъде към средата на тревната площ слязоха от количките си и намериха топките си. Горе, до знаменцето, Кори и Морис целеха първата дупка. Тони Джи изчака да се махнат и направи следващия си удар, който изпрати топката на метър и половина от знаменцето. Били изпрати своята над знаменцето, в чакъла. Върнаха се в количката.
	— Обичаш ли конни състезания? — попита Тони Джи.
	Като акула, надушила кръв във водата, букмейкърът бе видял края на фиша в джоба на Били.
	— И още как — отговори той.
	— Коя е любимата ти писта?
	— Санта Анита. Баща ми ме водеше там, когато бях малък, и ме учеше как да познавам конете. Умря преди няколко години и ми остави фирмата си. Беше най-добрият.
	Извърна лице и се престори, че бърше сълза.
	— Ще се радвам да поема залозите ти — каза Тони Джи. — Можеш да залагаш на гонките, докато играем голф.
	— Мисля, че ще се възползвам от предложението.
	Извади фиша от джоба си. Беше 3:50 следобед. Всяка гонка имаше краен срок за залози. Той прелисти страниците и спря на осмата за деня, вписана за 3:55. Кори беше избрал кон на име Чисто злато.
	— Пет хиляди, че Чисто злато ще победи — каза Били.
	— Пет хиляди? Това са сериозни пари, момче.
	— Ще се справя.
	Тони Джи извади телефона си. Повечето букмейкъри разчитаха на мобилни приложения, за да проверяват резултатите от състезанията в реално време, така че да не ги мамят с вече отминали събития. С приложение, наречено „Днешните гонки“, той провери осмата гонка в Санта Анита.
	— Доста пари са заложени на Чисто злато. Шансовете вече са петдесет на петдесет. Още ли искаш да заложиш на него?
	Били кимна утвърдително. Трябваше да се придържа към сценария, не да импровизира. Тони Джи подкара към дупката и я спечели с два удара.
	Когато се върнаха при количката, осмата гонка беше приключила. Тони Джи извади кадрите на телефона си и двамата видяха как Чисто злато се препъна още на старта и завърши шести. Били загуби залога и първата дупка. Общо пет хиляди и петстотин долара.
	— Лошо — отбеляза Тони Джи без капка съчувствие в гласа.
	Били прикри усмивката си. Рибата бе клъвнала. Сега само трябваше да я притегли с макарата и да я извади от водата.


>	41.

	Били загуби и следващите три гонки в Санта Анита. Два сантиметра дъжд бяха паднали на пистата по-рано през деня и повърхността беше размекната. Това като че ли се отразяваше на много от фаворитите, които неизменно губеха.
	Голфът не се развиваше по-добре. Били загуби шест от първите девет дупки и беше равен на останалите три. От тези, които изравни, Тони Джи умишлено пропусна няколко лесни удара, за да не го отчае и да го накара да продължи да играе.
	Загубите му се трупаха. Щеше да си върне всичко, но това като че ли нямаше значение. Мразеше да губи, дори и за кратко.
	Тони Джи спря количката на сенчесто място недалеч от изходната позиция за десетата дупка. Беше 4:53 следобед. Дванайсетата гонка трябваше да започне в 4:58. Кори и Морис бяха на позиция и се готвеха да атакуват дупката. Бавеха играта и не бързаха съвсем умишлено. Тони Джи отхапа края на една пура и каза:
	— Кой е поканил нещастници?
	— Бавят се — отбеляза Били.
	— И още как. Не съм ги виждал досега.
	Кори стискаше в ръка голям кен бира. В следващия момент кенът като че ли се изплъзна от ръката му и падна на земята.
	— Мамка му! — изруга Кори.
	Схемата беше в ход. Кори измъкна кърпа от чантата си и избърса предницата на ризата си. Морис взе стика на партньора си и се престори, че прави упражнения за разпускане с двата стика. Били го наблюдаваше: стиковете започнаха да пишат букви във въздуха на семафорната азбука.
	Морис отпусна стика в лявата си ръка до тялото и вдигна дясната право нагоре. Първата буква беше Д. Лявата ръка остана долу, а дясната премина на осем часа. Втората буква беше А. Лявата ръка отиде на четири часа, а дясната остана на осем. Третата буква беше Н.
	Били нямаше нужда от повече. Бръкна в левия джоб на панталоните си, напипа малкото суоми и го намести под нокътя на палеца си. Извади ръка и я задържа в скута си. С дясната ръка взе фиша за залаганията от таблото на количката. Обърна го странично на седалката, така че да скрие дванайсетата гонка от Тони Джи.
	— Май съм в губеща серия — каза.
	— Случва се на всеки — отвърна букмейкърът.
	Били погледна конете, регистрирани за дванайсетата гонка. Името на подменения кон беше Дани Бой, с шансове седемдесет към едно. Били го огради с кръгче с помощта на суомито.
	— Ето. Мисля, че късметът ми ще се обърне.
	Подаде фиша на Тони Джи и посочи коня, който току-що бе отбелязал.
	— Пет бона на Дани Бой.
	Тони Джи огледа фиша. Както бе направил и с предишните залози на Били, изведе дванайсетата гонка на екрана на телефона си и видя реалните шансове, които леко се променяха преди старта.
	— Този кон е храна за кучета, приятел. Защо го избра? — попита букмейкърът.
	— Дани се казваше баща ми — отговори Били.
	Тони Джи предаде залога на Гуидо. Кори и Морис вече бяха изстреляли топките си и вече ги нямаше. Били взе стика си и отиде до изходната позиция. Тони Джи отиде при него след няколко секунди.
	— Младостта преди красотата — каза букмейкърът.
	Били сложи топката си на поставката и я удари. Смееше се вътрешно, а топката излетя както трябва. За следващия удар отиде на тревата, после изстреля топката право в дупката — от пет метра, за първи път през този ден. Тони Джи нямаше как да го настигне и загуби дупката.
	Когато тръгнаха към количката, Тони Джи извади телефона си и пусна запис на дванайсетата гонка. Видяха как Дани Бой се откъсва от останалите на мократа писта в Санта Анита и ги бие с пет дължини.
	— Храна за кучета друг път! — извика Били в ухото на букмейкъра.


	Стъписан, Тони Джи тръгна със залитане към количката, сякаш на два леви крака. Били извади бутилка вода от хладилника и му я подаде. Биячите скочиха от тяхната количка.
	— Какво има, шефе? Пребледнял си — каза Гуидо.
	— Току-що олекнахме с триста и петдесет хиляди — отговори Тони Джи.
	— Какво? Кой?
	Тони Джи се усмихна кисело, сякаш питаше: „Кой според теб?“. Облегна се на количката и отпи от водата. Премигваше, мозъкът му връщаше събитията от последния час, анализираше ги кадър по кадър, дума по дума — търсеше знак, който да му подскаже как точно Били го е измамил. Конете с лоши прогнози не печелят конни състезания и Тони Джи беше сигурен, че гонката е била уредена. Да знаеш обаче е едно, а да го докажеш — съвсем друго, а ако не платеше на Били, репутацията му щеше да рухне.
	— Тази отрепка ли? — Гуидо бутна Били по ръката.
	— Остави го — нареди Тони Джи.
	— Чакай малко… познавам го. Виждал съм го по заведенията в града. Задява се с хубави мацки. Той е един нищо и никакъв евтин тарикат.
	— Чудесно. Сега го остави на мира — каза Тони Джи.
	— Шибан боклук! Мислиш, че можеш да ни измамиш!? — намеси се Снап, издул гърди като петел. — Може би трябва да му счупя ръката за урок.
	— Казах да го оставите — тросна се Тони Джи, който започваше да се ядосва на хората си. Снап се отдръпна, но само временно. В погледа му се четеше обещание за бъдеща разправа. Че един ден с Гуидо ще си разчистят сметките с Били. Ще го хванат на някой паркинг или в тоалетна, или някъде, където няма кой да гледа, и ще го обработят както трябва.
	Или пък не. Били все още държеше стика в ръката си. Вдигна го и замахна към физиономията на Снап. Улучи основата на многократно чупения му нос. Снап изпъшка и получи коляно в слабините, а от носа му рукна кръв. Ред на Гуидо. Били финтира и Гуидо вдигна ръце, за да се предпази, но стикът попадна върху вълшебната точка между краката му. Биячът се сви на две и падна на земята. Били метна стика в количката и избърса дланите си една в друга.
	— Не беше нужно да го правиш — каза Тони Джи.
	— Напротив, беше. С теб трябва да поговорим.
	— За какво?
	— За разни неща.


	Били подкара количката, а Тони Джи седна на седалката до него, готов да слуша.
	— Да започнем от щетите — каза Били, вперил поглед в тясната алея. — Загубих двайсет и три хиляди и петстотин долара от първите четири залога на гонките от Санта Анита и голф. Ти загуби триста и петдесет хиляди от последния ми залог на конете, поради което ми дължиш триста двайсет и шест хиляди и петстотин долара. Така ли е? Какво ще кажеш?
	— Да, така е. — Тони Джи се улови за покрива, защото взеха завой. — Слушай, момче, знам, че ме измами. Когато приключа с теб, репутацията ти ще е мъртва.
	Били удари рязко спирачката, така че пасажерът му едва не изпадна от седалката.
	— Не ме заплашвай — каза Били.
	Тони Джи понечи да отговори, но млъкна. Даваше си сметка, че с демонстрации на гняв няма да постигне нищо на този етап от играта. Погледна Били, както родител гледа непослушното си дете.
	— Ти си жилаво малко копеленце — каза букмейкърът.
	Били отново подкара по алеята.
	— Имам бизнес предложение за теб. Имаме общ познат, Гейб Вайс. В момента Гейб ти дължи триста хиляди. Искам с парите, които току-що спечелих от теб, да закриеш дълга на Гейб. Интересуваш ли се?
	— Откъде познаваш Гейб?
	— Не ти влиза в работата.
	— Дължа ти повече от това.
	— Задръж останалото за себе си.
	Алеята свърши. Били спря пред магазина за голф принадлежности и изгаси мотора. Лас Вегас е земя на немилостивите — тук няма „дай ми“, безплатни обеди и скъсани разписки за дълг. Тони Джи очакваше да чуе къде е клопката.
	— Не искам лоши чувства занапред — каза Били. — Никакви заплахи или лоши думи. Край, и толкова.
	— Опитваш да ме купиш, а? — каза букмейкърът. — Е, добре. Ще приема предложението ти.
	Стиснаха си ръцете. Били слезе от количката и взе стиковете си от задната седалка. Тръгна към изхода, но преди това се обърна, за да погледне Тони Джи още веднъж, за да се увери, че всичко е както трябва.
	— Тези две хлапета, които играеха пред нас, бяха в играта, нали? — извика Тони. — Сигурно изгубиха двайсет топки, но продължаваха да играят. Трябваше да се досетя.
	— Приятен ден — каза му Били.


	Когато Били излезе от сградата на голф клуба, Кори и Морис щурееха на паркинга. Често го правеха и той реши, че са твърде самонадеяни. Беше нужно, за тяхно собствено добро, да ги свали по-близо до земята. Хвърли сака със стиковете на Кори и им каза:
	— Тони Джи ви хвана.
	Двамата примряха. Чиракуването, докато станеш измамник, означаваше непрекъснато подлагане на изпитания и при сегашното се бяха провалили грозно.
	— Колко зле се прецакахме? — попита Кори.
	— Достатъчно. Схемата с конните състезания е слаба. Тези маймуни можеха да ме смелят и да ме изпратят в болница. Добрата новина е, че все пак се получи. Гейб отново е свободен човек.
	— Съжалявам за издънката — казаха двамата едновременно.
	— Зарежете съжаленията. Трябва да действате по-добре, да започнете най-после да обмисляте нещата щателно, Ясен ли съм?
	Двамата обещаха следващия път да внимават повече. Разговорът беше кух и Били започна да се пита дали тези двамата имат качествата, нужни за да се справят в град, който е безмилостен като Вегас.
	Подкара назад към града. Слънчевата светлина създаваше заслепяващи отблясъци по предното стъкло на колата. На кръстовището с Ръсел Роуд спря на червен светофар и погледна телефона си за съобщения. Имаше пет обаждания от Айк и предположи, че нещо се е объркало.
	— Какво има? — попита, когато чу гласа на Айк.
	— Дусет те търси. Става някаква гадост.
	— Загазил ли съм?
	— Това е меко казано — отговори Айк тържествено.


>	42.

	Били прекъсна връзката и се зачуди дали не е време да бяга.
	Дусет беше наредил на Айк и Ти Бърд да хванат Били, когато отиде в хотела, и да го отведат в стая 1444, в главната сграда. Стая 1444 беше онази, в която бяха измъчвали и убили Рики Бозуел. Така наречената камера за мъчения.
	Дусет бе решил да му види сметката. През изминалите два дни Били беше пуснал толкова много лъжи, че нямаше как да разбере заради коя точно сега има проблеми. Или може би самото количество на лъжите беше наклонило везните? Нямаше значение. Дусет искаше да го премахне. Защо иначе тази паника?
	Замисли се дали да не изчезне. Това обаче означаваше да остави екипа си да се справя с последиците. Крънчи беше обещал да даде имената на хората му на полицията, ако не е сговорчив. Екипът му щеше да изгори, а бордът по хазарта рано или късно щеше да открие и него, така че щеше да изгори и той.
	Можеше да бяга, но нямаше как да се скрие.
	Трафикът беше жесток. Слънчевият следобед преминаваше в полуздрач, туристите излизаха от хотелите и изпълваха тротоарите и пешеходните пътеки по „Стрип“, нетърпеливи в очакване на забавленията.
	Когато стигна до „Галакси“, вече беше тъмно. Даде ключа от колата си на пиколото и влезе. Отсъствието му бе дало страхотен резултат и не съжаляваше. Ако имаше късмет, нямаше да го накарат да страда.
	Айк и Ти Бърд бяха във фоайето. Бяха захвърлили новите дрехи и се бяха върнали към черния цвят. Не размениха думи, само кимания. Двамата изглеждаха тъжни. Мечтите им за милиони май бяха заминали в тоалетната.
	Качиха се в служебния асансьор. Айк набра код на клавиатурата, но вратата не се затвори и това го ядоса. Набра кода пак. Този път се получи и Айк натисна бутона за четиринайсетия етаж. Асансьорът потегли нагоре.
	Били си представи, че може да се наложи да се чупи, преди да го убият, и в такъв случай смяташе, че ще трябва да използва служебния асансьор, за да се измъкне от сградата. Видя цифрите, които набира Айк, и ги повтори три пъти наум, за да ги запомни за бъдеща употреба.
	Вратата се отвори на четиринайсети етаж. Били се прокашля и каза:
	— Беше ми приятно, господа. — Чу ги да сумтят утвърдително.
	Излязоха от асансьора и тръгнаха по дългия коридор. Виждаше се, че работите по завършване на етажа не са напреднали никак — от стените стърчаха кабели, на места имаше небоядисани стени, купчини боклуци. Стигнаха до стая 1444 и Айк спря и попита:
	— Страх ли те е?
	Били поклати глава. Старецът му му беше показал как един мъж трябва да напусне този свят. Три дни без животоподдържащата машинария, без храна и вода, само мъчително дишане с изгнили дробове… докато накрая тялото не рухна, защото сърцето не издържа повече. Баща му си отиде с удовлетворено изражение, сякаш искаше да каже: видя ли, синко, какво значи твърда решимост?
	— Хайде, да влизаме — каза Били.
	Влязоха в апартамента. Нищо не се бе променило след онази вечер — задължителните кадри от филми с велики мъртви кинозвезди по стените, плоският телевизор, който показваше канала на казиното.
	— Има ли някой? — извика Айк.
	— В спалнята сме — чу се гласът на Шаз от другата стая.
	Били тръгна натам, готов да срещне съдбата си. Точно така би се държал неговият старец в тази ситуация, а той беше негов син. Айк и Ти Бърд подтичваха, за да го настигнат.
	Вратата на спалнята беше открехната. Били я отвори с крак и влезе.
	— Чух, че ме търсите.
	Дусет, жена му и Крънчи си устройваха парти — ядяха ребърца, пилешки крилца и други деликатеси на грил, които бяха поръчали от румсървиса. На телевизора вървеше нискобюджетен екшън, без звук. Имаше и други неща. На малката масичка видя линии кокаин и ролка индустриална лепенка. На леглото, завит под покривката, лежеше човек, явно омотан във въжета, с черна качулка на главата. Гърчеше се, сякаш искаше да се измъкне. Първата мисъл, която мина през главата на Били, беше, че не той ще умре. Втората — че нещастникът на леглото е пътник.
	— Защо се забави толкова? — попита Дусет и облиза барбекю соса от пръстите си.
	— Имаше лош трафик. Кой е това? — попита Били.
	— Крънчи хвана друг измамник в казиното днес следобед.
	— Да не се е спънал в него?
	— Мълчи, малко копеленце! — изръмжа старецът.
	Били отиде до леглото, за да види по-добре пленника. Беше на „ти“ с повечето измамници от града и се питаше дали нещастникът не е някой, когото познава.
	— Нужно ли е това? — попита.
	— Правилото е на Рок — каза Дусет. — Той иска да чистим всички измамници, които хванем. Без теб, разбира се. Ти си специален.
	Тялото на леглото извика сподавено. Били не можеше да направи нищо и видя как Дусет смърка линия кокаин, която би изправила на нокти цяла армия.
	— Да чуем за голфа ти. Това ли са Циганите?
	— Те са — отговори Били.
	— Защо си сигурен?
	— Приказвахме на игрището. Хванах ги в няколко лъжи. Дребни неща от рода на училището, в което са учили. Определено са те.
	— Добре. Сега ми кажи как възнамеряват да измамят казиното ми.
	Били смяташе да пази това за себе си възможно най-дълго, но реши, че няма да е разумно да мълчи повече.
	— Ще използват сватбената рокля — каза той.
	На хубавото лице на Дусет се изписа недоумение.
	— Сватбената роля е част от измамата. Младоженката ще носи китайска имитация, направена от синтетичен материал. Видях я в пробната и ми мина през ум, че синтетиката е по-здрава и не се къса така лесно като коприната. Това ми подсказа каква е идеята.
	— Ти наясно ли си какво казва? — попита Дусет Крънчи. Старецът кимна.
	— Били е напипал нещо. Продължавай да говориш, хлапе.
	— Ще използват роклята, за да внесат в казиното манипулирано оборудване. Младоженката ще носи кожен колан около кръста с висящи ремъци отпред и отзад. Оборудването ще виси между краката й. Може да ходи сковано, обаче това не е необичайно за жените, облечени с такива рокли. Предполагам, че ще носи резервна кутия.
	— Смяташ, че ще има замесено крупие? — каза старецът.
	— Да, също и шеф на смяна. Имате няколко маси за блекджек с високи залози. Ще атакуват тях.
	— Как ще бъде манипулирана кутията?
	— Ще е подредена и маркирана. Ще смучат от казиното цяла нощ.
	Старият измамник се ухили.
	— Както направихме в „Мираж“, само дето използвахме дамската чанта на една разсеяна госпожа, за да подменим кутията. Колко отмъкнахме онази вечер?
	— Двеста хилядарки.
	— Какви ги дрънкате? — попита Дусет и избърса текналия си нос със салфетка. — Запомнете този разговор и ми го преведете на човешки език.
	Били не беше чувал собственик на казино да признае, че не разбира. Дните на Дусет бяха преброени, ако продължеше да тръби колко е глупав.
	— Младоженката ще носи под роклята си кутия за раздаване на блекджек — обясни Били. — В нея има осем тестета карти, взети от казиното ти, от шеф на смяна. Тези тестета се подреждат и маркират. Циганите сватбари ще влязат в казиното и ще застанат зад определена маса. Тази маса ще бъде блокирана — участват дилърът, шефът на смяната и играчите. Хората от сватбата ще отвличат вниманието, кутията ще бъде подменена с тази от масата. Нормалната кутия ще отиде в роклята и сватбарите ще си отидат. След това играчите ще печелят всяка ръка, защото картите ще са подредени. Когато кутията се изпразни, дилърът ще размеси тестетата и ще започне нов кръг. Сега играчите ще разпознават картите по гърбовете им и ще продължат да ви грабят. Ще загубите цяло състояние.
	— Кутиите обаче са захванати с вериги за масите — възрази Дусет. — Не могат просто да бъдат подменени, нали?
	Всеки път, когато отвореше уста, Дусет сипеше бисери.
	Били погледна Крънчи и му даде отегчено думата.
	— Веригата ще бъде срязана с резачки, скрити в сакото на шефа на смяната — каза Крънчи, — а обработената кутия ще бъде закрепена с нова верига.
	— Правил си го — отбеляза Дусет.
	— В предишния ми живот. Да — отговори старият измамник.
	— Значи така ще ни оберат. Хубавецът не ни е излъгал?
	— Били казва истината. Така ще стане.
	Тялото на леглото изпъшка — молеше за милост. Будеше жалост, но присъстващите в стаята се преструваха, че не чуват. „Последният вопъл на умиращ човек“, помисли си Били.
	След като получи образованието си, Дусет прекоси стаята и отиде при Били. Ръгна го в ребрата.
	— Въпреки всичко нещо с теб не е наред. Това е проблем, защото разчитам да хванеш тези задници. Ако нещата се развият зле, Рок ще излезе от релси. Разбираш ли какво ти говоря? Този човек не взема пленници.
	— Можеш да ми се довериш. Няма да те издъня — каза Били.
	— Там е работата, хлапе. Не ти се доверявам и никога няма да ти се доверя. В моя свят доверието се печели. Е, ще ти дам възможност да спечелиш доверието ми.
	Били едва не попита „как“, но замълча. Знаеше какво се задава. Беше ясно, като носа на физиономията му. Дусет отиде до леглото и дръпна черната качулка от главата на жертвата.
	— Искам да пуснеш куршум на тази отрепка — каза Дусет. — Ако го направиш, ще имаш доверието ми. Мислиш ли, че можеш?
	Били прецени вариантите. Нещастникът на леглото беше пътник и бездруго и той не можеше да направи нищо, за да му помогне. Би могъл обаче да спаси себе си. Погледнато по този начин, наистина нямаше избор.
	— Разбира се — отговори, след като преглътна буцата в гърлото си.
	— Кажи го, хлъзгаво малко влечуго! — каза Дусет.
	— Ще го застрелям.
	— Много добре.
	Тялото се сгърчи под завивката. „Може би нещастникът ще се задуши и ще ми спести неприятностите“, помисли си Били.
	Дусет дръпна качулката.
	Не беше мъж, а жена. Устата й беше залепена с индустриална лепенка.
	Разпознаването дойде като удар в корема. Били помисли, че ще му призлее.
	Беше Магс. Беше изплакала очите си.


>	43.

	— Крънчи твърди, че тази дама ти е приятелка — каза Дусет.
	Думите увиснаха във въздуха. Старият мошеник чакаше удобен момент, за да си върне, а Били се надяваше в пистолета, който му дадоха, за да застреля Магс, да има повече от един куршум.
	— Не ми е приятелка — излъга той.
	— Но я познаваш — каза босът на казиното.
	— Хванах я да „боядисва“ карти на блекджек в казиното и накарах една келнерка да я предупреди с докосване. Тя остави чиповете си и избяга. Това е.
	— Защо й помогна да се чупи? Какво печелиш от това?
	— Чувствах се зле заради нея. Знаех какво ще й направите.
	— Това ли е? Чувствал си се зле? Хайде стига. Не на мен.
	— Освен това има страхотен задник.
	— Това ми се струва по-вероятно. Искаше да се сближиш с нея и да намажеш?
	— Такава беше идеята. Ти не би ли го направил?
	Очите на Дусет изиграха малък танц. Всички във Вегас си падат по красавици. Дусет бе огледал Магс, докато я завързват, и бе харесал стоката. Да говори за задника й беше грубо — особено след като се бе съгласил да я убие, — но понякога грубостта върши работа и Били не се изненада, когато босът на казиното го тупна по рамото и каза:
	— Може и да те харесам.


	Изчакаха още час, преди да тръгнат. Завързаха я за инвалидна количка и я свалиха със служебния асансьор до подземния гараж, където Айк и Ти Бърд я натикаха в тесния багажник на Мерцедес Бенц AMG черна серия, специална изработка — състезателна кола, способна да превземе всяка писта по света. Магс нямаше да е първият измамник, който прави последното си пътуване в багажник на кола, вероятно нямаше да е и последният.
	— Внимавайте — каза Дусет. — Миналия път надраскахте боята.
	— Може ли да диша? — попита Били.
	Шефът на казиното сви рамене с безразличие и затвори багажника. На Айк каза:
	— Ще се срещнем на обичайното място. Половин час. Не закъснявайте.
	— Ясно, шефе — отвърна Айк.
	Дусет седна зад кормилото, Шаз до него, Крънчи отзад, и потегли с мръсна газ нагоре по рампата към улицата. Ревът на мотора отекваше дълго след като колата изчезна.
	Айк и Ти Бърд изтичаха по стъпалата. Били ги следваше по петите. Беше се съгласил да убие човек, за да спаси собствената си кожа. В себе си не се съмняваше, че е способен да натисне спусъка. Не знаеше обаче дали ще е способен да живее със себе си в дните и седмиците след това. Съвестта щеше да го гризе и той се опасяваше, че може да го изяде жив.
	Качиха се по стълбите на партера. Излязоха на паркинга за служители и се качиха на предната седалка на камарото един до друг. Беше тясно, но Били искаше да говори с Айк и Ти Бърд и да наблюдава лицата им.
	Айк потегли със свистене на гуми и излязоха на улицата със сто.
	— Мислиш ли, че ще стигнем до езерото Мийд за половин час? — попита Били.
	— Кой каза, че отиваме до езерото Мийд? — отвърна Айк.
	— Там погребват измамниците.
	— Има ли нещо, което не знаеш, човече?
	Пустинята около Лас Вегас е осеяна с плитки гробове без надгробни камъни или обозначения. Безименните мъртви обграждат града и често ги изкопават при строеж на къща или път. През последните двайсет години са били открити 150 трупа. Смята се, че има много повече.
	Полицията обясняваше на медиите, че тези трупове са дело на наемници или скитащи серийни убийци, но Били знаеше, че не е така. Мъртвите бяха измамници, хванати да упражняват занаята си един път повече. Не всички имаха такава зловеща съдба, а само проклетите глупаци, които не знаеха кога да спрат. На казината им писваше да ги дебнат и вместо това решаваха проблема си кардинално.
	По местоположението на откритите трупове можеше да се съди къде са били хванати измамниците. Районът около военновъздушната база Нелис е предпочитан от казината в северната част на града, пътищата към Маунт Чарлстън са предпочитани от казината в центъра, а щатско шосе 160, от Блу Даймънд до Паръм, е популярно сред казината в южния край на „Стрип“. По отношение на бройката обаче печели районът за отдих около Лейк Мийд, защото там са открити половината от безименните гробове около града — най-често до къмпинги и туристически пътеки.
	Айк подкара по шосе 215 на изток към Хендерсън, после по разклона към езерото Мийд, през парка, и после следваше табелите към Боулдър Бейзън — ярко осветени супермаркети, „Албъртсинс“ и „Уолмарт“, единствените на километри наоколо. Беше различен свят — огромното пространство много лесно можеше да те погълне. Били си даде сметка, че го облива студена пот, и погледна двамата биячи в колата. Айк и Ти Бърд също се потяха.
	— Кажете ми как ще стане?
	— Нагоре по пътя има място за къмпиране, където заровихме Рики — отговори Айк. — Ще спрем там и с Ти ще изкопаем гроб. Застрелваш кучката и ще я заровим. Това е.
	— Какво ще прави Дусет?
	— Обикновено седи в колата с перверзната си жена и гледа. Тези гадости ги възбуждат, особено нея. Обича да гледа как хората страдат.
	— Винаги ли е била такава?
	— Някога беше нормална. Нали, Ти?
	— И още как — отговори Ти Бърд.
	— Какво се случи, че се промени?
	— Случи се Дусет — отговори Айк. — Шаз започна като стриптийзьорка при него и той скоро започна да я изпраща в Тихуана, за да се съблича в негово заведение там. Всеки път, когато се връщаше, я зареждаше с прах. Сто процента чиста стока, четирийсет хиляди унцията. Всички стриптийзьорки в заведенията на Дусет пренасяха кокаин за него. Рок осигуряваше фронта, продажбите на улицата.
	— Как е затънала толкова?
	— Ще стигна и дотам — каза Айк. — Момичетата пренасяха праха вътре в себе си. Изискване на Дусет — според него така е по-безопасно. Някои момичета гълтаха торбичките, други ги навираха в задниците си. Шаз използваше онази си работа. Един ден, като се връщаше от Тихуана, торбичката се скъса. Шаз загуби съзнание и блъсна колата. Два дни след това се събуди полумъртва в болницата и видя на пръста си диамантен пръстен. Дусет се ожени за нея, докато тя беше в безсъзнание.
	— За да не свидетелства срещу него, ако я арестуват.
	— Точно.
	— И тя нямаше нищо против?
	— И да, и не. Тогава се отърва заради пръстена. Полудя, защото след онзи случай не можеше да има деца. Докторите трябваше да й изрежат всичко, за да й спасят живота.
	— Направили са й хистеректомия.
	— Да. И й объркаха главата. Шаз излезе от болницата и я привикаха в съда. Съдията я съжали и й даде пробация. Още същата вечер тя седна на бара да пие шампанско с Дусет. Тогава дойде друга стриптийзьорка и му залепи целувка по устата. Шаз грабна бутилката от бара и й счупи черепа. Горкото момиче умря от кръвоизливите. Шаз се смееше над агонизиращия труп.
	— И се е измъкнала от това безнаказано?
	— Аха. Страшно беше.
	— Тя е проблем. Защо Дусет не се отърве от нея?
	— Тя му е жена. Ако изчезне, хората ще започнат да задават въпроси. Няма измъкване за него. Сега ние сме на ход. Какво ще правиш? Ще убиеш ли тази кучка?
	— Не знам какво ще направя — отговори Били замислено.
	— По-добре решавай, защото ако не я убиеш, те ще убият теб.


	Айк мина по неравен чакълен път до пуст къмпинг. Езерото Мийд предлагаше евтино настаняване за кемпери и каравани, което включваше и достъп до електрическата мрежа, вода и канал, и мястото често беше пълно. Този конкретен къмпинг беше пуст, без нито една палатка или каравана. Табела, закована за висок бор, обясняваше ситуацията:
C>
#	КЪМПИНГЪТ Е ЗАТВОРЕН ЗА РЕМОНТ.
#	ПОЛЗВАЙТЕ БОУЛДЪР БИЙЧ, КАЛБИЛ БЕЙ
#	ИЛИ ЕКО БЕК ДО ВТОРО НАРЕЖДАНЕ.
C$
	В другия край на къмпинга премигнаха фарове.
	— Реши ли вече? — попита Айк.
	— Трябва да отиграя тази ситуация в движение. Няма да изложа на опасност никого от вас.
	— Надявам се да знаеш какво правиш.
	Айк спря и слязоха от колата. Били усещаше гъделичкане по кожата, в стомаха му пърхаха пеперуди. Айк извади от багажника две лопати и хвърли едната на партньора си, при което го удари по гърдите. Ти Бърд изруга.
	— Успокой се — каза Айк.
	Отидоха до мястото, където беше спрял мерцедесът, под някакви борове. Стъклото откъм шофьора се плъзна надолу и Дусет показа глава. Държеше мобилен телефон и, изглежда, говореше.
	— Защо се забавихте толкова? Забрави как да стигнеш дотук ли?
	— Колата ми не е бърза като твоята — отговори Айк.
	— Ето, вземи това. — Дусет му подаде пистолет, сложен в найлонов плик. — Има само един патрон в цевта, за да не реши да направи някоя глупост.
	Айк вдигна предницата на ризата си и мушна оръжието под колана си. След това с Ти Бърд отидоха до чисто място и започнаха да копаят. Силуетите им се очертаваха на ярката лунна светлина.
	Били остана при мерцедеса. Погледна багажника.
	— Жива ли е още?
	— Скимтеше по целия път дотук — отговори Дусет.
	Били си каза, че не бива да мисли за това, и отиде при Айк и Ти Бърд. Близо до мястото, където копаеха, имаше продълговата купчина прясна пръст. Предположи, че това е гробът на Рики Бозуел. Лъч от фенерче го заслепи. Шаз ги гледаше от колата.
	— Ще дойдат ли при нас? — попита Били едва чуто.
	— Не искат да оставят отпечатъци, така че ще останат в колата — отговори Айк.
	Шаз освети лицата им. След малко се отегчи и изгаси фенерчето.
	— Реши ли вече? — попита Айк.
	— Още мисля — отговори Били.
	Скоро гробът беше готов. С форма на ковчег, метър широк, два дълъг. Айк хвърли лопатата на земята и отиде до мерцедеса, за да каже на Дусет, че е време. Багажникът на колата се отвори. Айк сграбчи Магс за яката на блузата и я довлече до изкопания гроб. Тя хлипаше зад лепенката на устата, косата й бе полепнала по лицето.
	Айк я отведе до ръба на гроба и се отдръпна. Магс намери куража да престане да плаче и впери в Били същия омагьосващ поглед, който го бе поразил на улицата в Провидънс преди толкова много години. Ако не беше скочил в колата й онзи ден, щеше да стане инженер или университетски преподавател, както искаше старецът му, а животът му щеше да е низ от повтарящи се действия и отегчение. Магс бе променила вселената му и ако тази вечер умреше, с нея щеше да умре и част от него.
	Обърна я с лице към гроба. Устните му се доближиха до ухото й. Каза й само три думи, едва чут шепот. И отстъпи назад.
	Къмпингът беше тих. На километри наоколо нямаше никого.
	Били досега не бе стрелял по човек, обаче всяко нещо, реши, си има първи път.
	— Дай ми пистолета — каза той.
	Айк извади оръжието от колана си, махна найлоновия плик и му го подаде.
	— Стрелял ли си с глок? Няма никакъв проблем — целиш се и натискаш спусъка. Това е.
	— Ясно.
	Били усещаше тежестта на пистолета в ръката си. Беше черен, четвъртит, с матова повърхност. Потърси с очи мястото на тила на Магс, което беше целта му. Пое дълбоко дъх. Вдигна ръка, прицели се и погледна косо Айк и Ти Бърд, за да прецени реакцията им. Бяха се превърнали в статуи, с увиснали челюсти. Били натисна спусъка.
	Изстрелът напомняше пукане на пиратка. Във въздуха излетя кичур коса и Магс се свлече в гроба. В един миг беше там, в следващия я нямаше. Изстрелът отекна над далечното езеро и заглъхна.
	— Мамка му! Не вярвах, че ще го направи! — възкликна Ти Бърд.
	— И аз — каза Айк.
	Били свали ръката с пистолета. Не беше сигурен какво следва. Шаз се спусна към гроба, стиснала фенера си. Улови го за китката и го дръпна към ръба на дупката. Лъчът на фенера й намери окървавения тил на Магс и тя изскимтя от перверзен възторг.
	— Направи го! — възкликна.
	— Изненадана ли си?
	— Не мислех, че си способен. Пошепна нещо в ухото й. Какво й каза?
	— Пожелах й приятна вечност. Видях го в един филм преди време.
	— Чудно. Ще го запомня.
	— Приключихме ли?
	— И още как. Справи се чудесно.
	— Искате ли пистолета?
	— Погреби го с нея.
	Били хвърли оръжието в гроба. Шаз не пусна ръката му и той отиде с нея до мерцедеса. Искрата в очите й показваше, че я е спечелил, но дали бе спечелил другите? Когато отвори вратата, за да се качи на предната седалка, светлината в купето се включи. Дусет продължаваше да говори по телефона и показа на Били вдигнат палец. Крънчи четеше имейли на телефона си и не му обърна внимание. Каквито и резерви да бяха имали, вече си бяха отишли. Бе издържал изпита.
	Стоповете на мерцедеса изчезнаха в мрака и шумът от мотора заглъхна в далечината. Били изчака, за да е сигурен, че са си тръгнали, и се върна при гроба. Айк и Ти Бърд стояха отстрани, готови да довършат работата.
	Някой някога е казал, че не можеш да заблуждаваш всички хора непрекъснато. Не е бил прав. Можеш да заблудиш всички, стига да изиграеш картите си както трябва.
	Били легна по корем до гроба и протегна ръка вътре. Потупа Магс по рамото.
	— Ставай. Вече няма опасност.


>	44.

	Влязоха в клиника за спешна помощ на ъгъла на „Истърн“ и „Фламинго“ малко след десет. Магс притискаше окървавена кърпа към ухото си и се нареди да чака заедно е другите пациенти, които можеха да стоят на краката си. Клиниката се управляваше от пияницата д-р Грегорио Ибара. Докторът специализираше в оказване на медицинска помощ на криминалния контингент на града и евтините пластмасови столове в приемната му бяха заети от наркодилъри и членове на банди. Ибара лекуваше раните им от куршуми и ножове, без да си дава труд да съобщава на полицията, както изисква законът. Това беше неговият бизнес и той печелеше добре от него.
	Зад преграда от бронирано стъкло седеше рецепционистка с лъскаво списание в ръце. Били я омая с приказки, докато дъхът му замъгляваше преградата. Скоро въведоха Магс в стаята за прегледи, преди другите пациенти, които чакаха вън.
	Стаята за прегледи беше обзаведена спартански. Магс седна на стоманена плоскост, завинтена за стената. Не преставаше да клати ядосано глава, задето не бяха отишли в нормална болница. Били стоеше до стената със скръстени ръце и отказваше да бъде изпепелен от гневния й поглед.
	— Това място е дупка. Дори подовете не са чисти.
	— Не мога да те заведа в нормална болница, без да се намесят ченгетата. Тук всичко ще е наред. Раната ти не е толкова лоша.
	— Можеше да ми пръснеш главата с тази безумна каскада!
	Беше пуснал куршума отстрани по главата й, точно над лявото ухо. Нямаше намерение да откъсне парченце от самото ухо, но гадостта се бе случила. За всички край гроба изглеждаше, че куршумът е влязъл в главата й, но всъщност само я бе одраскал. Падането й в гроба бе изпълнено идеално и тъкмо то бе накарало всички да повярват. Били не смяташе, че би могло да мине по-добре.
	— Жива си, нали? Покажи някаква благодарност.
	— Откъснато е парче от ухото ми. Ще съм белязана цял живот.
	— Ще носиш дълга коса.
	— Ще имам проблеми и със слуха.
	— Научи езика на знаците.
	Магс ядосано хвърли кърпата по него.
	— Мислех, че ти пука за мен.
	Били започваше да се ядосва. Беше рискувал всичко, за да я спаси. Беше решил, че това е правилната постъпка — но сега не беше толкова сигурен. Обаче беше принуден да живее с последиците на решението си и трябваше да остави ситуацията да намери сама развръзката си. Ако откриеше правилния подход към Магс, тя може би щеше да му каже каква е уговорката й с борда по хазарта.
	— Пука ми за теб — увери я той.
	— Тогава, защо не застреля с пистолета онези копелета, а стреля по мен?
	— Защото в пистолета имаше само един патрон. — Били вдигна кърпата от пода и я сложи върху кушетката за прегледи. — Хайде да не говорим за това точно сега, искаш ли?
	— Не те разбирам.
	Шум в коридора сложи край на разговора. Дойде доктор Ибара, със сълзящи от прекалено многото течни блюда очи. Държеше клипборд с личната информация на Магс — лъжлива от край до край. Докторът я погледна небрежно и се обърна към Били.
	— Изстрел?
	Били призна, че по Магс наистина е стреляно.
	— Струваш ми се познат.
	Били потвърди, че е посещавал клиниката и преди.
	— Тогава приемам, че си наясно с правилата.
	Били потвърди, че е наясно.
	— Шестстотин в брой и ще направя приятелката ти като нова.
	Тарифата на Ибара се бе повишила. Позицията на Били не позволяваше да спори, така че той измъкна шест шумолящи стодоларови банкноти от портфейла си. Ибара ги вдигна към светлината една по една, за да се увери, че не са фалшиви, и ги мушна в джоба на престилката си. След това се зае с Магс.


	Най-близкият супермаркет „Уолгрийнс“ беше на ъгъла на „Фламинго“ и „Мериланд Паркуей“. Докато минаваха покрай щандовете към денонощната аптека в дъното, не видяха никого. Дежурният фармацевт им каза, че ще са му нужни петнайсетина минути, за да изпълни рецептата за обезболяващи на Магс. Седнаха да чакат на малка пейка пред витрината на аптеката.
	Ухото на Магс беше покрито с превръзка с цвят на плът и не изглеждаше кой знае колко зле, докато не видиш лицето й и не си дадеш сметка, че сигурно е минала през ада. Били й съчувстваше, въпреки че беше предателка, и я държеше за ръка.
	— Наред ли е всичко? — попита я.
	— Ще оцелея. Искам да довършим разговора си. Какво щеше да стане, ако не беше стрелял по мен? Онези от колата щяха ли да те убият? — попита тя.
	— Вероятно.
	— Кои са те?
	— Хубавецът е Маркъс Дусет. Той е бос на „Галакси“. Откачената блондинка е жена му. Старецът е измамник, с когото някога работех, но сега мина на другата страна.
	— Каква е уговорката ти с тези хора?
	— Хванаха ме да мамя казиното им и ме изнудиха да направя нещо за тях. Ще приключа утре следобед и ще ме пуснат.
	— Какво ще стане утре следобед?
	— Не мога да ти кажа. Какво има?
	— Ухото ми започва да пулсира.
	Били убеди аптекаря да й даде хапче за болката. Магс го глътна на сухо и му благодари с усмивка. Били реши, че е време да изясни ситуацията с нея.
	— Онази вечер те последвах извън казиното. Ти се качи на джип „Чероки“ на ъгъла със „Сахара“. Караше го някакъв тип. Искаш ли да ми разкажеш за него?
	Тя се поколеба. Сменяше скорости, мислеше усилено.
	— Той беше мой партньор — отговори.
	— Беше? Минало време?
	— Разделяме се. Приключвам с него.
	— Отнесъл се е зле с теб?
	— По-лошо, по дяволите.
	— Обясни ми защо се върна в „Галакси“.
	— Исках да те видя пак. Искам да работя с твоя екип. Това съм искала през целия си живот. Когато онази вечер ми направи предложението, си казах, мамка му, най-накрая ще се сбъдне.
	Били не повярва, че това я е накарало да се върне в „Галакси“. Беше я накарал бордът по хазарта, а след това я бе оставил да се оправя сама. Бяха мръсници в това отношение. Може би обаче не лъжеше, когато казваше, че е приключила с тях. След случилото се предната нощ едва ли все още щеше да е от полза на борда.
	— Рецептата ви е готова — каза аптекарят.
	Били плати лекарствата. Хапчето против болката вече действаше и Магс се държеше като упоена. Той я улови за ръка и я поведе към изхода на магазина.
	— Умирам за цигара — каза тя.
	— Още ли пушиш „Кул“?
	— Помниш. Колко мило.
	Той й купи един пакет и излязоха. Камарото беше паркирано до входа, а рапът, който гърмеше вътре, можеше да събуди и мъртвите. Айк и Ти Бърд бяха на предната седалка и действаха като шофьори, защото той бе поискал това от тях.
	Били помогна на Магс да се качи отзад. Тя живееше в източния край на града, в нов квартал. Не беше далече. Айк сви в алеята, а Били огледа улицата, за да е сигурен, че наоколо не се навъртат агенти на борда по хазарта.
	Изпрати Магс до входната врата. Тя умираше за сън и едва успя да мушне ключа в ключалката. Покани го да влезе и Били чу настойчивост, която го изненада. Влязоха в антрето. Вратата се затвори зад него.
	— Искам да останеш — каза тя.
	— Не мога.
	— Дори за малко?
	— Не мога. Ти трябва да почиваш. Тази нощ ти се събра много.
	— Наистина искам да работя с теб, Били. Ще бъдем добър екип.
	Беше искрен, когато я бе поканил да дойде в екипа му. Сега му се струваше невъзможно, предвид това, което беше научил. Дните й като измамница бяха минало. Трябваше да си намери друга работа, да се върне в колежа, да се сдобие със степен или професия, за да си плаща сметките. Каквото и да е, само не в екипа му.
	— Да поговорим за това след ден-два — каза той.
	— Нали не даваш заден?
	— Разбира се, че не.
	Тя обгърна кръста му с ръце и го целуна по устата с всичко, с което разполагаше. В колата беше изпушила една цигара и вкусът на мента изигра порочен трик в главата му. Когато устните им се отделиха, едва успя да си поеме дъх.
	— Защо не искаш да останеш? — попита тя. — Не те ли възбуждам?
	— Просто не мога — отговори той неубедително.
	— Не си забравил онзи ден в Провидънс, нито мен.
	— Трябва да се чупя.
	— Признай го. Искаш ме толкова силно, че гащите ти ще се скъсат.
	— Не тази вечер.
	— Не ми връзвай тенекия в неделя, защото ще те открия.
	Клепачите й натежаваха и едва стоеше на краката си. Той я преведе през къщата до спалнята и я сложи да легне на легло, покрито с колекция плюшени мечета. Тя заспа миг след като главата й докосна възглавницата.
	Били намери одеяло на най-горния рафт в шкафа и я зави, после застана до леглото и пи от красотата й с очи за последен път. Тя бе дефиниция за всичко, което намираше красиво в една жена. Така или иначе, да не я види никога повече беше правилното решение, дори и да се разкъсваше вътрешно.
	— Пази се — прошепна.
	Излезе от къщата и затръшна вратата зад себе си. Имаше нужда да измие спомените с няколко силни питиета. Айк и Ти Бърд мръзнеха на алеята и той предложи да ги почерпи вечеря. Качиха се на камарото — Били седна на предната седалка. Айк запали мотора и излезе на заден от алеята.
	— Какво бихте искали да хапнете тази вечер, господа? — попита ги Били.
	— Първо трябва да ни дадеш малко обяснения — каза Айк.
	— За какво?
	— За онова в къмпинга. С Ти смятаме, че опитваш да ни извъртиш номер.
	И преди Били да успее да обясни, Айк го фрасна по устата с длан и колата потегли.


>	45.

	Айк и Ти Бърд започнаха да се редуват да го удрят — шамар по лицето, пляскане по тила, както обикновено се забавляват хлапетата. Боят скоро му омръзна и той вдигна ръце, за да се предпази от поредния шамар.
	Най-накрая престанаха. Поради дребния си ръст Били се беше научил да се бие с всякакви предмети, които са му подръка — запалката на колата просто плачеше да я забие в окото на Айк. Не го направи обаче. Един ден щеше да им го върне тройно, но не днес. Днес му бяха нужни, за да ограби казино „Галакси“, така че повтори предложението си да ги почерпи вечеря — яденето може би щеше да ги успокои. Предложи скъп бразилски ресторант, скътан на „Ийст Фламинго“, казваше се „Фого де Чао“.
	— Каква храна сервират там? — попита Айк.
	— Едни от най-добрите стекове в града — отговори той.
	— Винаги мога да ям стек. Какво ще кажеш, Ти?
	— Щом той плаща, нямам нищо против — отговори Ти Бърд.
	„Фого“ беше едно от най-добрите заведения за месо в града, подсилено от персонал, готов да се премята във въздуха, за да изпълни поръчката ти както трябва. Били даде бакшиш на домакина, за да ги настани далече от останалите клиенти, после дойде келнер, облечен като гаучо, и изреди специалитетите, преди да вземе поръчките им. Айк избра бийф анчо, а Ти Бърд — костела дел порко, което бяха екзотичните имена на говеждо контрафиле и свински ребърца, а Били си поръча филе миньон. Скоро донесоха напитките им.
	— Сигурно наистина ви доставя удоволствие да ме биете — каза Били.
	— Не ни харесва да си правят шегички с нас — отвърна Айк.
	В гласа му имаше истинска заплаха. Били продължи предпазливо:
	— Какви шегички точно?
	— Като онова в къмпинга, когато се направи, че стреляш по кучката. С нея имаш някаква друга уговорка, нали?
	— Казва се Магс. Тя е измамничка и се запознах с нея в Провидънс, когато бях хлапе. Попаднах на нея онази вечер в казиното и й казах да стои настрана. Тя се върна въпреки това и Крънчи я хвана. Останалото го знаете. За да отговоря на въпроса ви, не, нямам друга уговорка с нея. Просто сме стари познати.
	Айк опря лакът на масата. Имаше огромен размах на „крилете“ и не беше трудно да си представи човек как хваща безпомощни полузащитници на терена и ги хвърля на земята.
	— Приличам ли ти на вчерашен? С Ти видяхме какво се случи. Тя скочи в гроба, когато ти се престори, че пускаш куршум в главата й. Беше нагласено. Двамата сте отбор.
	— Не сме отбор. Стана импровизирано, на момента — натърти той. — Вижте, не опитвам да ви измамя, ако си мислите това.
	— Как тогава кучката разбра, че трябва да скочи в гроба? На това ми отговори.
	— Аз й подсказах.
	— Какво?
	— Подсказах й какво да направи. Когато доведохте Магс до дупката, пошепнах в ухото й. Казах й да падне в гроба.
	— Устата ти беше до ухото й за шибана половин секунда. Опитваш да ми кажеш, че за това време си й обяснил какво да направи? Че не е имало предварителен разговор?
	— Точно така. Казах й: „Падни в гроба“, и тя разбра какво да направи.
	— Това е най-голямата купчина глупости, които съм чувал.
	— Той се подиграва с нас — намеси се Ти Бърд под нос.
	Разговорът бе взел брутален обрат и Били знаеше, че е загубил доверието им. Без доверие не можеше да има партньорство и измамата щеше да умре, преди да е започнала. Реши да започне разговора отначало и да върне тези двамата отново в стадото.
	— Вие двамата искате да сте измамници, нали?
	— Що за въпрос е това? Знаеш, че искаме — отвърна Айк.
	— Добре тогава. Чуйте ме. За да мамите, трябва да спечелите доверието на този, с когото си имате работа, и да го накарате да влезе във вашата игра. Не е лесно, но измамниците го правят непрекъснато. Това отличава майсторите от чираците. Искате ли да научите тайната?
	— Кажи ни я.
	— Трябва да знаете какво си мисли човекът. Това не е толкова трудно, колкото изглежда. Ще ви дам пример. Стоя под часовника на гарата в Провидънс и пробутвам фалшиви часовници за по петдесет долара парчето. Часовниците приличат на скъпи швейцарски машинки, само дето отвътре са пълен боклук. Изведнъж към мен приближава лапнишаран с фалшивия часовник, който току-що съм му продал. Тъпото копеле го е изпуснало на плочите и е видяло, че е боклук. Какво си мисли според вас?
	— Ядосал се е и ще повика ченгетата — отговори Айк.
	— Наполовина си прав. Ядосан е, но няма да повика ченгетата. Ако се кани да повика ченгетата, ще стои на безопасно разстояние от мен. Опитай пак.
	— Иска си парите.
	— Точно така. Ядосан е и си иска парите. Току-що откри двете неща, които се въртят в главата му. Не беше много трудно, нали?
	— Просто като фасул — каза Айк.
	— И какво ще направя аз?
	— Ще му върнеш парите.
	— Пред другите лапнишарани и да рискувам да се разкрия? В никакъв случай. Бъркам в джоба си, където държа парите си, и отброявам две петдесетачки. Вадя ръката си от джоба и давам парите на лапнишарана уж стискам ръката му. Останалите лапнишарани мислят, че сме приятели. Прошепвам в ухото му: „Преструвай се“.
	— И той ще се преструва и ще си държи устата затворена?
	— И още как. Платил е петдесет за часовника, получава петдесет отгоре. Току-що е направил сто процента печалба върху инвестицията си. Прибира се у дома щастлив. Точка по въпроса.
	Трима келнери донесоха поръчката им на масата с прецизността на военни. Месото беше приготвено съвършено, ароматите бяха убийствени. Айк и Ти Бърд грабнаха приборите и нападнаха.
	Беше ги закачил на кукичката с история от младостта си. Сега идваше трудната част — да ги извади от водата с въдицата. Не обръщаше внимание на чинията си и ги наблюдаваше как се хранят.
	Айк приключи с порцията за рекордно кратко време и избърса устата си със салфетка. Физиономията му изразяваше съмнение.
	— Опитвал ли си някога този номер в казино? Искам да кажа, докато правиш измама.
	— Използвам го непрекъснато — отговори Били.
	— Как става?
	Били се озърна крадешком. Никой от персонала не беше близо до масата, но той се огледа въпреки това — заради ефекта.
	— Петък вечер е и аз мамя „Планет Холивуд“ на рулетка. Топчето спира и една от дамите от моя екип нарочно слага закъснял залог. Крупието я вижда и казва: „Госпожо, не може да направите това!“. И плъзва закъснелия залог към нея. Прави го демонстративно, така че всички да видят, че владее положението. В същото време друга дама от екипа ми слага закъснял залог. Седи до червените и черните квадратчета на таблицата и слага петстотин на червено, което току-що е спечелило. Никой не забелязва, защото всички гледат крупието. Неговите движения закриват движенията на моя човек. Измамата е напълно невидима. Изведнъж дребна старица до мен казва: „О-хооо!“ под нос. Видяла е всичко. Е, какво си мисли?
	Айк разтри брадичката си замислено.
	— Мисли си: „Мамка му, защо не съм аз!“.
	— Точно така. Кое ти подсказа, че е така?
	— Понеже не е вдигнала аларма.
	— Именно. Ако иска да ни издаде, ще го каже високо и ясно. Значи, мушкам няколко стотачки в ръцете й и шепна: „Бъди мила“. Когато шепнеш на непознат, го правиш съучастник. Старицата си отиде с усмивка на уста.
	— Много ловко — каза Айк.
	— Помисли си за случилото се в къмпинга тази вечер. Знаех какво си мисли Магс, когато я доведохте при мен. Молеше се да не я застрелям. Когато й прошепнах: „Падни в гроба“, молитвите й се сбъднаха и тя влезе в играта.
	— Ами ако не беше влязла? — попита Ти Бърд. — Тогава какво?
	— Винаги го правят. Просто трябва да запазиш хладнокръвие и ще правят каквото искаш.
	Приключи с говоренето и се зае с вече изстиналото си филе миньон, докато гледаше как биячите разговарят с очи. Вежди нагоре, после надолу, кратко сумтене… показваха какво мислят. Айк беше спечелен, оставаше Ти Бърд. И двамата трябваше да са на негова страна, ако смяташе да ограбят казино „Галакси“. Вдигна ръка и щракна с пръсти.
	Келнерът дойде веднага.
	— Всичко наред ли е?
	Наведе се и Били му прошепна нещо. Келнерът кимна и се отдалечи, а Били обясни на Ти Бърд:
	— Току-що казах на келнера, че имаш рожден ден. Само гледай. Ще донесе парче торта със свещ и ще накара персонала да ти пее „Честит рожден ден“.
	— Ти ли го накара да направи това? — попита Ти Бърд.
	— Не се наложи.
	— Тогава откъде знаеш, че ще ги направи?
	— Знам, защото този тип реши, че сме баровци. Личи си по начина, по който ни сервира. Беше свръхлюбезен. Нашият келнер мисли, че ако прояви извънредно внимание към нас, ние ще му пуснем щедър бакшиш, така че ще махне всякакви спирачки.
	— Торта със свещ и всички от кухнята да пеят заради мен, а ти не си му казал да го направи? — каза Ти Бърд скептично.
	— Точно така.
	— Пак се шегуваш с нас.
	— На бас, че съм прав. Който загуби, плаща сметката.
	— Готово.
	След шейсет секунди келнерът се върна с чиния за десерт с парче шоколадова торта с искряща свещ отгоре и я сложи пред Ти Бърд, чиято челюст увисна. Останалите сервитьори се наредиха около масата, заедно с барманката, двама готвачи и две ухилени до уши момчета помощник-сервитьори. На „три“ запяха португалска версия на „Честит рожден ден“ и ентусиазирано заръкопляскаха. Когато свършиха, всички останали гости на ресторанта също ръкопляскаха, а Айк се смееше като обезумял.


>	46.

	Докато Ти Бърд плащаше сметката, Били чакаше отвън. Вечерта беше идеална и той се загледа в един реактивен самолет, който минаваше под звездите. Не помнеше някога да е поглеждал към небето и да не е виждал там самолет. Със същата настървена решимост на гризачи лапнишараните се тълпяха във Вегас, за да проиграят парите си. Един ден щяха да се събудят и да си дадат сметка, че градът е една огромна измама. Докато това се случеше, той щеше да се носи по гребена на вълната заедно с всички останали от неговия бранш.
	Телефонът му завибрира. Обаждаше се Ли. Късният час вещаеше неприятности. Ако не беше приятелка на негов приятел, не би говорил с нея.
	— Какво има?
	— Агенти от борд дошли в мотел търси мен — каза тя. — Думка по всички врати и казва на хора отвори. Аз излиза през прозорец на баня и крие до басейн. Накрая агенти отишли.
	— Кажи на мениджъра да те сложи в друга стая.
	— Ти кажи. Аз страхува.
	— Хайде, помагай ми!
	— Искаш борд по хазарт арестува мен? Аз може каже за измама с двоен чип. Обзалага те иска чуе за това.
	Изнудване. Като че ли в момента нямаше предостатъчно проблеми. Каза й да чака и прекъсна връзката. Айк и Ти Бърд излязоха и Били долови промяната в тях. Бяха приели факта, че не разбират нищо и трябва да правят каквото им каже.
	— Трябва да ме покривате за няколко часа — каза им.
	— Няма проблем — отвърна Айк.
	Айк подкара по „Фламинго“ до „Ковал“ и спря на паркинга на мотела, в който се криеше Ли. Били потърси с очи необозначени автомобили, но не видя никакви. Когато понечи да слезе, Айк го спря.
	— С Ти искаме подробности за утрешния удар.
	— Да, като например какво трябва да направим? — добави Ти Бърд.
	Били нарочно избягваше да им говори за подробности, защото беше сигурен, че когато утре се събудят, ще са забравили всичко. Това е сериозен проблем, когато работиш с малоумници.
	— Ще говорим за подробностите утре на закуска — каза им. — Само гледайте да се наспите както трябва. Утре ще е инфарктен ден.
	— Спането никога не е проблем — отвърна Ти Бърд. Айк го изгледа ядосано. — Това не беше шега — добави Ти.
	Били не искаше да слуша повече и слезе от колата. Камарото потегли с рев. Той се огледа още веднъж, после приближи стаята на Ли, почука на вратата и каза:
	— Аз съм, отвори ми.
	Тя го пусна да влезе. Беше оставила униформата на дилър и сега беше с плътно прилепнали джинси, розово горнище без ръкави и огърлица с приклекнал за скок тигър.
	— Някаква следа от агентите на борда? — попита той.
	— Нямало никакви агенти — отговори тя.
	— Тогава защо ме повика?
	Тя го изрита в топките. Пред очите му се появиха черни петна и се наложи да напрегне волята си, за да не падне. На тоалетката видя изгубената снимка на дъщерята на Магс и реши, че е попаднала между банкнотите, които й бе дал.
	— Мразя тебе! Ти разбил мой живот! — викна тя.
	— Ти беше тази, която искаше да мами казина — изпъшка Били.
	— Да, обаче не знаела, че ти боклук.
	— Спасих ти задника, нали?
	— И оставил мен в тази дупка, за да иде играе с друго момиче. Мамката твоя!
	Беше се ядосала заради снимката. Той я взе и я размаха пред лицето й.
	— Тя е дъщеря на моя позната. Между нас няма нищо.
	— Ти лъже. Били Лъжец трябва казва.
	— Не лъжа. И между другото, не съм ти приятел.
	Тя грабна снимката от ръката му и я скъса на две.
	— Мразя тебе!


	Жените са сложно нещо. Между тях нямаше нищо, но въпреки това Ли смяташе, че чувствата й са наранени. Налагаше се да изясни ситуацията и затова я изведе навън, до басейна. Седнаха на шезлонги до водата. До трамплина за скачане имаше метална табела, която обясняваше защо на гостите на хотела не е позволено да плуват през нощта. Ли все още стискаше двете парчета от снимката на Амбър.
	— Майка й е измамница, казва се Маги Флин — обясни той. — Магс ме научи на занаята. Онази вечер я срещнах тук, пихме по едно и говорихме да я взема в моя екип. След като си тръгна, намерих снимката на дъщеря й на пода. Мушнах я в портфейла си и без да искам, съм ти я дал. Това е всичко — окей?
	— Тази жена ще работи с тебе?
	— Не. Открих, че е информатор на борда по хазарта.
	— Как разбрал това?
	— Тя сгреши. Когато се срещнахме за първи път й казах как старецът ми искаше да ме изпрати в колеж. Прекъснах след година, а Магс беше сигурна, че съм напуснал. Не бях казвал на никого, освен на агентите на борда, че съм напуснал сам. Истината е, че ме изхвърлиха. Когато Магс повтори тази лъжа, разбрах, че работи с борда.
	— Тази жена не добра.
	— Да, знам.
	— Ти защо махнал от колеж? Нещо лошо случило?
	Били се вгледа в неподвижната повърхност на басейна. Беше пропътувал три хиляди мили, за да избяга от срама на провала си, а понякога и това разстояние не му се струваше достатъчно голямо. Ли сложи длан на лакътя му.
	— Какво направил? Спал с момичета и направил плаче?
	— Ще ми се да беше толкова просто.
	— Няма ли каже на мен?
	— Няма.
	— Аз казва на теб мои тайни. Ти защо не казва твои?
	Любопитстваше и той я изгледа укоризнено.
	— Защо те интересува? Нищо от това не те засяга.
	— Опитва бъде твой приятел.
	— Наистина ли?
	Тя хвана ръката му и кимна тържествено.
	— Добре, ще ти кажа.


	Началото на края на дните му в Масачузетския технологичен институт започна рано една съботна сутрин с посещението на две дебелошкембести ченгета от Бостън. Той разтри очите си, за да се събуди, после излезе от стаята си в общежитието и откри двете ченгета да чукат по вратите и да питат за него. Когато ги попита какъв е проблемът, единият размаха пръст пред носа му.
	— Ти си проблемът. Обличай се. Отиваме на разходка.
	Докато прекосяваха кампуса и после крачеха през вледеняващия студ на авеню „Мас“, Били се питаше какво ли е направил. След влизането си в колежа бе опитал да пази носа си чист, но не бе лесно. Имаше твърде много надути богаташки хлапета, които трябваше да бъдат свалени на земята, и той бе мамил някои от тях на покер за допълнителни джобни пари. Резултатите бяха смешно малки и Били не вярваше, че го привикват заради това.
	Отношението му се промени, когато влязоха в кабинета на декана по образователните въпроси на студентите. Деканът седеше зад бюрото си — наподобяващ катерица тип със старомоден раиран костюм и вратовръзка, с периодично сковавано от странни тикове и потрепвания лице. Преди няколко седмици деканът беше връчил на Били награда и двамата си говореха на малки имена. До него стоеше кльощав детектив със значка, закачена на ревера на сакото. На столове до прозореца бяха кацнали двама новаци, Брет Улф и Дан Флешман. Улф и Флешман бяха приятели, макар че от отказа им да го погледнат в очите можеше да съди, че току-що са го блъснали под автобуса.
	— Здравей, Били — каза деканът мрачно.
	— Добро утро, декан — отговори той. — Как я караш напоследък?
	— Честно казано, бил съм и по-добре. Имаш ли някаква представа защо си тук?
	„Защото приятелите ми са задници“ — едва не отговори той. Вместо това каза:
	— Не, сър. Нямам.
	— Брет и Дан те уличиха в участие в заговор за измама на казиното „Мохеган“, в Кънектикът. Твърдят, че си оглавил групата и си опитал да откраднеш от казиното четвърт милион долара.
	Били преглътна с усилие. Какво бяха направили тия двама палячовци?!
	— Не знам за какво говорите.
	— Имаме доказателства, Били. Защо не признаеш, за да си спестим неприятностите?
	— Защото няма какво да признавам.
	— Усложняваш си положението, синко.
	— Аз съм детектив Перет от полицията в Бостън — намеси се мъжът със значката. Имаше червендалесто лице, каквото се получава от твърде много питиета. Местните го наричаха „кръчмарски тен“.
	— Както може би знаеш, казино „Мохеган Сън“ се управлява от индианците пекуот. Началникът на полицията на пекуот ме помоли да говоря с теб. Индианците са много обезпокоени от това, което сте направили ти и приятелите ти. Имаш ли нещо против да те наричам Били?
	Искаше му се да убие Улф и Флешман. Вместо да измъкват от индианците по няколко хилядарки всяка седмица, както се бяха договорили, двамата се бяха полакомили и бяха предпочели да ударят едрата риба.
	— Не, нямам.
	— Хубаво. Може би това ще опресни паметта ти. — Перет взе от бюрото на декана детска видеоигра на покер, направена от „Бали Гейминг“. Предната Коледа играта беше пазарен хит във всички магазини. — Снощи приятелите ти са били хванати да крадат джакпота от двеста и петдесет хиляди долара от покер автомат в казиното. Атакуваният покер автомат е произведен от фирма „Бали Гейминг“. Според това, което ни казаха твоите приятели, ти си намерил начин да използваш тази детска игра, също произведена от „Бали“, за да измамиш машината в казиното. Това струва ли ти се познато, Били?
	— Те лъжат — каза той.
	— Наистина ли? Написал си софтуера, който са използвали, за да манипулират играта. Открихме оригинала на компютър в класа ти по статистика. Името ти е там.
	Да-а-а-а… Толкова по въпроса за прикриване на следите.
	— Искам да говоря с адвокат — каза той.
	— Не, не искаш — възрази Перет.
	— Искам.
	— Не искаш. Тук съм, за да се споразумеем. Индианците държат да узнаят как така приятелите ти са били наясно кои карти ще излязат на тяхната видео покер машина. Ако им обясниш това, няма да предявят обвинения, а аз няма да те арестувам.
	Правило номер едно в измамите е никога да не обясняваш, защото обяснението е признание за вина, а след като веднъж се признаеш за виновен, значи всичко е отишло по дяволите. Обаче и другият вариант не беше шега. Арест, пазарлъци за самопризнание, може би дело и лежане в затвора.
	— Детектив, ще приема предложението — отговори Били.
	Перет стана по-благоразположен. Стана и подаде на Били видеоиграта.
	— Обясни как си го направил и не пропускай нищо.
	— Дадено. — Той натисна бутона „плей“ и машинката оживя. — Видях тази игра в един магазин миналата Коледа и се замислих. Знаех, че „Бали“ произвеждат покер автомати за казина, и се зачудих дали са програмирали вътрешния часовник на детската играчка с помощта на същия софтуер, който използват в игрите в казината. Това би им спестило време и много пари.
	— И така ли се оказа? — попита Перет.
	— Да, макар че ми беше нужно малко време, докато го разбера. Най-напред анализирах играта на компютър и открих, че за размесване на вътрешното тесте карти се използва функция за рандомизиране. Тази функция генерира начални стойности, наречени семена, които се променят произволно всеки път, когато играеш. Формулата е проста. Когато играчът натисне стартовия бутон, функцията за рандомизиране преброява милисекундите, изминали след дванайсет през нощта, и с помощта на това число създава семе. Следиш ли мисълта ми?
	— Продължавай, умнико — каза Перет.
	— Тъй като във всяко денонощие има осемдесет и шест милиона милисекунди, семената би следвало да са съвършено произволни и така да гарантират честна игра. Понеже знаех, че отправната точка е дванайсет през нощта, успях да изчисля семето и оттам какви карти ще се появяват. След няколко часа успях да измамя играта от магазина.
	— Дойде ред на версията в казиното — продължи той. — С Брет и Дан отидохме в „Мохеган Сън“. Брет започна игра на видеопокер, а Дан ми диктуваше картите от екрана по мобилния си телефон. Аз бях в хотелска стая с лаптопа си и проверявах картите през моя софтуер, който използваше като отправна точка дванайсет часа. Оказа се, че вътрешният часовник на играта в казиното е същият като онзи на играта от магазина. И започнахме да побеждаваме казиното веднага.
	— Колко спечелихте? — попита Перет.
	— Две хиляди. Предупредих ги да не прекаляват с печалбите. Има една поговорка за лакомията… Не са ме чули, предполагам.
	— Меко казано — съгласи се детективът.


	Уморен от говоренето, Били купи бутилка вода от един автомат наблизо и я раздели с Ли, когато се върна край басейна.
	— И те изхвърлиха? — попита тя.
	— Да. Събрах си багажа и заминах още същата сутрин. Деканът ми взе наградата, след като ме рендоса наистина солидно. Беше унизително. Прибрах се у дома. Там беше още по-лошо.
	— Какво случи?
	— Старецът ми беше в кухнята и четеше неделния вестник. Аз влязох през задната врата, пуснах куфара на пода и му казах направо какво се е случило. Дори не си бях свалил палтото. Когато свърших, старецът не ми каза нищо. Само си свали очилата и си избърса сълзите. Никога не го бях виждал да плаче. Дори когато баба ми и дядо ми умряха, нито когато майка ми влезе в затвора. Разбираш ли какво ти говоря? Баща ми не плачеше. Бях разбил сърцето му.
	— Какво направил тогава?
	— Взех автобуса и дойдох във Вегас.
	— Не сдобрил с баща?
	— Твърде късно беше за това.
	Беше се обаждал на баща си всяка седмица до смъртта му, но отношенията помежду им така и не станаха каквито бяха преди. Всеки мъж, който заслужава това име, мечтае за по-добър живот, ако не за себе си, то за децата си, а той бе разбил мечтите на баща си с безразсъдното пренебрежение на пияница, който чупи празна бирена бутилка на тротоара. Не беше в състояние да излекува нанесената рана — и дори не си бе направил труда да опита.
	— Това тъжно — каза Ли.
	— И още как. — Били кимна.
	Тя стана от стола си и протегна ръка.
	— Да отидем в стая. Направи чувства по-добре.
	Били погледна хубавото й лице. Изкушаваше се, но нямаше да го направи.
	— Ти върви — каза й.
	— Ама…
	— Просто върви.
	— Не иска чувства по-добре?
	— Твърде късно е за това.
	Тя тръгна без дума повече. Беше чула историята му и нямаше да получи повече.
	Той остана загледан в гладката повърхност на басейна цяла вечност, както му се стори. Ако трябваше да го преживее пак, би ли променил нещо? Щеше му се да мисли така, заради баща си. Би могъл да постъпи в общински колеж, да се дипломира като математик или инженер и да накара стария да се гордее. Това нямаше да е толкова трудно.
	Обаче не го бе направил. Вместо това замина за Вегас и не погледна повече назад. Беше си избрал този живот и не съжаляваше, освен когато наближеше рожденият ден на баща му.
	После се разплака неудържимо.


>	47.
>	Горещият стол: неделя, късно

	— Разкажи ни за събота — подкани го Лабади. — Искаме да знаем какво се случи в казино „Галакси“. Не пропускай нищо.
	Лабади, Зандър и Трикарико не бяха щастливци, излезли на пикник. Целодневните им дезодоранти започваха да издишат, носовете им хвърляха дълги следобедни сенки. Времето за вечеря дойде и си отиде, заедно с всяка надежда да прекарат неделята със семействата си. Били не бързаше заникъде, отговаряше бавно и непрекъснато отпиваше от бутилка топла вода.
	— В събота се случи нещо странно — каза той. — Открих, че се готви още едно престъпление, под носа на Дусет, а той изобщо не подозираше.
	— Друго престъпление освен Циганите? — попита Лабади.
	— Точно така.
	— Разкажи ни за него.
	— Дусет държи двама хомосексуалисти, футболисти, които се казват Айк и Ти Бърд. Опознах тези типове доста добре. Те ми казаха, че стриптийз клубовете на Дусет били фасада на наркодилър на име Рок и че този Рок е финансирал „Галакси“. Разбира се, притесних се.
	— Притесни се?
	— Точно така. Знам колко усилия влага бордът по хазарта, за да държи парите от наркотици настрана от казината. Искам да кажа, нали за това ви плащат? И ви казват, че някакъв наркодилър е хвърлил пелена върху очите ви и е построил цяло казино с пари от дрога.
	— Не си смешен, Били.
	— Не се и опитвам да съм смешен.
	— Продължавай да говориш.
	— Докъде бях стигнал? А, да. Айк и Ти Бърд ми казаха, че Дусет използва бюра за осребряване на чекове в града, за да изпира печалбите от наркобизнеса на Рок, като превръща парите в брой в платежни нареждания. Казаха ми, че перял по осем милиона накуп, което не можех да повярвам. Бордът по хазарта не наблюдава ли тези бюра, за да не се случват такива работи?
	— Следващата подигравателна забележка ще ти струва скъпо.
	— Опитвам да съм полезен.
	— Не се съмнявам. Разкажи ни за престъплението, което са замисляли Айк и Ти Бърд.
	— Искаха да отмъкнат осем милиона в платежни нареждания от касата и поискаха да им помогна. Естествено, отказах.
	— Тези платежни нареждания са били откраднати вчера следобед — каза Лабади. Едва сдържаше гнева си. — Да не би да ми казваш, че ти и екипът ти нямате нищо общо с кражбата?
	— Казах вече, нямам екип.
	— Лъжеш.
	— Клиентът ми не е ограбил казино „Галакси“ и няма екип — намеси се адвокатът, който не бе обелил дума в продължение на няколко часа. — Моля престанете да повтаряте тези долни инсинуации.
	Лабади вдигна куфарчето си от пода и го сложи на средата на масата. От него извади пачка гланцови снимки, направени от камерите за наблюдение в казиното. На всяка имаше дата и час.
	Агентът сложи най-горната на масата и я обърна така, че Били да я вижда правилно. В нея се виждаше как Айк е пред касата и осребрява фалшивите златни чипове. Ти Бърд също беше там, придружен от Мисти и Пепър в дегизировката им.
	— Признай, че тези две жени работят за теб — каза Лабади.
	— Никога не съм ги виждал — отговори Били.
	— И не са част от екипа ти?
	— Престанете да повтаряте това.
	— Тогава обясни тези снимки.
	Извади още три и ги сложи на масата. Камерите бяха хванали как екипът му прави подмяната и задига осемте милиона в платежни нареждания от Айк и Ти Бърд.
	„По дяволите“, помисли си Били.
	Лабади го гледаше самодоволно — беше притиснал заподозрения в ъгъла.
	— Готов ли си да признаеш? — попита агентът.
	— Да призная какво? — попита Били невинно.
	— Имаме желание да ти предложим споразумение. От теб искаме имената на хората от екипа ти. И, разбира се, да върнете осемте милиона в платежни нареждания. Дай ни тези двете неща и светлината ще те огрее. Помисли си, Били.
	Дори най-добрите ченгета правят грешки, а Лабади току-що бе допуснал много сериозна. Бордът по хазарта не знаеше имената на хората му.
	— Нямам интерес да сключвам споразумения, защото не съм направил нищо нередно — каза Били. — Искате ли да чуете историята ми до края, или не?
	Лабади остави компрометиращите снимки на масата и се върна на стола си.
	— Продължавай с разказа си. Погребението ще е твоето.


>	48.
>	Ударът

	В събота сутринта, в 6:00, мизерната мотелска стая се изпълни с ярка слънчева светлина. Беше доста грубо събуждане и Били се измъкна от канапето, за да дръпне щорите.
	Очите му свикнаха с полумрака. Ли промърмори насън и той я погледна — лежеше на голямото легло, сама. Той остана до късно, отиде в стаята й, за да гледа телевизия, после рухна от умора. Погледна телефона си, за да види дали някой не се е интересувал от него, но нямаше нови съобщения.
	Отиде пеша до близката закусвалня в края на улицата. Печивата тъкмо излизаха и той взе понички и шоколадови сладки. Когато се върна в стаята, тикна плика под носа на Ли.
	— Ето малко храна за тялото.
	Ли се обърна и захърка. Били пусна телевизора и видя прогнозата за времето, докато дъвчеше поничка. Във Вегас валеше по-малко от десет сантиметра годишно. Останалото време беше сухо и горещо. Днес нямаше да е различно.
	Замисли се за някогашните си приятел Улф и Флешман. Неотдавна бе проучил какво правят и бе открил, че Флешман е станал адвокат по дела за телесни увреждания, а Улф работеше в една от институциите, довели страната до фалит. Жалкото им предателство беше унищожило живота му, но той не смяташе, че това особено ги интересува. Беше добър урок. Вече подбираше приятелите си внимателно и не търпеше предателства.
	Време беше да тръгва. Извади половината пари от портфейла си и ги остави на нощното шкафче.
	Преди да тръгне, окачи на вратата табелата „Не ме безпокойте“.


	До входа на „Галакси“ го откара такси. Заведението беше като гробница и той чу някой да играе на самотен монетен автомат във фоайето. Можеше да се обзаложи, че играчът има синя коса и свръхразвит мускул на дясната ръка, като на Попай — просто нямаше кой да се изправи срещу него.
	Качи се до апартамента си. На бара видя празна бутилка от „Джак Даниълс“, а телевизорът показваше порноканал — две горещи блондинки се обработваха взаимно, а един покрит с татуировки тип мастурбираше пред тях. Според Пепър и Мисти порното, показвано по хотелските канали, се снимало в някакъв индустриален склад. Това отнемаше тръпката от гледането и той изгаси телевизора.
	Вратата към спалнята на биячите беше открехната. Той надникна крадешком и видя двамата заспали в прегръдките си. Беше им казал да са свежи на сутринта, но те въпреки всичко се бяха натряскали. Нямаше търпение да се отърве от тях.
	Извади от хладилника бутилка вода. На бара видя бележник. На най-горния лист беше писано, после написаното беше задраскано. Хората задраскват неща, които не искат да бъдат видени. Той скъса най-горния лист и огледа набраздяванията на долния. Видя женско име — Аманда Фернандес. И дълъг телефонен номер, вероятно от друга страна.
	Нещо не беше наред и той реши да набере номера. Отговори мексиканка, на испански. Дали да се престори на Айк или на Ти Бърд? Сви дланта си на фуния и закри устата си и микрофона на телефона.
	— Обажда се Айк Спиърс. Търсили сте ме?
	— Мистър Спиърс? Не познах гласа ви — каза жената и премина на английски.
	— Настинах. Какво има?
	— Снощи ви пратих имейл. Получихте ли го?
	— Боя се, че не. Мобилният ми телефон нещо не ме слуша.
	— Ще го пусна пак. Погледнете го, помислете. Имотът е чудесен — идеален за вас и партньора ви. И ще ви кажа предварително, че цената е твърда. Напоследък пазарът е доста оживен.
	— Ще чакам имейла ви.
	— Ще говорим скоро. Оздравявайте!
	Били прекъсна връзката. Значи Айк бе говорил с мексиканска брокерка на недвижими имоти, за да си купи къща. Добра идея, само дето не разбираше защо си е направил труда да задраска името на жената. Може би опитваше да скрие нещо?
	Потърси телефона на Айк из апартамента. Не го намери и реши да рискува и да го потърси в стаята — оказа се там, на нощното шкафче. Беше по-нов модел дроид от неговия. Излезе от стаята и тихо затвори вратата.
	Заключи се в банята. Телефонът искаше парола. Реши, че ще е нещо просто, и написа името на Айк, без интервали. Телефонът се отключи. Екранът беше покрит с приложения. Намери приложението за имейли и влезе в пощенската кутия на Айк. Видя две писма от Аманда Фернандес — второто изпратено преди минута. Относно: „Вашата къща в СМДА“.
	Прочете писмото. СМДА беше съкратено от Сан Мигел де Аленде — малък колониален град, скътан в сърцето на Централно Мексико. Имотът, който Фернандес опитваше да продаде, се наричаше Ranchos de los Olivos. Фернандес твърдеше, че имотът бил „идеален за двама джентълмени“ и предлагал всички удобства. Имаше и линк и Били го отвори. Скоро започна виртуална обиколка из ранчото на маслините.
	Беше разкошно по всякакви стандарти. Дванайсет акра тучна растителност с бъбрековиден басейн, конюшня за четири коня и огромна къща с високи тавани, излъскани подове, работещи камини и много чар от Стария свят. Искаха цена от 2 550 000 долара, която според Фернандес беше твърда.
	Тази цена запали червена светлина. От измамата Айк и Ти Бърд трябваше да получат два милиона. Не стигаха, за да платят този имот. Откъде щяха да вземат останалите пари? Определено нямаше да паднат от небето.
	Били не беше роден вчера. Айк и Ти Бърд смятаха да го измамят и да вземат всичките пари.


	Върна мобилния телефон на Айк в стаята, без да събуди двамата биячи. След това се спусна с асансьора на партера, където слезе и се качи на служебния асансьор. Набра кода, който беше видял да набира Айк предния ден, и натисна бутона за четиринайсетия етаж. Започна да се изкачва и си даде сметка, че трепери. Четиринайсетият етаж беше негова лична къща на ужасите, място, на което не би искал да се връща никога. Освен това обаче достъп там имаха малко хора и заради това беше ценно за него.
	Вратата се отвори и той слезе. Етажът кипеше от дейности — електротехници монтираха осветителни тела на таваните, дърводелци сглобяваха мебели, прашни мъже довършваха замазки. Последните недовършени стаи добиваха вид. Скоро щяха да се напълнят с гости и духът на Рики Бозуел щеше да си има компания.
	Били отдели момент, за да огледа осветителните тела в коридора. Капаците още не бяха монтирани и камерите, с които щяха да наблюдават гостите, се виждаха. Малките червени индикатори, които показваха кога камерата работи, не светеха и той предположи, че камерите няма да бъдат включени, преди етажът да е готов за гостите.
	Влезе в един незавършен апартамент. Разположението беше същото като в апартамента, в който бе умрял Рики, и той мина по коридора до спалнята. Техник с мръсни джинси и кецове се бореше с вентилационната система на климатика, скрита в шкаф. Задната стена на шкафа беше свалена и подпряна на леглото. Мястото отзад изглеждаше идеално за целта му.
	Техникът излезе от шкафа.
	— Кой си ти?
	— Отговарям за обзавеждането — отговори Били.
	— Къде ти е баджът?
	— Нямам. Това проблем ли е?
	— Всички, които работят на етажа, трябва да имат баджове с името и длъжността. Правила на профсъюза. Ще те докладвам, приятел.
	Този тип беше раздразнителен колкото си иска. Повечето хора, работещи за казината, бяха в подобно настроение. Казината правят милиарди, а служителите им получават трохи. Дисбалансът създава недоволство, което продължава през целия живот на служителя.
	— Наистина предпочитам да не го правиш. Не ми се ще профсъюзът да ме тормози — каза Били.
	Техникът не каза нищо, но не се и трогна.
	— Виж, останаха ми плакати от филми, които няма да бъдат използвани. Ще ти ги дам, ако не ме докладваш.
	— Плакати от филми, а? Колко? — попита техникът.
	— Двайсетина.
	— По колко вървят?
	— Двеста парчето.
	— Сериозно? Някой известен?
	— Клинт Истуд, Мерилин Монро, Джак Никълсън. Искаш ли ги?
	— Разбира се, че ги искам. — Техникът избърса длан в панталона си и подаде ръка на Били.
	— Аз съм Бъзи. Радвам се да правя бизнес с теб.
	— И аз. Ще ги донеса утре.
	— Ще съм тук. Ще работим през целия уикенд.
	Били излезе от стаята уверен, че техникът няма да се обади в профсъюза, за да го докладва. В коридора се обърна, за да види месинговата табела с номера на апартамента. Беше 1412.
	До асансьора имаше стая за домакински принадлежности. Били влезе вътре и запали осветлението. Стаята се използваше за склад, включително за боклук, и беше пълна с издути найлонови чували. Боклукът за едни е съкровище за други и в една кофа Били откри бояджийски комбинезон, смърдящ на терпентин. Порови още малко и намери бояджийска шапка и използвана дихателна маска. Натъпка всичко на един рафт зад някакво оборудване, така че дрехите да не се виждат.
	Излезе от помещението с мисълта, че се е подготвил. Ако Айк и Ти Бърд смятаха, че ще го измамят, щеше да ги остави да си мислят така до самия горчив край. Щеше да им плати за всеки удар и за всяка неприятност, които му бяха причинили. Бог да им е на помощ.
	Докато се спускаше към партера, започна да си тананика. Денят започваше добре и у Били се прокрадваше едно чувство, че ще завърши още по-добре.


>	49.

	Гейб обичаше добрите предизвикателства. Това отличава мъжете от момчетата, богатите от бедните. Заради това му харесваше да работи за Били — не минаваше и седмица, без младият измамник да предложи нов начин за ограбване на казино и да поиска от него да изработи нужното оборудване, та схемата да проработи.
	Досега Гейб удряше десетката. Нито веднъж не беше разочаровал Били. Всяко нещо обаче си има първи път, а фалшифицирането на златните чипове за по сто хиляди долара се оказа по-сложно, отколкото си бе представял.
	Преди време казината във Вегас хващаха фалшификати редовно. Хитри крадци се възползваха от неопитни касиери и слаба охрана и осребряваха с шепи фалшиви чипове, после хукваха към изходите с плячката си.
	Казината не обичат да ги мамят, било то и само с мизерен долар. С времето създадоха поредица сложни тестове за залавяне на фалшивите чипове, опитващи да попаднат в касите. Тези тестове се оказаха много ефективни и в наши дни рядко се чува за казино, измамено с фалшификати.
	Точно това препятствие опитваше да преодолее Гейб. Трябваше да заблуди поредица тестове, които индустрията смяташе за непробиваеми. Ако успееше, следваха безкрайни дни на вино и рози. Ако се провалеше — цял живот производство на автомобилни номера в работилницата на затвора.
	В осем сутринта, след безсънна нощ, излезе от гаража и отиде в кухнята на къщата си с ламаринената кутия, в която бяха фалшифицираните чипове, над които се бе трудил цялата нощ. Прозина се, без да прикрие устата си с длан.
	Останалите от екипа бяха насядали около масата в кухнята и ядяха пържени яйца в картонени чинийки. Цяла нощ бяха бодърствали — носеха му кафе и му правеха компания. На Гейб това му харесваше. Липсваха му жена му и децата му и беше приятно в къщата отново да има хора.
	— Дами и господа, може ли да ангажирам вниманието ви за момент, ако обичате? Представлението ще започне — обяви бижутерът. — Моля, отместете чиниите си.
	Разчистиха кухненската маса. Гейб изсипа златните чипове от кутията и ги разстла, така че всеки да се вижда изцяло. Общо осемдесет, които покриваха по-голямата част от масата.
	— Първият ни номер се нарича „избери победител“. Един от тези красавци е истинският златен чип за сто хиляди долара, който Били ми даде, за да работя. Останалите са фалшиви. Предизвиквам ви да откриете победителя. Без да пипате, моля. Трябва да се справите само със зрението си.
	— На колко опита имаме право? — попита Мисти.
	— Три — отговори Гейб.
	— Какво ще спечелим, ако познаем?
	— Ще видите как възрастен мъж плаче. Готови… старт!
	Докато екипът изучаваше чиповете, Гейб си направи кафе на машината и пусна вътре достатъчно изкуствен подсладител да убие лабораторен плъх. Бившата му жена не му бе оставила много домакински принадлежности, но пък той използваше това, което му бе оставила, като машината за кафе, всеки божи ден. Така си мислеше, че тя все още е загрижена за него, макар и съвсем малко.
	— Времето изтече. Да чуем избора ви. Първо дамите!
	Мисти избра три чипа от средата на масата. Гейб обясни, че истинският чип е отбелязан с драскотина от обратната страна. Обърна трите чипа, посочени от Мисти, и каза:
	— Съжалявам, губиш.
	— Мамка му! — изруга тя.
	След нея опитаха Морис, Кори и Травис. И тримата не успяха да открият истинския чип. Гейб се усмихна. Цветът на фалшификатите беше точно копие. Ако не беше, истинският чип щеше да се откроява като насинен палец.
	— Кой е истинският? — попита Травис. — Не мога да позная.
	Гейб преобърна останалите чипове, докато откри истинския. Всички поред го взеха и го сравниха с останалите на масата.
	— Ти си гений — заяви Травис.
	— Казваш го, защото е истина. Спестете си аплодисментите за истинския финал.
	Били беше дал на Гейб сак с чипове от „Галакси“, с които да работи. Сега бижутерът извади десет от тях и ги подреди един върху друг. После подреди десет от фалшивите златни чипове и сложи двете купчинки една до друга.
	— Нова игра — каза. — Кой иска да играе?
	— Аз — отговори Мисти.
	— Добро ли е зрението ти?
	— Идеално.
	— Много добре. Чиповете от казино „Галакси“ тежат по единайсет цяло и пет грама, имат трийсет и девет милиметра диаметър и точно четири милиметра дебелина. Чиповете, които направих аз, трябва да са съвсем същите като тежина и размери. Ако съм сгрешил, тези две купчини чипове трябва да го покажат. Искам визуално да сравните двете и да проверите дали са еднакви.
	Мисти опря брадичка на масата и огледа двете купчинки чипове. Гейб стаи дъх и зачака. Ако беше направил и минимална грешка в дебелината, щеше да проличи, когато се умножи по броя на чиповете в купчинка.
	— Съвсем същите са. Какво печеля? — попита Мисти.
	— Моята безкрайна благодарност.
	— Това съм го чувала и преди.
	Гейб накара и останалите да проверят. Всички се съгласиха, че височините на двете купчинки са съвсем еднакви.
	Всяко състезание си има финал. Финалът на това вече се виждаше.
	Дойде време за третия и последен тест. Гейб поиска от Пепър да му асистира. Подреди чиповете в три купчинки от по пет чипа. Две от купчинките бяха истински, от „Галакси“, третата беше от фалшиви чипове.
	— Левачка или деснячка си? — попита я той.
	— Деснячка съм — отговори Пепър.
	— Искам да избереш една от купчинките с истински чипове и да я бутнеш да падне на масата. Направи го бавно, така че да докоснеш всеки чип с върховете на пръстите си.
	— Защо?
	— Искам да усетиш повърхността им. Чиповете за казината се правят от пясък, креда и същата глина, която използват за котешките тоалетни. Така стават много особени на пипане.
	— Котешки тоалетни? Стига де, дръж се сериозно.
	— Държа се сериозно. Сега опитай.
	Пепър взе купчина истински чипове от казиното и бавно я бутна да падне на масата. Направи го няколко пъти.
	— Прав си. Наистина са особени на пипане.
	— Добре. Сега затвори очи — каза Гейб.
	— О… като че ли започва забавната част.
	Пепър затвори очи. Гейб размести купчинките върху масата, като че ли играеше на „тука има, тука няма“. След това намести ръката на Пепър върху купчинките и я накара да направи същото с трите. Всички човешки сетива могат да бъдат излъгани, с изключение на осезанието. Ако купчинката с фалшиви чипове се различаваше от останалите, пръстите на Пепър щяха да го доловят.
	— Коя купчинка е фалшивата? — попита Гейб.
	— Не съм сигурна. Може ли да ги опипам пак?
	— Разбира се.
	Процесът се повтори. Пепър като че ли искаше на всяка цена да открие фалшификатите и Гейб усети, че се притеснява. Банкова касиерка в Хонконг беше ликвидирала група за фалшиви пари, докато брояла стотачки на работа. Фалшивите стотачки бяха преминали през всички устройства за откриване на фалшиви пари на банката, но не сетивата на касиерката.
	— Времето изтече. Избери, ако обичаш — подкани я той.
	— На пипане са еднакви. Не мога да ги различа — каза Пепър.
	— Избери купчинка все пак.
	Пепър избра средната купчинка и отвори очи.
	— Ето, заблуди ме, не успях.
	Беше избрала купчинка истински чипове. Гейб обиколи кухнята, за да обере поздравленията на екипа. Беше свършил работата си. Сега беше техен ред да се проявят.
	Седна на кухненската маса и ги остави да му сервират закуска. Докато я приготвяха, Травис седна, взе един от фалшивите златни чипове и го завъртя ловко между пръстите си.
	— Какво ще стане, ако ни хванат с тези бебчета?
	— Не ти трябва да знаеш — отговори Гейб.
	— Трябва. Вече имам семейство.
	За пускане на фалшива монета в игрален автомат щатът прибираше извършителя в затвора за три години. За по-сложни престъпления, свързани с фалшификации, наказанията бяха по-тежки.
	— Ще лежиш от пет до седем години за опит да пуснеш фалшиви чипове, а аз ще лежа цял живот, ако ме хванат, че съм ги произвел. Сигурен съм, че Били е взел всичко това предвид.
	— Как така?
	— Ще хване някой загубеняк да осребри фалшивите чипове. Така се прави при сериозните измами с фалшификати. Загубенякът поема риска, а измамникът получава лъвския пай от печалбата.
	— Какъв е рискът за нас?
	— В казиното ли? Никакъв.
	— Ами извън казиното?
	— Оборудването в гаража ми. Ако го открият, прецакани сме.
	— Мислил ли си да се отървеш от него?
	— Вече съм ангажирал камион за изнасяне. В неделя сутринта ще натоваря машините и ще ги откарам на бунището в Боулдър Сити. Добре дошли сте да дойдете с мен.
	— Боулдър Сити е далече. Защо не изхвърлиш машинарията в бунище някъде наблизо?
	— Бунищата на Вегас имат трансферни пунктове, така че служителите виждат какво изхвърляш. В Боулдър Сити няма такова нещо. След като изхвърля машинарията, тя ще изчезне, и толкова.
	— Обмислил си го, нали?
	Гейб кимна и отпи глътка кафе. Много държеше на почистването след всеки удар. Колкото по-добре почистиш, толкова по-малки стават шансовете да те хванат. Това дотолкова бе обзело мислите му, че вече обмисляше как ще разчисти терена, преди да започне същинската работа.
	— Аз също имам жена и деца, нали? — добави той.


>	50.

	Магс се събуди посред нощ. Ухото й пламтеше и тя изпи хапче за болката и чаша скоч, за да облекчи паренето. Това й изигра лоша шега и в десет на следващата сутрин тя не можеше да се вдигне от леглото. Нямаше да има проблем, ако някакъв задник не думкаше по вратата й.
	— Махай се — извика тя.
	Думкането стана още по-настойчиво и пропука защитната мембрана около горкия й мозък. Нямаше да спре, докато не го накараше да спре. Все още с дрехите от предната вечер, тя си изми зъбите, приглади кошмарно разрошената си коса и когато донякъде се овладя, слезе в дневната. Разтвори пердето на прозореца към улицата.
	Пред вратата стоеше Франк и не преставаше да думка. Джипът му беше на алеята, със запален двигател. Ауспухът пускаше черни димни сигнали във въздуха.
	Франк беше последният човек, с когото би разговаряла, така че тя отиде в кухнята и си наля сок.
	Думкането не преставаше. Ако се наложеше, Франк беше способен да влезе със сила. Магс събра кураж и отиде до вратата.
	— Остави ме на мира! — каза, без да отваря. — Имах тежка нощ! Върви си!
	— Отвори вратата, Магс. Знаеш какво искам — каза той.
	— Ами ако кажа „не“?
	— Не можеш да кажеш „не“.
	Тя отвори вратата и слънчевата светлина изпълни антрето. Франк мина покрай нея и отиде в дневната. Косата му беше спретнато сресана, беше махнал и космите от ушите си. Правеше това само когато предстоеше операция с арести и имаше възможност да го снимат. Магс не обичаше да идва при нея без предупреждение.
	— Остави колата си — каза му. — Някой може да я открадне.
	— Шефът ми е с мен — отвърна Франк.
	— Искаш да кажеш Трикси? Голям боклук е този тип. Как изобщо го търпиш?
	— Няма да го търпя още дълго. Ще ми направиш ли кафе?
	— Забрави.
	— Много благодаря. Каква е тази превръзка на ухото ти?
	— Дълга история. Не те искам тук. Казвай каквото ще казваш и си върви.
	— В чудесно настроение си.
	Франк отиде в кухнята и си наля вода. Върна се в дневната с чашата в ръка и седна на канапето. Посочи единствения стол в стаята.
	— Седни. В случай че си забравила, днес следобед бордът по хазарта смята да арестува Кънингам, а ти трябва да ни помогнеш. Ако ми свиеш номер, шефът ми ще те тикне в затвора. Ясно ли се изразявам?
	Дотук с отбраната. Тя седна с лице към Франк. Той изпи водата и остави чашата на масичката. Усмихна й се с искреността на фалшив телевизионен проповедник. Магс се изкушаваше да запрати по него някоя лампа — само за да махне нахилката от грозната му муцуна.
	— Днес следобед бордът по хазарта ще нахлуе в „Галакси“ — каза той. — Заведението е построено с пари от наркотици и се използва за пране на още пари от наркотици. Планираме да окошарим боса на операцията, Преподобния Т. Рок.
	Извади телефона си и набра команда. Обърна екрана към Магс и й показа няколко снимки на едър чернокож, седнал под заслон край един басейн. С него бяха две покрити с татуировки латиноамериканки с кожени бикини.
	— Жените са Маргарита Хименес и Дамарис Иливио — обясни Франк. — Преди Рок да ги вземе при себе си, работеха за мексикански наркокартел. Говори се, че сеят смърт.
	— Това какво общо има с мен?
	— Мълчи и ме остави да говоря. Преди два дни Рок е донесъл осем милиона долара, пари от наркотици, в казино „Галакси“ и ги е пуснал в касата. Парите ще бъдат превърнати в платежни нареждания и ще бъдат изпрани през верига бюра за осребряване на чекове в града. Осемстотин нареждания, за да съм точен. По-късно днес Рок ще отиде до касата и ще вземе кожено куфарче, в което ще са те. След като вземе куфарчето, ще го арестуваме.
	Раненото й ухо пулсираше. Трябваше да вземе обезболяващо и да се мушне в леглото. Преди това обаче трябваше да разкара Франк от къщата си.
	— Искаме също така да пипнем Кънингам и да покажем, че работи за Рок — продължи Франк. — Ще убием два заека с един куршум, така да се каже. За тази цел трябва да хванем Кънингам в казиното. Това ще е и твоята задача.
	— Не думай.
	— Недей да остроумничиш. Имаш договор с нас и държа да го изпълняваш.
	Всякакви договори с Франк и шефа му бяха заминали в тоалетната. Предната нощ Били бе спасил живота й и тя не смяташе да го предаде дори и да се наложеше да лъже Франк най-безогледно.
	— Не си ми казал какво искаш да направя.
	— Искаме да се свържеш с Кънингам преди операцията и да ни кажеш къде точно се намира в „Галакси“.
	— Няма да вляза там повече.
	— Не се безпокой. Вътре ще има повече агенти на борда, отколкото можеш да преброиш. Ще си в пълна безопасност.
	— Няма да вляза вътре повече. Хората, които държат това място, са откачалки.
	— Не можеш да откажеш.
	— Опитай.
	— Не го прави, Магс. Ще съжаляваш.
	— Не съм ти робиня. Казах — не.
	— Добре, да бъде твоето. Можеш да извикаш Кънингам навън, където спират колите. Така няма да влизаш вътре.
	— Това ли е представата ти за компромис?
	— Да. От това зависи много. Заложена е кариерата ми.
	Предишното очаквано повишение на Франк беше заминало през комина, защото Били го бе надхитрил, и сега Магс предположи, че очаква друго и ще го получи, ако постигне нещо, което никой агент на борда по хазарта на бе постигнал досега — да тикне Били в затвора. Това беше пролуката, която търсеше, и тя каза:
	— Ще го направя, но искам нещо в замяна.
	— Не си в положение да са пазариш с мен.
	— Сериозно?
	— Не си го и помисляй, Магс. Губиш си времето.
	Франк беше допуснал грешката да й подскаже, че му е нужна. Това беше опора. Тя отиде до външната врата и я отвори.
	— Махай се от къщата ми.
	— Не можеш да ме изхвърлиш.
	— Мога, и още как. Това е моята къща и не съм те канила. Ако не си тръгнеш, ще позвъня в полицията.
	— Не бъди глупава.
	Магс извади мобилния си телефон и започна да набира. Франк скочи от канапето и се спусна към нея. Поведението му показваше, че може да направи нещо ирационално.
	— Недей! Моля те, Магс. Не мога да допусна това.
	Тя спря да набира.
	— Всичко е заради шибаната ти работа, нали, Франк?
	Той погледна засрамено надолу, но замълча.
	— Отговори ми — настоя тя троснато.
	— Да — промърмори Франк.
	— Така си и мислех. Искам договорът ни да се махне. Ще повикам Били навън днес следобед, но с това договорът ми с борда по хазарта приключва. Освен това не искам да те виждам никога повече. Разбра ли?
	Без да вдига очи от пода, той кимна.
	— Добре. Сега върви и говори с шефа си. И не се връщай, преди да е казал „да“.
	Франк излезе. Тя го изчака да се качи в колата и затръшна вратата.


	Глътна още едно обезболяващо и отиде в кабинета. Седна пред компютъра и набързо написа писмо за прекратяване на договора й с борда по хазарта, считано от 17 ч. същия следобед. Поправи правописните грешки и разпечата две копия на лазерния принтер. Някой отново задумка по вратата. Пещерният човек се връщаше.
	Отвори вратата и видя Франк, който вече се страхуваше от нея.
	— Трикси не е във възторг от идеята — каза той.
	— Ужас! Кажи му да дойде тук.
	— Не ми нареждай какво да правя.
	— Имам нещо, което искаш, Франк, забрави ли? Върви го доведи.
	— Наистина се държиш глупаво, Магс.
	Тя се изсмя в лицето му. Когато всичко това свършеше, я чакаше работа с екипа на Били. И съвсем нов живот. Франк можеше да върви по дяволите, не й пукаше за него.
	Франк поговори с шефа си в колата и двама влязоха в къщата. Магс сложи писмото за прекратяване на договора на масичката, за да могат да го прочетат. Когато го прочетоха, ги попита имат ли някакви въпроси. Нямаше въпроси, така че Магс подписа двете копия над мястото, където бе написала името си, после мушна химикалката в ръката на Франк. Той подписа двата листа над собственото си име и химикалката отиде в ръката на Трикси, който сложи подписа си между двете имена и написа датата. Магс отиде с тях до колата им. Чувстваше се отлично.
	— Ще мина в дванайсет и половина да те взема — каза Франк. — И не се опитвай да ме излъжеш, защото ще те тикна в затвора.
	— И да проваля повишението ти? И през ум не ми минава — отвърна тя.
	Франк се качи в джипа и изчезна зад затъмненото стъкло.
	Трикси остана на алеята.
	— Предлагам ти, когато това свърши, да си събереш нещата и да заминеш от Вегас — каза Трикси. — Другите измамници в града няма да са особено мили с теб, когато разберат, че си издайничка.
	— Смяташ да им кажеш ли? — попита тя.
	— Ще се разчуе. Винаги става така.
	— Запомни тази мисъл. Връщам се веднага.
	Магс взе мобилния си телефон от спалнята. Излезе, отвори галерията със снимките и мушна дисплея в лицето на Трикси. С палец започна да сменя снимките, които тайно бе правила по време на срещите си с Франк в различни хотелски стаи през изминалата година. Имаше повече от шейсет. Всяка имаше дата. Франк беше много добър с уста, а замечтаният поглед, с който й се наслаждаваше там, долу, накара шефа му да се изчерви до алено.
	— Това е изнудване — каза Трикси.
	— Ако ми навредите, ще ви ударя — каза тя.
	— Заплашваш ли ме?
	— Ами да. Разбира се.
	— Бордът по хазарта ще те унищожи. Или си забравила?
	— Приятелката ми има флашка с тези снимки. Ако нещо се случи с мен… Е, останалото ти е ясно.
	Лицето на Трикси остана безизразно, но в мислите му се въртеше лош филм, в който всички накрая умират. Магс докосна ръкава му и каза:
	— Да обявим примирие. Не можеш да печелиш непрекъснато, нали?
	— Ще видим.
	Джипът потегли, а тя се прибра. Щеше да се обади на Били и да му каже за операцията на борда. Не знаеше как да го направи, без той да разбере, че тя е издайничка, но щеше да намери начин. Първо обаче щеше да легне, за да не допусне главата й да се пръсне от болката.


>	51.

	Според Били хотелите във Вегас сервираха най-добрата закуска на света. Като късната закуска, която му донесоха от румсървиса в апартамента му. Невероятна фритата с яйца от свободно отглеждани кокошки, печено пиле, запечени домати и парче хляб с квас. Докато растеше никога, не си бе представял, че една закуска може да е толкова вкусна.
	Телефонът му изписука. Травис му изпращаше съобщение. Фалшивите златни чипове бяха готови и преминали изпитанията. Последната измама с фалшиви чипове във Вегас беше извършена от човек от Провидънс, Лу Ковалекио, Монетата, преди двайсет години. Били отговори на Травис да доведе хората му в хотела за последни инструкции и продължи да се наслаждава на закуската си.
	Айк и Ти Бърд седяха срещу него и опитваха да преборят махмурлука си с кафе.
	— Защо се усмихваш? — попита Айк.
	— Моят човек. Фалшивите чипове са готови — отговори той.
	— Още не си ни казал как точно ще стане всичко — продължи Айк, стиснал чашата си с две ръце. — Ще е добре да знаем, след като ще участваме.
	— Да, да чуем подробностите — намеси се и Ти Бърд.
	Времето на тайните бе свършило. Били разчисти масата, взе солницата и пиперницата и ги сложи в единия край на плота. От другата страна сложи захарницата. Вдясно сложи червеното цвете, което беше дошло със закуската.
	— Тази маса е казиното, солта и пиперът сте вие двамата — започна да обяснява. — Захарницата е залата за блекджек. Цветето е касата. Следите ли мисълта ми?
	— Кой от нас е солта? — поиска да узнае Ти Бърд.
	— Млъквай, мамка му! — скастри го Айк.
	— Ето какво ще се случи. В три и четирийсет и пет в параклиса ще започне сватбата на Циганите. Церемонията трае петнайсет минути. Когато свърши, гостите им ще минат през фоайето и ще влязат в казиното. — Били показа два ходещи пръста през масата и спря ръката си пред захарницата. — Когато стигнат до залата за блекджек, ще спрат, за да се снимат. Ситуацията ще им позволи да изиграят малка сценка за отвличане на вниманието. Целта е да не се допусне охраната да забележи, че един от групата липсва.
	— Един от тях ще изчезне? — попита Айк.
	— Така ще изглежда. Невидимият член на групата ще извади кутия с карти за раздаване изпод роклята на младоженката и ще я размени с кутията от игрална маса за високи залози. В този момент аз ще предупредя охраната, тя ще се намеси и ще разкрие измамата. Тогава вие ще ограбите касата.
	— Как ще го направим? — попита Ти Бърд.
	Били избута солта и пипера до цветето.
	— В четири часа Айк ще се обади на касиера и ще му каже, че Рок е готов да осребри чиповете си. Няколко минути след това двамата ще се появите там. Ти Бърд ще е с две красиви дами, които работят за мен. Ще предаде фалшивите чипове на касиера и ще вземете платежните нареждания срещу тях. Ще излезете през задния вход заедно с хората ми. Ще делим парите по-късно.
	— Обаче аз изобщо не приличам на Рок! — възрази Ти Бърд. — Касиерът ще забележи и ще вдигне аларма.
	— Не, няма. Според една дилърка на блекджек, казва се Джази, с която говорих, служителите започват работната си седмица в събота. Тъй като Рок посещава хотела за първи път, служителите от събота със сигурност няма да са го виждали никога. Не знаят кой е Рок.
	— А как ще го познае касиерът? — попита Ти Бърд.
	— Ще приеме думата на Айк — отговори Били.
	— Значи трябва да изглеждам убедително, когато отида до касата — каза Айк.
	— Точно така. Трябва да убедиш касиера, че Ти Бърд е Рок.
	— Мога да го направя — каза Айк.
	Ти Бърд не остана доволен от обяснението.
	— Ако ще се почувстваш по-добре, ще накарам моите момичета да те дегизират — продължи Били. — Могат да ти обръснат главата и да ти вържат възглавница на корема. Когато приключат, ще приличаш на близнак на Рок.
	Ти Бърд се замисли над предложението.
	— Да, добре. Разбира се, ще е гадно да си махна плитчиците.
	— Ще ти пораснат пак. И още нещо. Двама души от моя екип ще са близо касата. Ако някой служител се случи да мине натам, ще го отклонят. Въпроси?
	— Нямам — отговори Ти Бърд.
	— Ами Циганите? — попита Айк.
	— Какво Циганите?
	— Знаеш какво прави Дусет с измамниците. Ще го оставиш ли да ги убие?
	— Какво ти пука какво ще стане с Циганите?
	— Не ми пука. Само се питах дали ще го оставиш да ги избие.
	Били беше отбягвал този въпрос от дни и вярваше, че когато му дойде времето, ще измисли хитър начин да отърве колегите си и да не допусне да размажат главите им на пихтия. Времето наближаваше. Той смачка салфетката си на топка и я хвърли в чинията си.
	— Оставете ме да помисля — каза и излезе на балкона.


	Опря ръце на парапета и се замисли. Как да не допусне Циганите да пострадат, без самият той да го отнесе? Не можеше да си представи никакво добро решение.
	„Стрип“ вреше и кипеше — туристи, просяци, проститутки, безброй откачалки. В момента гледаше един от тях — застанал на пешеходната пътека на „Сахара“, с яркосини долни гащи и пелерина ала Супермен, със златно S, зашито криво на гърба. Откачалката размаха ръце, сякаш се готвеше да излети. Колите спряха. Засвириха клаксони. Появиха се няколко униформени ченгета, извиха ръцете на кльощавия Мъж от желязо зад гърба му, щракнаха му белезниците, претърсиха го щателно и го отведоха до полицейска кола, паркирана до бордюра. Качиха го отзад и колата потегли под проблясващите рубини и сапфири на сигналните светлини — ювелирната украса на короната на неприятностите.
	Като за арест, този беше изпълнен елегантно като балет. Били знаеше, че Вегас разполага с един от най-големите корпуси улични полицаи на света, повече от две хиляди души. И че най-много са около конгресния център и по „Стрип“, където са туристите. Опазваха реда с помощта на велосипеди, мотоциклети и автомобили. Пред вратите на „Галакси“ винаги имаше десетки ченгета. Едно просто обаждане на 911 и се появяваха веднага.
	Това беше отговорът. Би могъл да се обади на ченгетата и да каже, че в казиното е влязла откачалка, която стреля. Ченгетата щяха да дойдат и да отърват Циганите от проблемите им. И ако те подходеха правилно, дори биха могли да осъдят казиното за щети.
	Изглеждаше добре, но не беше достатъчно добре. Ако издадеше Циганите, щеше да наруши правилото никога да не предава друг измамник. Това налагаше да изглади нещата с тях. Може би щеше да чуе за някое казино с лоша система за сигурност и да им предаде информацията. Или пък да им каже къде е погребан Рики, за да извадят трупа и да изпратят хлапето както подобава. Каквото и да е, трябваше да е достатъчно значимо, за да компенсира вредата, която щеше да им причини. Върна се вътре. Айк и Ти Бърд продължаваха да пият кафе.
	— Стана бързо — каза Айк.
	— В сравнение с теб всичко е бързо — каза Ти Бърд.
	— Млъквай! — отряза го Айк.
	Чуха вратата да се отключва и се обърнаха. Нещата върху масата биха предизвикали подозренията дори на случаен наблюдател и биха довели до въпроси, на които Били не искаше да отговаря. Той замахна с ръка, събори на пода солта, пипера и захарницата и ги изрита под канапето. Край на уликите.
	Влезе Шаз, с бял костюм, сако и панталон, с огърлица от бели перли. Зениците й бяха разширени. Като че ли се носеше с вихрушката на белия прах.
	— Преподобния Рок иска да ви види — каза тя и думите й прозвучаха като смъртна присъда. — Ставайте.


>	52.

	Били последва Шаз покрай басейна. Разминаха се с група млади същества по бикини. Уикендите бяха любимото му време във Вегас. В петък вечер в хотелите пристигат коли с калифорнийски номера, от които слизат тълпи момичета, стиснали чанти с багаж за един ден и възглавници. Тези момичета често се настаняват по пет-шест в стая, спят на пода и делят храна, донесена от къщи. Казината нямат нищо против, защото момичетата привличат мъжете, както медът привлича мечките.
	Шаз извади мобилния си телефон и спря край басейна. Беше копие на басейна от хотел „Бевърли Хилс“, с розови кабани и раирани шезлонги.
	— Кънингам е при мен. Ти къде си? — попита Шаз по телефона. — Обядваш? Идваме веднага. — Обърна се към Били. — Рок иска да говорите за бизнес.
	— За какъв бизнес? — попита той.
	— За нашия бизнес.
	Подът на кафенето беше като шахматна дъска, върху която бяха подредени метални маси, които обслужваха хората около басейна. Сервитьорка ги придружи до една врата, преградена с плюшено въже. Откачи въжето и ги въведе в друга зала. Там, на маса в ъгъла, се хранеше Рок. Наркобосът беше по нелепо малки бански и приличаше на шоколадов Буда. Пазителките му бяха по бикини и фланелки с дълги ръкави, за да прикриват ножовете, които носеха в кании над китките.
	— Върви си — каза Рок на сервитьорката. На Айк и Ти Бърд нареди: — Стойте в ъгъла.
	Биячите отидоха в ъгъла, а сервитьорката излезе.
	— Вие двамата седнете — добави Рок.
	Били и Шаз се настаниха. Рок продължи да яде запушващ артерии чийзбургер с двоен бекон. Когато приключи, взе порция покрити с кетчуп пържени картофи. Разговорът нямаше да започне, преди той да е готов да започне. Някога, у дома, Били познаваше наркодилъри, които вкарваха хората си с тях в тоалетната, за да гледат, докато се напъват върху клозетната чиния. Това беше вид тормоз, предназначен да им покаже кой е босът.
	— Чух, че снощи си убил жена — заговори Рок накрая. — За първи път ли ти беше?
	Били си даде сметка, че го пробва, и остана съвършено неподвижен.
	— Да — отговори.
	— Как се почувства?
	Били сви рамене — не беше сигурен как да отговори.
	— Слушам.
	— Изтръпнах. После ми мина.
	— Какво направи, след като я погреба?
	— Вечерях.
	— Беше гладен?
	— Да.
	— Не ме лъжеш, нали?
	— Не. Бяхме гладни и отидохме да хапнем.
	Рок го изгледа хладно.
	— В кой ресторант?
	— Бразилски, за стекове. Казва се „Фого де Чао“, на „Ийст Фламинго“. Трябва да опиташ някой път. Стековете са страхотни.
	— Сериозно ли? — Рок се обърна към биячите. — Истината ли казва хубавецът?
	— А-ха. Най-добрите стекове в града — отговори Айк.
	— Не се шегувай с мен, задник! Ядохте ли там снощи, или не!?
	— Да, сър, ядохме — отговори Айк.
	Рок скръсти ръце над огромния си търбух и се оригна.
	— Преди време за мен работеше един тип, наричаха го Магистралата. Работата му беше да продава пакетчета кокаин на изходите от магистралите. В един момент реши, че иска да се издигне в организацията, да стане лейтенант, така че реших да го изпробвам. Трябваше да премахна конкурент и поръчах на Магистралата да го убие. Закарах го на място, за да гледам какво прави. Той приближи до онзи тип на ъгъла, гръмна го и скочи в колата ми. Когато подкарах, повърна на тапицерията. Не понасяше да гледа кръв.
	Рок поклати глава при спомена. Мексиканките се усмихваха мълчаливо.
	— Магистралата беше нещастник, затова се отървах от него — каза Рок. — Ти, от друга страна, имаш качествата, които са нужни, за да се присъединиш към моята организация. Интересува ли те предложението ми?
	Това беше интервю за работа. Били опита да остане равнодушен.
	— Искаш да продавам дрога за теб?
	— Поне сто души продават дрога за мен — отвърна Рок. — Искам да пазиш казиното ми. Да пречиш на измамниците да крадат парите ми. Ще ти плащам много добре, ще ти дам кола, апартамент на покрива с голяма тераса, дрога колкото искаш, жени. Няма да съжаляваш, че работиш за мен. Нали?
	— Рок е най-добрият — потвърди Шаз.
	— Е? Какво ще кажеш? — попита Рок. — Идваш ли при нас?
	Били не беше от тези, които се отказват от възможност, когато се появи. Само един човек би могъл да му попречи да ограби казино „Галакси“ днес следобед и това беше неговият стар приятел Крънчи. Ако инстинктът на стареца сработеше, той би могъл да усети какво се случва и да надуе свирката срещу Били и екипа му, така че всичко да рухне върху главата му.
	— Последния път, когато проверих, Крънчи пазеше казиното — отвърна Били. — Той ще остане ли? Ако остане, отговорът ми е „не“. Няма да работя с този задник.
	Рок не обичаше да му поставят условия. Взе бастуна си от пода и тупна с дръжката Били по рамото, така че той трепна от болка.
	— Дързък си, дребен. Ще отговоря на въпроса ти, но само сега. Крънчи е минало.
	— Тогава приемам — каза Били.
	— Добре. Ще се срещнем в кабинета на Дусет в два, за да обсъдим как да попречим на тези задници да ме оберат. Не закъснявай.
	— Ще бъда там — отговори Били.
	— Не ме карай да съжалявам за решението си.
	— Няма да съжаляваш.
	— Сега върви и ме остави да си довърша обяда. — На Шаз каза: — Остани малко. Трябва да обсъдим някои неща.
	— Разбира се, Рок.
	Били едва не се разсмя, докато излизаше от кафето с биячите. Зад гърба си имаше някои сериозни трикове и заблуди, но това сега надминаваше всичко.
	Телефонът започна да му говори. Ново съобщение от Травис. Хората му бяха на служебния паркинг и го чакаха да се появи.
	— Време е да се запознаете с екипа ми — каза той на биячите.


>	53.

	Били не се срещаше с хората си на служебните паркинги на казината за първи път. Казината бяха прекалено стиснати, за да инсталират там охранителни камери или да плащат на специална охрана, така че тези места се бяха превърнали в безопасни пристани за всички измамници, които обсъждат предстоящия си удар.
	Асансьорът още не работеше, така че Били тръгна бързо нагоре по стълбите, към четвъртия етаж. Беше горещо като в пещ и когато стигнаха целта си, Айк и Ти Бърд пухтяха като парни локомотиви. Били смяташе, че са в добра физическа форма, но сега не беше много сигурен. Измамниците трябваше да имат бързи крака, по очевидни причини.
	— Сигурен ли си, че тук е безопасно място за срещи? — попита Айк.
	— Видя ли някакви камери на тавана? — попита на свой ред Били.
	— Ами ако попаднем на хора от охраната или сигурността? Тези типове подозират всички. Ако те видят да се срещаш с хора на такова място, ще са сигурни, че нещо се мъти.
	— Хората от охраната и сигурността са задължени да паркират на друго място и влизат в казиното през друг вход. Шефовете на казината не искат служителите по сигурността да се сближават с другия персонал, защото може да не докладват, ако ги хванат да крадат. Затова ги държат отделно.
	— Този човек знае всичко — отбеляза Ти Бърд.
	Излязоха от стълбището. Всички паркоместа бяха заети, с изключение на двете за инвалиди до вратата. Джипът на Кори и Морис беше вмъкнат във възможно най-тясното място. Хората на Били стояха отпред и бъбреха за незначителни неща. За всеки страничен наблюдател приличаха на група приятели, излезли да се забавляват за деня. Нищо във външния им вид не подсказваше с какво се занимават.
	— Здравейте. Как сте всички? — попита Били.
	— Тук сме сами. Проверих — каза Травис.
	— Добре. Искам да ви представя приятелите си, Айк и Ти Бърд. Те ще участват в операцията ни днес следобед. Ако сте добри, ще ви покажат пръстените си от Суперкупата.
	Биячите поздравиха под нос. Хората му отговориха по подобен начин. Двете страни известно време се изучаваха с очи.
	— Да видим стоката — каза Били.
	Гейб извади сака от джипа и му го подаде. Той го взе и погледна вътре. Осем милиона в златни чипове от казиното.
	— Изпробвахте ли ги? — попита.
	— Всякак. Идеални са — отговори Гейб.
	— Добра работа.
	Млъкна. Някаква трепкаща светлина привлече вниманието му. Не изглеждаше естествена и той мина между две коли докато застана до прозореца към задната част на казиното, където имаше басейн и два светлосини тенискорта. Опита да определи откъде идва светлината, но не можа. Травис дойде до него.
	— Нещо не е наред ли?
	— Мисля, че видях отражение — отговори Били.
	— Бинокъл?
	— Може би. Или камера с телеобектив.
	— Мислиш, че някой ни следи?
	— В този шибан град винаги някой ни следи.
	— Какво смяташ да направиш?
	— Вече не го виждам. Може да не е било нищо особено.
	Травис сниши глас:
	— Откъде намери тези палячовци?
	— Дълга история — прошепна Били в отговор.
	— Не им вярвам.
	— И не трябва.
	— Ясно.
	Били се обърна и се върна при хората си. Айк се хвалеше на Кори и Морис с пръстена си от Суперкупата, а Ти Бърд бъбреше с Пепър и Мисти. Гейб стоеше настрана, стиснал сака с фалшивите чипове пред гърдите си, сякаш някой заплашваше да ги вземе.
	— Слушайте всички — каза Били. — След няколко часа ще направим най-големия удар, който този град е виждал от много време. Искам за няколко минути да ми отделите цялото си внимание.
	Разговорите спряха, всички се скупчиха около него.
	— Ето за какво иде реч. Малко след четири часа Айк и Ти Бърд ще отидат до касата и ще разменят осем милиона в златни чипове срещу куфарче с непроследими платежни нареждания на стойност осем милиона. Така, с две думи, ще оберем заведението. Ти Бърд ще се преструва на наркодилър и трябва да има подходящи дрехи. Трябва също така да му отрежете плитките.
	— Помислих къде би трябвало да стане преобразяването и реших, че апартаментът ми в хотела ще е най-доброто място — продължи той. — Мисти и Пепър, елате в апартамента ми в два и половина с подходящи дрехи за Ти Бърд. Какво ще кажете, дами?
	Мисти и Пепър кимнаха: лесна работа, няма проблем.
	— Всеки от вас има роля в днешния удар — продължи Били. — Ти Бърд трябва да бъде придружен от две мексиканки, негова охрана. Мисти и Пепър, това сте вие. Черни перуки и много грим би трябвало да свършат работа. Ще ви е нужно и страховито облекло.
	— Кой има жени за охрана? — попита Пепър скептично.
	— Принс имаше жени охрана по време на турнето Пърпъл Рейн — напомни й Мисти. — Бяха с него по време на една от церемониите за награждаване.
	— Помня ги. Изглеждаха опасни — каза Пепър.
	— Ще се справите ли? — попита Били.
	Двете потвърдиха.
	— Гейб и Травис ще се преструват на тъпи туристи, които се шляят наоколо. Когато разменят чиповете, трябва да сте близо до касата — продължи той. — Работата ви ще е да пресрещнете всеки служител, който мине наблизо, и да отвлечете вниманието му в друга посока, далеч от касата.
	— Няма проблем — каза Гейб.
	— Разбира се — добави Травис.
	— Кори и Морис, вие ще карате колата за измъкване. Отидете на летището и наемете червен шевролет „Малибу“, като използвате фалшива самоличност. Докарайте колата пред задния вход на казиното в четири без десет. Спрете до изхода и дръжте багажника отключен. Ясно?
	— Защо точно червен шевролет „Малибу“? — попита Кори.
	— Този модел се наема най-често във Вегас. Така за полицията ще е по-трудно да го открие, в случай че ви подгони.
	— Разбрах. — Кори кимна.
	— Малко след четири в залата за блекджек ще се създаде суматоха, която ще привлече вниманието на охраната. Тогава Айк и Ти Бърд ще разменят фалшивите чипове. След като вземат платежните нареждания, ще се измъкнат през задния изход, където ще ги чакат Кори и Морис. Четиримата ще отидат в къщата на Гейб и там ще се скрият. Гейб и Травис ще се въртят около касата още малко, за да се уверят, че всичко е наред. След това ще се измъкнат от казиното с Мисти и Пепър. Аз ще дойда при вас по-късно вечерта. Ще разделим плячката и ще излезем да вечеряме в чест на победата.
	Млъкна за момент, за да прецени израженията им. Трябваше да осмислят доста информация и искаше да е сигурен, че всеки е разбрал много точно ролята си в операцията.
	— Ако имате някакви въпроси, задавайте ги сега.
	— Каква ще е суматохата в казиното? — попита Кори.
	— Ще посоча на охраната група измамници, които искат да го оберат.
	— Ще издадеш друга група измамници? — Кори сякаш не вярваше на ушите си.
	— Не по начина, по който иска казиното. Няма да влязат в затвора и в крайна сметка ще спечелят от цялата работа.
	— Как ще стане това? — настоя Кори.
	Били лично беше учил Кори на кодекса на измамниците, както и всички други, които някога бяха действали с него. Кодексът показваше как трябва да се играе играта и какви правила трябва да се спазват. Разроши косата на Кори и изчака младежът да се успокои.
	— Довери ми се за това — каза му. — Всичко ще е наред.
	— Добре.
	Приключиха и Били каза довиждане на екипа си. Понеже имаше вероятност да не ги види доста време, ако нещо се обърка, поговори с всекиго поотделно. След това тръгна към стълбите с биячите. Пред изхода спря, сякаш бе забравил нещо.
	— Не дадох на момичетата ключа за апартамента ми. Чакайте ме долу, идвам веднага.
	Биячите тръгнаха по стълбите. Той се върна на мястото, където беше паркиран джипът. Всички се бяха качили, готови да тръгват. Дясното стъкло слезе надолу и Мисти показа глава.
	— Ей, страннико, какво има?
	Били извади ключа от апартамента от джоба си и й го подаде.
	— Това ще ви трябва. Това е сграда А, апартамент 1841. Какво мислите за новите ми приятели?
	— Отрепки — отсече Мисти.
	— Напълно вярно — добави Пепър, която също показа глава на прозореца. — Две торби боклук.
	— Не бих им поверил дори парите за обяд на детето ми — каза Гейб от задната седалка.
	— Не ги харесваме — добави Кори.
	Били опря длани на отворения прозорец.
	— Инстинктите ви са добри. Тези момчета възнамеряват да ни измамят. Забравете това, което ви казах, че трябва да тръгнете с тях с наетата кола. След като стане размяната в касата, искам да подмените куфарчето и да изчезнете от казиното възможно най-бързо. Ще се справите ли с подмяната?
	Това беше първата улична измама, която Били беше научил, докато чиракуваше, и на която бе научил всички, с които работеше. Беше сигурен начин да разделиш заплес от парите му. Всички в колата бяха сигурни, че ще се справят.
	— Добре. Травис, ти ще ги примамиш, Гейб ще направи размяната, а Мисти и Пепър ще ги разсейват. Ще трябва да намерите още едно кожено куфарче. Кори и Морис, погрижете се вие. Всички наясно ли са какво трябва да направят?
	Всички потвърдиха. Всички бяха в играта.
	— Хайде. Да забогатеем заедно.
	Били тупна с длан по покрива на колата и си тръгна.


>	54.

	Магс натисна клаксона на наетата кола. Валеше дъжд, заради който улиците ставаха опасни, но трафикът не помръдваше. Слезе, за да види какъв е проблемът. Малко по-напред се бяха ударили две коли, шофьорите се въртяха около тях и оглеждаха щетите.
	Реши да продължи пеша. Остави ключа в стартера и тръгна по тротоара към величествените кули на университета. Никой от династия Флин не беше стигал до колеж — семейното й дърво беше заето от неудачници и мошеници на дребно — и тя неотклонно следваше традицията. Амбър щеше да разчупи модела и Магс беше твърдо решена да не пропусне сеизмичния момент.
	Това беше първото й посещение в колежа — от подравнените морави и достолепните сгради гърлото й се сви. Обучението вероятно беше скъпо. Спечелила ли е Амбър стипендия? Магс не знаеше. Майка и половина! Блещукащите стъклени стени на салона уловиха отчаянието й, когато влезе забързано вътре. През всичките тези години си бе представяла, че с Амбър ще осъществят връзка, по-близка от редките телефонни разговори. По телевизията се случваше непрекъснато.
	Фоайето беше пусто. Тя отиде до най-близката врата и дръпна дръжките. Вратата се отвори и отвътре един чернокож чистач я изгледа презрително.
	— Свърши, госпожо. Идвате много късно.
	Тя се спусна покрай него на излъскания паркет в салона. Салонът беше море от празни седалки, покрити със захвърлени програми, а двама работници на сцената разглобяваха подиума.
	Преглътна сълзите си. Представи си как Амбър получава дипломата си, без никой да ръкопляска. Какъв срам! Искаше й се да обвини някого, задето бе закъсняла, но в действителност не можеше да обвинява никого, освен самата себе си.
	— Събуди се.
	Главата й се надигна от възглавницата. До леглото стоеше Франк с димяща чаша в ръка. Приближи я до носа й и ароматът я разбуди окончателно.
	— Как… как влезе? — попита тя със запъване.
	— Не отговори на телефона и се наложи да се справя с ключалката — отговори Франк.
	— Каза, че ще дойдеш в дванайсет и половина.
	— Дванайсет и половина е. Трябва да тръгваме. Казах на шефа, че ще сме там в един.
	Кафето я върна в реалността. Не се бе свързала с Били, за да го предупреди, така че стана от леглото и взе телефона си от нощното шкафче. Франк я причака пред вратата на банята и измъкна телефона от ръката й.
	— Дай ми това. В банята не ти трябва телефон.
	— Искам да пратя съобщение на дъщеря си. Не сме се чували отдавна.
	— Ще го направиш по-късно, в собственото си време. Сега ни принадлежиш.


	„Стрип“ беше лудница. Хиляди туристи се нижеха по тротоарите, стиснали в ръце пластмасови чаши с наливна бира и чаши от дебело стъкло, пълни е мощни алкохолни смеси. В Лас Вегас всеки ден е карнавал, всяка вечер е огромно парти.
	— Къде ме водиш? — попита Магс.
	— Виждаш ли онези машини, на електроснабдителната компания на Невада, паркирани до следващата пресечка? Там те водя — отговори Франк.
	Пред „Галакси“ беше спрял конвой машини на „Невада Енерджи“. Имаше камион с вишка, два бели вана, кемпер със сателитна чиния на покрива. Екип работници се занимаваше с кабелите, които захранваха хотела. Всичко изглеждаше съвсем нормално, докато Магс не забеляза, че операцията се ръководи от шефа на Франк, боклука Трикси.
	— Не ми казваш всичко — отбеляза Магс.
	Франк стисна кормилото, сякаш беше спасителен пояс.
	— Имаме споразумение — добави тя. — Ако смяташ да го промениш, трябва да знам.
	Франк извади мобилния си телефон, въведе команда и каза:
	— Промените са свързани с това.
	Магс присви очи към дисплея. Осем души в закрит паркинг — Били, двама едри чернокожи, дебелак със спортен сак, две хлапета с къдрави коси, едър мъж с гръб към камерата и две дами, достатъчно красиви, за да участват в порнофилм.
	— Заснето е в служебния паркинг на „Галакси“ по-рано днес — обясни Франк. — Смятаме, че Кънингам възнамерява да ограби казиното днес, а това са хората му.
	— Искате да го хванете на местопрестъплението.
	— Точно така. Ще лежи доста.
	— Какво значи „доста“?
	— От двайсет и пет до живот, без право на предварително освобождаване.
	— Мислиш, че ще можете да хванете всички? — попита тя и преглътна с усилие.
	— Това е планът. Удвоихме броя на агентите за операцията.
	Нещо не беше както трябва. Бордът по хазарта искаше да нахлуе в „Галакси“, за да сложи край на схема за пране на пари и да арестува едър наркодилър. Били беше само украсата на тортата — или поне така й бяха казали.
	— Защо е цялото това внимание към Били? — попита тя. — Онзи другият е наркодилър. Той е по-важен, нали?
	— Рок вече е минало. Искат да го арестуват в казиното само защото така е по-зрелищно. Арестът на Кънингам е друго нещо. Този кучи син ни унизи. Имаме сметки за уреждане с него.
	— Значи, това е лично?
	— Точно така, бейби.
	— Още не си ми казал как се променя споразумението ни.
	— Ще ни помогнеш да хванем целия екип.
	— Споразумението ни не беше това.
	— Вече е това.
	Срещу „Галакси“ на другата страна на улицата беше „Хара“. Франк спря отпред, слезе и подаде ключа си на пиколото. Заобиколи колата, отвори вратата на Магс и й каза да слиза.
	— Предупреждавам те, не опитвай да правиш глупости.
	Отидоха до надлез над „Стрип“, качиха се с ескалатора и тръгнаха към другата страна. Надлезът беше пълен с хора и се наложи да си пробиват път. Друг ескалатор ги свали долу и продължиха към конвоя от машини на „Невада Енерджи“.
	Магс реши, че е време да приключи взаимоотношенията си с борда по хазарта. Понечи да хукне, но Франк я сграбчи и я избута нагоре по стълбите на кемпера. Отвори задната врата и грубо я натика вътре.
	Вратата се затръшна зад нея. Трима агенти седяха пред компютърни монитори. Агентите на борда по хазарта бяха воайори — подслушваха разговорите на хората, отваряха писмата им, пъхаха си носовете, където не им е работа. Като че ли шефка беше навъсена жена със стоманеносива коса.
	— Ти трябва да си информаторката — каза агентката. — Как се казваш?
	— Маги.
	— Добре, Маги, Искам да седнеш ето там, в ъгъла. Не си отваряй устата, освен ако не те попитам нещо. Ясно ли се изразявам?
	— Да, госпожо.
	Всякакъв шанс да предупреди Били беше изгубен. Седна на стола под изпепеляващия поглед на агентката.
	— И да не ти идват умни идеи — каза тя.


>	55.

	Били влезе в кабинета на Дусет в два часа. В средата на стаята беше монтиран импровизиран домашен кинотеатър. Четири огромни плоски телевизора бяха поставени на колички за сервиране и показваха сигнала от камерите в казиното. Сигналът беше цветен и с висока резолюция, така че изображенията буквално влизаха в стаята.
	На първия екран се виждаше вътрешността на брачния параклис. До него се виждаше пълното с хора фоайе. Третият екран показваше входа на казиното, а четвъртият — вътрешността на казиното. Облечен в прилични дрехи, сега Рок седеше на канапе, а до него бяха харпиите, които го пазеха. Дусет и жена му стояха прави зад канапето и отпиваха от бутилки минерална вода. Старият приятел Крънчи не присъстваше и Били предположи, че вероятно вече е освободен от задълженията си.
	— Харесва ли ти? — попита Рок.
	— Впечатлен съм — отговори Били.
	Рок взе уоки-токи и натисна бутона за предаване.
	— Покажете си физиономиите — каза. На втория екран от нищото изникна охраната на хотела и изпълни фоайето. Всички бяха едри мъже с костюми, които не им бяха съвсем по мярка и които явно мечтаеха да се сбият с някого за удоволствие.
	— Вървете по местата си — изкомандва Рок.
	Биячите се скриха.
	— Мисля, че сте готови за Циганите — каза Били.
	— Повече от готови сме, приятелю. — Рок остави радиостанцията и взе дистанционно управление. — Ще ти покажа какво значи Биг Брадър.
	И натисна един бутон на дистанционното. На първия монитор се появи латино двойка, застанала пред брачния олтар. Младоженката имаше малка татуировка над китката. Още едно натискане на бутон увеличи татуировката и тя се превърна в Дева Мария с кафява кожа, застанала в полумесец, придържан от ангел.
	— Искам такава — каза харпията вляво от Рок.
	— Ще ти направим, когато се приберем — обеща й Рок.
	— Можеш да управляваш камерите с дистанционно оттук? — попита Били.
	— Точно така. Няма място там долу, което да не мога да видя — отвърна Рок.
	Камерите, управляеми по хоризонтала, вертикала и в дълбочина, или PTZ камери, бяха прекратили кариерата на не един измамник. Те можеха да разчетат надпис на монета от голямо разстояние и биха могли да работят в режим на автоматично проследяване, така че да следват и записват движенията на даден човек през цялото време. Работата на екипа му днес следобед при това положение щеше да е доста по-трудна, но не и невъзможна. Нищо не е невъзможно, когато под въпрос са осем милиона долара.
	Церемонията свърши, новобрачната двойка излезе от параклиса и влезе във фоайето. Младоженецът докосна челото си и Рок пипна дистанционното. Екранът се изпълни с капчици пот.
	— Вижте горкото копеле! — разсмя се босът. — Падна в капана, а, Маркъс?
	— И още как — отговори Маркъс.
	Шаз му хвърли убийствен поглед.
	Младоженците влязоха в казиното и започнаха игра крапс, за да отпразнуват. Младоженката хвърли заровете веднъж за късмет, преди да ги запрати по дължината на масата. Рок натисна копче и заровете изпълниха екрана. Седем. Печели.
	— Вижда се съвсем добре — отбеляза Били.
	— Да, вижда се — отвърна Рок. — Когато Циганите започнат сватбата си следобед, ти ще си долу, в залата, и ще ги следваш, а аз ще те наблюдавам.
	„Добре — помисли си Били. — Наблюдавай мен, а не приятелите ми“.
	— Какво точно искаш да направя?
	— Искам да хванеш Циганите в измама така, че да мога да ги запиша на видео — отговори Рок. — След като го направиш, охраната ще ги завлече отзад и ще получат урок.
	— Ще ги обработваш грубо?
	— Не ти влиза в шибаната работа — тросна се Рок. — След като питаш обаче, ще ти кажа. Ще хванем водача на шайката и жена му и ще им разбием черепите. Ще кажем на полицията, че са се съпротивлявали и се е наложило да бъдат укротени. Бих избил цялата шибана шайка, обаче не искам да се шуми. — Вгледа се в Били. — Проблем ли имаш с това?
	Били поклати глава.
	— Не чух? — натърти Рок.
	— Не, нямам проблем с това.
	— Дори може да поискам от теб да ни помогнеш. С това имаш ли проблем?
	— Нямам.
	— Радвам се да го чуя. Сега се разкарай. Не обичам да гледам типове, които са по-хубави от мен.
	Рок погледна през рамо към Шаз.
	— Изпрати нашия приятел.
	Шаз застана до Били и го хвана за лакътя. Вместо да го отведе до вратата, издърпа младия измамник през стаята до покритата с ламперия стена. Натисна с длан, отвори скрита врата, после го избута леко, за да мине първи.
	Влязоха в съвършена мъжка бърлога. Зареден бар, най-новите флипери, най-големият плосък екран, който някога бе виждал, колекция изкусителни картини с изображения на страхотни чернокожи мадами. Вероятно беше тайната дупка на Рок. Шаз отиде до бара и свали бутилка от рафта.
	— Как пиеш скоча?
	— Чист.
	— Ако не си го разбрал, Рок те кльопа.
	— Но ми няма доверие.
	— Не се стряскай. Той няма доверие на никого.
	— Не виждам разлика.
	— Рок харесва стила ти. Не харесваше Крънчи изобщо. Смяташе, че старият измамник го гледа с презрение, задето е черен.
	— Не видях Крънчи. Освободихте ли го?
	— Така да се каже, да. — Шаз заобиколи бара с чашите и му подаде едната. Чукнаха се.
	— За добре дошъл в екипа ни.
	— Ще пия за това.
	Скочът изгори хранопровода му. Шаз изпи уискито си сякаш беше вода и задрънка с бучките лед в празната чаша.
	— Ела. Искам да ти покажа нещо.
	Заведе го до частен асансьор в ъгъла на стаята и натисна бутона за повикване. Вратата се плъзна настрани и дъхът му секна. Вътре видя Крънчи, завързан за стол, със замръзнала в агония уста. Причина за смъртта — две прободни рани от нож. Едната беше хоризонтално срязване на челото. Този стар уличен трик се използва, за да заслепиш противника със собствената му кръв. Втората беше в областта на сърцето и ножът беше оставен в тялото, за да не се допусне прекалено силно кървене. Дръжката на ножа беше оформена като мексикански захарен череп за Деня на мъртвите.
	Явно беше дело на някоя от пазачките на Рок. Или и на двете.
	— Време е да се опознаем малко по-добре — каза Шаз.
	— Тук вътре? — попита Били с удивление.
	— Да, тук вътре.
	Влязоха и тя натисна бутона за надолу. Кабината тръгна, а Шаз покри лицето му с целувки, докато разкопчаваше ризата му. Били обгърна кръста й с ръка и я притегли към себе си. Шаз затвори очи и простена сладострастно. Потъна в момента, а в това време Били успя да пребърка джобовете на Крънчи и да извади портфейла му. Измъкна листчето с имената на хората от екипа му, които старецът бе извадил от стария му телефон. Направи всичко това, като полагаше усилия да не погледне лицето на Крънчи, от страх да не се запечати в паметта му.
	Асансьорът спря и вратата се отвори.
	— Готов ли си? — попита Шаз.
	— Сериозно ли питаш?
	— Винаги съм сериозна, когато става дума за секс. Мога да заключа кабината. Можем да се чукаме прави, в ъгъла — или върху него. Тройка с мъртвец е върховна възбуда.
	— Ти правила ли си го?
	— Разбира се. Защо ме гледаш така?
	Мъртвите не бива да се поругават. Ако сам той бе убил стария измамник, щеше да е с куршум в тила. Не би допуснал да страда.
	Слезе от асансьора и за момент спря, за да се ориентира — намираше се в частен подземен паркинг под хотела. След това тръгна към изхода.
	Шаз му крещеше да се върне.
	Дори лошите хора имат душа. През повечето време тя е скрита, но все пак я има. Неговата беше изпепелена и вече никога нямаше да е същата.
	Откри изхода към стълбището и забърза натам.


>	56.

	Магс седеше във фургона на „Невада Енерджи“ и чакаше да заложат капана. Екипът на Били щеше да бъде разбит и вината беше изцяло нейна, защото се бе успала.
	Това беше случката на живота й. Не можеше да обвинява съдбата или лошия късмет заради тъпите грешки, които бе направила. Всички решения бяха нейни и се бе проваляла всеки път, без изключение.
	Нямаше смисъл да разсъждава за тези неща и затова впери поглед в мониторите, които показваха хотел „Галакси“ и казиното. Агентите използваха софтуер за лицево разпознаване, за да открият хората от екипа на Били с влизането им в обекта. Агентите бяха сканирали снимките им, направени в служебния паркинг, и сега компютърът сравняваше лицата на посетителите на казиното с техните.
	Горкият Били беше пътник. Агентите бяха обсадили мястото и бяха твърдо решени да го пипнат. Репутацията им и повишението на Франк зависеха от това.
	В два четирийсет и пет навъсената агентка каза:
	— Две лицеви съвпадения на монитор пет.
	Магс откри монитор пет на стената. Секскотенцата от екипа на Били влизаха в хотела с обемисти чанти през рамо; едната носеше и доста голям спортен сак. Агентката предаде новината по радиостанция.
	Франк влетя във фургона.
	— Покажи ми!
	Пуснаха записа със секскотенцата отново. Франк доближи грозната си физиономия до екрана.
	— Ами другите от екипа?
	— Още не са дошли — отговори агентката.
	— Сигурна ли си?
	— Разбира се, че съм сигурна. Лицевото разпознаване щеше да ги засече.
	— Какво според теб има в чантите?
	— Дегизировка. Ще се преоблекат в дамската тоалетна или ще наемат стая в хотела. Когато ограбват казиното, няма да изглеждат така.
	— Пусни записа пак и ми дай едър план на лицата им — каза Франк.
	— Защо?
	— Просто го направи.
	Агентката го изгледа ядосано и върна записа. За Магс не беше някаква утеха, че Франк се отнася и с други жени като с боклук.
	Записът се завъртя и скоро замръзна. Лицата на котенцата се уголемиха и изпълниха монитора, на идеален фокус.
	— Изпрати ги на всички от екипа — нареди Франк.
	— Нещо друго?
	— Засега е това.
	Франк тръгна към вратата и се престори, че едва сега забелязва Магс. Знаеше всички начини, по които може да я уязви, затова подхвърли:
	— Били ги харесва хубави. Чувам, че бил виждал повече задници, отколкото тоалетна чиния в ресторант.
	— Обзалагам се, че е така — отговори Магс тихо.


	Бяха вземали Мисти и Пепър за момичета на повикване достатъчно често, за да са сигурни, че и сега ще заблудят охраната на хотела. Облечени непретенциозно и с много малко грим, когато минаха покрай дежурния на входа, те бъбреха за тъп филм с Ченинг Тейтъм.
	Веднага се качиха на асансьора и отидоха до апартамента на Били. Мисти носеше сака с фалшивите чипове и едва се сдържаше да не надникне вътре. След няколко часа щяха да са богати и от тази мисъл й се завиваше свят.
	Отвори вратата.
	Казват, че най-хубавите неща в Лас Вегас са безплатни, но никой не може да си ги позволи. Баровският апартамент на Били беше чудесен пример за това — нечуван разкош, за който можеш да умреш.
	— Бих живяла тук — каза Мисти.
	— И аз — добави Пепър.
	— Има ли някой у дома?
	— На терасата съм — долетя гласът на Били през отворения плъзгащ се прозорец.
	Те оставиха багажа си на канапето и излязоха на терасата. Били стоеше до парапета и наблюдаваше какво се случва долу с бинокъл, на който още стоеше лепенката от магазина.
	— Не очаквахме да те заварим тук — каза Мисти. — Какво правиш?
	— Качих се, за да огледам по-добре онези коли на „Невада Енерджи“, паркирани отпред — отговори той.
	— Какво не им е наред?
	— Тук са от няколко часа. Кога за последен път си викала електроснабдителната компания в почивен ден и тя е идвала?
	— Мислиш, че е заради горещината?
	Били свали бинокъла. Първо светлинката в закрития служебен паркинг, сега машините, паркирани отпред, сякаш се готвят да претърсят заведението. Може би въображението му се бе отправило на пътешествие по пътя на параноята, но засега не беше готов да изостави опасенията си. Направи знак с ръка на Пепър да затвори прозореца.
	— Не, не мисля, че е заради горещината, но и друг път се е случвало да греша — отговори той. — Ако надушите ченге под прикритие в казиното, хвърляте чиповете и бягате.
	— А какво ще стане с голямата ни заплата? — нацупи се Мисти.
	— Ще има и други възможности в бъдеще. Съгласни ли сте?
	— Нямаме избор — отвърна тя тъжно.
	Последва неловко мълчание. Беше посял у тях страха на съмнението. Това е най-лошият начин, по който да започнеш операция. Били сложи рамене на раменете им и ги притегли към себе си.
	— Това е само предпазливост. В тази игра предпазливостта никога не е достатъчна.
	Особено за хора, за които ти пука.
	— Аууу! — казаха двете.
	Прегърнаха се тримата и нещата отново станаха хубави.


	Били влезе и почука на вратата на биячите. Малко след това се появиха Айк и Ти Бърд. Плитчиците на Ти Бърд бяха останали в миналото, кафявият му череп сега лъщеше като кубе на храм.
	— Виж какво е домъкнала котката — отбеляза Били.
	— Мълчи! — тросна се Ти Бърд, видимо разстроен. — Две години ми отне, докато станат толкова дълги! Те са част от мен, разбираш ли?
	— Ще ти пораснат нови, а през това време ще се радваш на парите си.
	— Донесохме ти дрехи. Трябва да ги пробваш. — Пепър отвори една от чантите и извади широки памучни панталони, черна копринена риза със седефени копчета и колан от алигаторска кожа с позлатени орнаменти, наподобяващи бодлива тел. — Да видим как ти стоят.
	Ти Бърд отиде в спалнята с дрехите, преметнати на ръката му, преоблече се и се върна. Коланът беше хубаво хрумване, странен аксесоар, какъвто би носил един наркодилър.
	— Панталоните са много дълги — изсумтя Ти Бърд.
	— Ще ги скъсим — увери го Пепър. — Иначе какво мислиш?
	— Добре са, предполагам.
	— Приличаш на играч — каза Били. — Седни, за да могат момичетата да те довършат.
	Ти Бърд се отпусна на един стол. Пепър извади комплект за гримиране от чантата и с Мисти се заеха да го превърнат в страшен наркодилър. Оформиха веждите му, сложиха диамантена магнитна халка на лявото му ухо, накараха го да мушне в устата си подложка с фалшиви златни зъби и наместиха на носа му скъпи слънчеви очила с розов оттенък. След като приключиха, отстъпиха назад и кимнаха одобрително.
	— Мисля, че е готов — каза Пепър.
	— Бих си купила доза от него — каза Мисти.
	Ти Бърд отиде пред огледалото над бара, за да оцени новия си външен вид. Айк застана зад гърба му и опита да го окуражи.
	— Наистина ли мислиш, че ще се получи? — попита Ти Бърд.
	— Да — отговори Айк. — Съмняваш ли се?
	— Не знам, човече. Просто не знам.


	Момичетата още не се бяха преобразили. Отидоха с чантите в една от стаите и затвориха вратата. Били се обърна към Айк.
	— Обади се на Шаз от телефона си и й кажи, че Ти Бърд е болен. Бъди убедителен.
	Айк се обади.
	— Хей, аз съм. В апартамента съм, с Ти Бърд. Болен е като куче, не може да стане от леглото. И Кънингам е тук. Да, разбира се, че ще ти го дам.
	Били взе апарата.
	— Здравей.
	— Не трябваше да бягаш от мен така — каза му Шаз. — Не ми хареса.
	— Срамежлив съм, това е.
	— Какво му е на Ти Бърд?
	— Май е изял нещо, което не трябва. Грозна работа.
	— Ще оживее. Ела пред брачния параклис по спортно сако. Ще ти сложим микрофон. Рок иска да може да говори с теб, докато си в казиното.
	Да носи микрофон беше все едно да има електронна кучешка каишка на шията и Били си каза, че ще трябва да намери начин да се справи с проблема.
	— Идвам веднага.
	Линията прекъсна. Той влезе в спалнята и затвори вратата зад себе си. Мисти и Пепър стояха пред тоалетката и постепенно се превръщаха в мексикански наемнички. Мисти облече кожена къса пола и клин, сложи си изкуствени мигли и потъмни леко кожата на лицето си. Пепър беше с кожен гащеризон, който криеше луничавите й ръце и крака, черна перука, която се спускаше на букли върху раменете, и същия тъмен тен, нанесен обилно върху лицето и шията й. И двете можеха да минат за латиноамериканки и той се усмихна доволен — парченцата заставаха по местата си.
	— Какво ще кажеш? — попита Мисти.
	— Мисля, че ще се получи.
	Облече спортното сако, което извади от гардероба, и каза:
	— Трябва да тръгвам. Не забравяйте, подмяната не е отменена.
	— Какво ще правим с двата милиона, които ще измъкнем от тези типове?
	— Ще делим, както винаги — отговори той. — До скоро.
	Излезе от стаята и видя, че Айк го чака.
	— Хайде! Да вървим да ограбим това казино! — каза Били.


>	57.

	Слязоха от асансьора във фоайето. Вместо да отиде в брачния параклис, както искаше Шаз, Били отиде в казиното. Беше пълно, играчите крещяха при всяко обръщане на карта или хвърляне на зар, звънът на игралните автомати прорязваше въздуха.
	— Хората тук се държат откачено — отбеляза Айк.
	Нарича се гореща зона и се случва, когато играч навлезе в щастлива серия. Еуфорията бързо се разпространява сред останалите играчи и ги кара да се държат като пияни моряци в ден за заплата. Били не би могъл да иска по-добро отвличане на вниманието при ограбването на касата.
	Тръгнаха към брачния параклис. Шаз стоеше пред двойната врата и не беше във възторг, че я карат да чака. Били се извини:
	— Съжалявам, но асансьорът се забави.
	— Защо си мисля, че лъжеш всеки път, когато отвориш уста? — каза тя.
	Приближи врата без табела срещу параклиса и набра код на цифровата брава. Влязоха в складово помещение. Освен изкуствените цветя и декорациите за стени вътре имаше и малка армия мускулести цивилни охранители. Шаз представи Били като консултант, нает от казиното, за да залови шайка измамници, които планират обир днес следобед. Гардовете кимнаха на Били.
	— Чейз, сложи му микрофон — нареди Шаз.
	Чейз — беше едър като сумист — изгледа Били особено.
	— Струваш ми се познат. Да си работил в „Тропикана“? По едно време отговарях за сигурността там.
	Били беше обирал „Тропикана“ многократно, под носа на същия този идиот.
	— Не мога да кажа, че съм имал това удоволствие — отговори Били.
	— Странно. Мога да се закълна, че съм те виждал някъде.
	Чейз закопча приемника за колана на Били. От него излизаха два прозрачни изолирани кабела към слушалка с телесен цвят и към миниатюрен черен микрофон на щипка. Били мушна слушалката в ухото си и защипа микрофона на десния си ревер. Включи приемника и слушалката в ухото му зашумя.
	— Готов си — каза Чейз. — Как беше името ти?
	— Били Кънингам.
	— Ще си спомня откъде те познавам.
	Шаз го измъкна от складовото помещение. Във фоайето пред брачния параклис чакаше нова двойка, готова да направи решителния скок. Младоженката дъвчеше дъвка, а бъдещият й съпруг не изглеждаше достатъчно голям, за да има пубисни косми. Вратата на параклиса се отвори и групата им влезе вътре. Били си погледна часовника. Три и половина. Редът на Циганите беше в три и четирийсет и пет.
	— Ела с мен — каза Шаз.
	Той я последва във фоайето на хотела, където тя спря пред голямо растение в саксия, поставено до стената.
	— Искаме ти и Айк да стоите тук. Не мърдай, докато не ти каже Рок. Не забравяй, че виждаме всичко, което правиш. Без глупости.
	Той си спомни големите плоски екрани в кабинета на Дусет. Голямото растение в саксия беше на екран две, в периферията на камерата, насочена към фоайето. Без да знаят, бяха сложили рамка на представлението.
	— Ясно — отвърна.
	Шаз улови брадичката му и стисна.
	— Качвам се горе в кабинета на мъжа ми. Не си и помисляй да ни прецакаш. Ще те убия лично, ако го направиш.
	— Няма да ви прецакам — увери я Били.
	— Само защото те наблюдаваме.
	Айк зад гърба й се засмя.


	Когато Шаз си отиде, Били отстъпи назад. Ако паметта не му бе изневерила, сега се намираше на самата граница на зрителното поле на камерата. Да знаеш какво виждат наблюдаващите е много важно, ако искаш да измамиш някое казино. Като си наясно накъде са насочени обективите, можеш да застанеш на самата граница на зрителното поле и така да се прикриеш достатъчно, за да си вършиш работата, без да те хванат.
	Провери приемника, закопчан за колана му. Зелената светлинка светеше. Намери копчето за изключване и го натисна. Индикаторът угасна.
	— Готов ли си? — попита.
	— Не знам. Какво трябва да направя? — попита Айк.
	— Ще се отдалечиш и никой няма да разбере. Рок и Маркъс ни виждат на екрана, но не изцяло. Ако направиш голяма крачка назад, ще изчезнеш от екраните. Когато дойде групата на Циганите, всички погледи ще са насочени към тях. Тогава ще изчезнеш.
	— Сигурен ли си, че няма да видят, като тръгвам? — попита Айк.
	— Да, сигурен съм.
	— Човече, наистина се надявам да знаеш какво правиш.
	— Стига приказки. Включвам предавателя.
	Натисна копчето и зеленият индикатор светна отново. Били насочи вниманието си към асансьорите в другия край на фоайето и зачака Циганите да се появят.


	Кори и Морис се потяха обилно и това нямаше нищо общо със сухата пустинна жега. Според инструкциите на Били наеха шевролет „Малибу“ с фалшива шофьорска книжка от „Херц“ на летището и после отидоха с колата до „Галакси“. Бяха отделили час за задачата и това би било предостатъчно време в делничен ден, но не и в събота. Заседнали в задръстване на „Стрип“, начеващите измамници гледаха премигващите неонови реклами на „Галакси“ от хвърлей място.
	— Били ще ни убие — каза Кори, стиснал волана. — И бездруго е ядосан заради голфа. Ако не се появим навреме, ще ни изхвърли.
	— Мислиш ли, че наистина ще го направи? — попита Морис.
	— Мисля, и още как. Няма да търпи издънки.
	— Може би не трябва да пушим трева преди акция.
	— Добра мисъл.
	Мисълта, че може вече да не са част от екипа на Били, ужасяваше Морис. Той никога не бе постъпвал на истинска работа и нямаше намерение да започва тепърва. Отвори вратата и спусна крак на настилката.
	— Какво правиш, по дяволите? — попита Кори.
	— Находчивият професионалист, ако не успее да подобри метода, променя момента — каза Морис. — Били ми го каза веднъж. Било от известна книга за измами. Не ме питай какво означава, защото не знам.
	Слезе от колата и тръгна спокойно да пресича съседната лента, с което накара едва-едва движещите се коли да спрат. Последваха гневни клаксони и размахани юмруци. Морис махна на Кори да пресече в съседната лента. Шевролетът се премести и Морис отново се качи.
	— Ти си суперзвезда — каза Кори.
	Стигнаха до задния вход на „Галакси“ минути преди крайния срок. Имаше няколко свободни места за паркиране. Кори вкара шевролета на задна в едно от тях и слязоха. Всичко изглеждаше нормално, ако не се брояха хората на „Невада Енерджи“, които работеха по един електрически стълб.
	Кори отвори багажника, бръкна вътре, извади кожено куфарче и го пъхна в голям хартиен плик за пазар, така че куфарчето да не се вижда, когато влиза в казиното.
	— Струва ми се тежко. Сигурен ли си, че това е точната тежест? — попита той.
	— Пресметнах — отговори Морис. — Осемстотин платежни нареждания тежат пет килограма. Такава тежест сложих в куфарчето.
	— Струва ми се по-тежко — каза Кори.
	— Не е. Хайде, тръгвай най-после. Гейб и Травис ще се чудят къде си.
	— Ще ми пожелаеш ли късмет?
	— Късметът е за аматьорите. Хайде, размърдай се!
	— Защо се нервираш толкова?
	— Кой може да каже, мамка му? Върви!
	Кори влезе през задния вход на казиното с плика за пазар в ръка. На пет метра от вратата видя Гейб да натиска бутоните на игрален автомат. Гейб се преструваше на играещ старец и беше с провиснала бяла шапка с периферия и тъмни очила с широки дръжки, които закриваха половината му лице. Кори застана до него и остави плика на пода до стола му.
	— Къде се губиш? — попита Гейб под нос.
	— Имаше задръстване. Знаеш как е. Къде е Травис?
	— Оглежда около касата. Знаеш ли защо трябва да се явяваш на работа по-рано? Защото тогава не закъсняваш.
	— Дойдох все пак навреме, нали? Престани да ме тормозиш.
	Гейб отдели очи от видеопокера и изгледа Кори гневно. Мръщенето му премина в ръмжене.
	— Не си се дегизирал!
	— Мамка му! Забравих!
	— Как можеш да забравиш такова нещо!?
	— Не знам как! Мамка му!
	— Къде е дегизировката?
	— В колата.
	— Голяма полза има от дегизировка в колата, няма що! Сега казиното знае как изглеждаш. Ако ударът се провали, вината ще е твоя.
	— Не съм го направил нарочно…
	— Жалък си. Разкарай се, преди да съм те фраснал по муцуната. Сериозно говоря.
	— Престани да се държиш с мен така!
	— Чупката!
	Кори ритна плика за пазар. Не помогнаха ли с Морис на тази торба тор да уреди огромния си дълг от хазарт? Само че времето и мястото не бяха подходящи за такъв разговор и той тръгна да излиза от казиното, без да каже нищо повече.


>	58.

	Небето се срутваше, а Магс не знаеше какво да направи.
	Целият екип на Били сега беше в „Галакси“. Преди няколко минути последните двама паркираха червен шевролет „Малибу“ недалеч от задния вход на казиното. И двамата бяха с къдрави коси и момчешки физиономии и напомняха за Били преди години. Единият влезе в казиното с кафяв книжен плик за пазаруване.
	Франк и Трикси сега бяха при тримата агенти от фургона. Записът с шевролета беше пуснат няколко пъти, гледаха го внимателно, после пак и пак. Шефът на Франк поклати глава.
	— Тази кола е проблем — каза Трикси. — Могат да я използват, за да връхлетят върху хората ни на улицата. Обади се на групата, която следи задната част на казиното, да сложат заграждения на платното.
	— Заграждения? — учуди се Франк. — Колко време ще продължи това?
	— Не ме интересува колко ще продължи! — тросна се Трикси. — Просто го направи, и толкова!
	Франк излезе от фургона, за да се обади. Магс се облегна на стола си. Трябваше да предупреди Били — сега или никога. Това, че Франк излезе, я окуражи и тя стана от стола.
	Тримата агенти стояха пред голяма конзола, на която бяха хвърлили ключовете от колите и телефоните си. Магс застана с гръб към конзолата и погледна към Трикси. Когато погледите им се срещнаха, телефонът на единия от агентите попадна в задния й джоб.
	— Сядай — каза й Трикси.
	— Трябва да отида до тоалетната — отвърна тя.
	— Точно сега ли ти се допика?
	— Ако искаш, мога да клекна и тук.
	Трикси я заведе до тоалетната и рязко отвори вратата. Тоалетната беше по-малка от тоалетна в самолет и Магс едва се вмъкна вътре.
	— Побързай — каза Трикси и затвори вратата.
	Лампата светна. Магс извади откраднатия мобилен телефон и седна на клозетната чиния. Извади късмет — нямаше нужда от парола, за да отключи екрана. Намери иконката на телефона. Свърза се с „Информация“ и поиска номера на казино „Галакси“. Свързаха я. През вратата чу гласа на Франк — не можеше да не го познае.
	— Къде е Магс? Не се е измъкнала навън, нали? — попита Франк.
	Обади се оператор. Магс сложи длан пред устата си и каза тихо:
	— Добър ден. Може ли да ме свържете с човек в казиното? Спешно е.
	— Да видим. Как се казва? — попита операторът.
	— Били Кънингам.
	— Един момент, моля.
	В слушалката зазвуча музика. В този момент Франк заблъска с юмрук по вратата.
	— Ти, малка мръсна кучка! С кого говориш там вътре, мамка му!? Отвори шибаната врата или ще я разбия!
	— Излизам веднага — отговори Магс. Трябваше да спечели време.
	— Веднага!
	— Пикая. Можеш да гледаш. Няма да ти искам пари.
	Франк удари вратата с рамо, при което пантите поддадоха. Щеше да я убие, но й беше все едно. Екипът на Били за нея означаваше повече от всяко обещание, което бе дала на борда по хазарта. Един ден щеше да се присъедини към тях, та дори и преди това да лежи в затвора.


	Били беше залепен до растението в саксия във фоайето. Сватбата от три и половина беше приключила и параклисът се готвеше за следващата двойка, решила да се обвърже.
	Съобщение по системата за публични обяви го накара да обърне глава. Погледна Айк.
	— Чу ли това?
	— Мисля, че някой те търси. Искаш ли да проверя? — попита Айк.
	— Да, провери.
	Айк прекоси фоайето и взе слушалката на бял вътрешен телефон, монтиран на стената. Проведе кратък разговор и се върна при Били.
	— Операторът каза, че някаква жена искала да говори с теб спешно, само че затворила.
	— Операторът взел ли е име?
	— Не.
	Само шепа хора знаеха, че Били е тук. Тези, които знаеха, не биха го търсили по този начин. Дали някой не се опитваше да го предупреди? Определено имаше това усещане. Слушалката в ухото му изпращя и гласът на Рок запълни черепа му.
	— Циганите пристигат — каза наркобосът.
	— Не ги виждам — отвърна Били по микрофона на ревера си.
	— Току-що слязоха от асансьорите. Ще са при теб след секунди.
	Беше време да оберат „Галакси“ и Били забрави за съобщението. Мушна ръка под сакото си и изключи предавателя на колана си.
	— Готов да действаш — каза на Айк.
	— Страшно съм нервен — призна Айк.
	— Казах ти вече. Всичко ще е наред.
	Отново включи предавателя. Рок му говореше:
	— Сега видя ли ги?
	— Да, видях ги — каза Били пред микрофона.
	Циганите крачеха през фоайето. Пред групата вървяха младоженците. Държаха си ръцете и Били си даде сметка, че младоженецът всъщност помага на бъдещата си половинка да пази равновесие с окачената между краката кутия за раздаване на блекджек. След тях вървеше майката на младоженката, Сесилия Торч, облечена с червена рокля в приглушен цвят. До нея беше съпругът й, петнайсетина години по-възрастен от нея, загорял от слънцето и в отлична форма. Съпругът се държеше като шеф и Били предположи, че наистина той ръководи операцията. Зад тях вървеше друга възрастна двойка, която се представяше за родителите на младоженеца. Най-отзад крачеха убийствено красива шаферка, усмихнат кум и три двойки на по двайсет, които се преструваха на гости. Не беше трудно да се забележи, че са от една кръв. Всички имаха начупени черни коси и мургава кожа. Движеха се сякаш имат пружини в краката и му приличаха на трупа акробати, които скоро ще са сред най-добрите на света.
	— Преброих четиринайсет. Ти? — попита Рок.
	— Четиринайсет са — потвърди Били по микрофона.
	— Възрастният зад младоженците командва шоуто, нали? — каза Рок.
	— Да.
	— Нямам търпение да видя сметката на този боклук.
	— Лично ли ще го направиш?
	— Разбира се.
	Циганите влязоха в параклиса и вратите зад тях се затвориха. Били беше сигурен, че Рок следи церемонията в параклиса на телевизионните екрани и не обръща никакво внимание на самия него или на Айк. Беше време Айк да изчезне. Той ритна леко едрия мъж по глезена. Айк отстъпи назад и излезе от полезрението на камерата.
	Били изчака Рок да каже нещо. Рок мълчеше.
	Бръкна под сакото и изключи предавателя.
	— Върви — каза, без да движи устни. Айк се отдалечи бързо.
	Били включи приемника отново. Застанал неподвижно като статуя, не отделяше очи от вратата на брачния параклис, в очакване Циганите да се появят.


	Айк се бе докосвал до славата и преди, но с обратен знак. В колежа, по време на предаван по телевизията мач за важна купа, беше допуснал защитник на противниковия отбор да профучи покрай него и кадърът след това беше повтарян безкрайно по телевизиите като част от гафовете на годината. При важен мач за Суперкупата се бе спънал в противников играч и отново бе стигнал до сбирката записи на идиотски гафове. И така си бе останало — помнеха го с провалите, не с постиженията.
	Това скоро щеше да се промени и щеше да бъде написана нова глава.
	Айк стигна до асансьорите, обади се горе в апартамента и когато Ти Бърд отговори, му каза:
	— Всичко е готово. Слизай долу.
	— Чакай до асансьорите — отвърна партньорът му.
	Айк затвори, обади се в касата и поиска да говори с шефа й, който се казваше Дон Уинтър. Дон беше част от вътрешния кръг на казиното и беше наясно с прането на пари. Айк му каза:
	— Здрасти, Дон, аз съм Айк Спиърс. Преподобния Рок е готов да осребрява.
	Дон отговори:
	— Доведи го долу. Материалите му са готови.
	— Идваме — каза Айк и прекъсна връзката.
	Докато чакаше при асансьорите, се мъчеше да запази спокойствие. Скоро с Ти Бърд щяха да живеят прекрасно в Мексико, да се излежават край басейна и да правят приятните неща, които правят богаташите. Съжаляваше, че ще вземе дела на Били — дребният беше започнал да му влиза под кожата, — обаче, от друга страна, Били го чакаха още много шансове да забогатее занапред, докато той и Ти Бърд бяха в края на пътя.
	Вратата на асансьора се плъзна настрани и Ти Бърд и секси дамите от екипа на Били слязоха с танцова стъпка. Ти Бърд се бе преобразил на наркобос и имитираше чудесно надутата походка на многото пари. Момичетата бяха с евтини дрехи и много тъмен грим, от който приличаха на мексикански кучки. Тази, която се казваше Мисти, носеше сака с фалшивите чипове, който се полюшваше от едната й страна.
	— Изглеждате страхотно — каза Айк.
	— Чувствам се страхотно — отвърна Ти Бърд. — Върви напред.
	Айк ги поведе през пълното с хора казино. Започваше смяната на персонала и той видя дилърите на блекджек да напускат масите и да ги сменят нови техни колеги. Времето беше идеално за удар, защото мястото беше в движение.
	Когато стигнаха до клетката, потта се лееше от него, а спомените за издънките на футболния терен продължаваха да го разяждат отвътре. Край на записите с провали, каза си. Ако изобщо го запомнеха някак, трябваше да е като „Онзи, който се измъкна безнаказано“.
	На гишетата на касата се виеха дълги опашки. Айк погледна над главите на хората и видя Дон. Мениджърът вдигна пръст, сякаш искаше да каже, че му е нужна още минутка.
	Застанаха отстрани, за да изчакат. На тавана имаше камери за наблюдение, но Айк не се безпокоеше. Рок, Маркъс и Шаз наблюдаваха сватбата на Циганите и не обръщаха никакво внимание на клетката. Били ги беше заблудил чудесно.
	— Какво чакаме? — попита Ти Бърд нетърпеливо. — Не знаят ли кой съм?
	— Успокой топката — каза му Айк. — Нашият кораб скоро ще разпери платна.


>	59.

	В четири Франк беше уведомен, че улицата е блокирана, и обяви:
	— Добре, колеги, готови сме за действие.
	Тримата агенти, които следяха мониторите, станаха едновременно и се измъкнаха през вратата на фургона. Франк погледна Магс.
	— Ти също.
	Магс стана и протегна окованите си китки. Той поклати глава.
	— Защо се отнасяш така с мен? — попита тя, едва сдържаше сълзите си.
	— Защото не мога да ти имам доверие. Ти си измамничка и винаги ще си останеш измамничка.
	— Но нямаше нищо против да спиш с мен.
	Той сви рамене с безразличие — а ти какво очакваше?
	— Още не си ми казал какво трябва да направя — напомни му тя.
	— Екипът ми е отговорен за ареста на Били и хората му — отвърна Франк. — Когато видиш Били в казиното, искам да го извикаш по име и да тръгнеш към него. Ще се държиш като искрена приятелка.
	— За да го накарам да свали гарда.
	— Именно. Били не е глупав. Ще види, че си с белезници, и ще си даде сметка, че песента му е изпята. Да тръгваме.
	— Ще ми върнеш ли телефона?
	— Не ставай смешна.
	Излязоха навън, където чакаше малка армия от агенти на борда по хазарта, с униформи на „Невада Енерджи“. Всеки агент носеше оръжие на колана и звезда със седем лъча на униформата. Трикси им даваше последни инструкции, преди да влязат.
	— Помнете, че пазим входовете към хотела и казиното, а това включва и подземния паркинг — говореше Трикси на армията си. — Ако Кънингам или Преподобния Рок опитат да се измъкнат, оставете ги да бягат. Нашите хора вън ще ги хванат. Ясно?
	Агентите промърмориха „да“ и кимнаха едновременно.
	— По-рано днес ми се обади кметът. Обещах му да не стреляме в хотела или казиното, освен ако не е застрашен нечий живот, и очаквам да спазите това обещание — продължи Трикси. — Ясен ли съм?
	Отново потвърждение. Вегас е странен, когато става дума за огнестрелни оръжия. Полицаите и агентите на борда по хазарта редовно стрелят по престъпници по улиците, но много рядко в казината, от страх да не пострада туристическият бизнес.
	Магс въздъхна облекчено, защото си даде сметка, че Били няма да бъде застрелян.
	— Ако имате въпроси, сега е моментът да ги зададете — каза Трикси.
	Нямаше въпроси.
	— В такъв случай, тръгваме — нареди той.


	— Циганите излизат — прогърмя гласът на Рок в слушалката на Били.
	Беше четири и Били стоеше замръзнал до растението. Айк бе тръгнал преди малко и Рок не бе задавал въпроси за това. Двойната врата на брачния параклис от другата страна на фоайето се отвори и Циганите нахлуха в помещението в отлично настроение и с много смях. Тръгнаха в колона към казиното, а булката още държеше младоженеца за ръка, защото й беше все така трудно да ходи заради кутията с карти. Останалите се веселяха и забавляваха повече от добре и привличаха вниманието към себе си достатъчно, за да не забележи никой, че булката има проблеми с походката.
	— Готов ли си да ги спипаш? — попита Рок.
	— Готов — отговори Били.
	— Изчакай групата на Чейз. Излизат всеки момент.
	Вратата на складовото помещение беше точно срещу брачния параклис. Вратата се отвори и Чейз и групата мускулести охранители се изсипаха във фоайето като освободени от клетки. Чейз отиде при Били и насочи пръст към лицето му.
	— Спомних си накрая откъде те познавам. Ти и приятелите ти измамихте „Тропикана“ на крапс. Струваше ни куп пари.
	— Живей и се учи — отвърна Били.
	— Загубих работата си заради теб, задник!
	— Продължавай напред! — каза Рок в слушалката му.
	Били тръгна през фоайето заедно с хайката охранители, която дишаше във врата му. Циганите имаха преднина и вече бяха минали покрай рецепцията на хотела. Свиха рязко наляво, влязоха в казиното и за момент се скриха от поглед.
	Били ускори крачка. Ако обичаше нещо, колкото обичаше да мами казината, това беше да гледа как някой друг го прави и сега не смяташе да пропусне и секунда от акцията на Циганите.
	— Къде е Айк? Не го виждам — каза Рок в слушалката на Били. Били се огледа и сви рамене.
	— Не знаеш? — попита Рок.
	— Беше тук преди секунда — отвърна Били по микрофона на ревера си. — Искаш ли да отида да го намеря?
	— Не, по дяволите! Продължавай с това, което правиш.
	Били мина покрай рецепцията, сви вдясно и влезе в казиното. Групата на Циганите беше право напред. Спряха и се подредиха, за да може кумът да ги снима с мобилния си телефон. Подредбата не му хареса и той накара няколко души да си сменят местата.
	Били спря, спряха и охранителите. Отпред настъпи бъркотия от хора и шумолене на дрехи, докато гостите от групата се пренаредят — ефектът беше все едно гледаш танцова трупа. Само младоженката не мръдна от мястото си, сякаш залепена за пода.
	Дали това не беше отвличането на вниманието? Определено изглеждаше така, само дето всички бяха много далече от масите за блекджек, а трябваше да са там, ако искаха да извадят кутията с наредените карти изпод сватбената рокля и да подменят истинската. Ставаше нещо друго.
	Чейз пристъпи до него.
	— Какво правят?
	— Не знам — отговори Били.
	Приближи се, за да вижда по-добре. Танцът свърши, сватбарите се подредиха по друг начин, кумът направи няколко снимки. Били нямаше представа какво правят.
	— Ей, приятел, ще дойдеш ли да ни снимаш?
	Кумът махаше на него. Били се поколеба. Това беше прекалено приближаване.
	— Върви ги снимай — подкани го Рок в слушалката.
	Били взе телефона от кума. Той се мушна в редицата и прегърна младоженеца през кръста. Всички в редицата се ухилиха.
	Били не бързаше. Без да отделя очи от екрана на телефона, преброи хората, без да личи, че го прави. Четиринайсет души сватбари бяха влезли в казиното, сега видя само тринайсет. Един беше изчезнал под носа му.
	Огледа лицата. Милия стар Папа го нямаше.
	— Нека направя още няколко на красивата невеста — предложи Били. — Как се казваш?
	— Кандейси — отговори младоженката.
	— Да видим усмивка, Кандейси.
	Младоженката се усмихна и Били направи няколко снимки. Тя стоеше пред игрален автомат „Мъни Волт“, с широко разперена рокля. Тези автомати позволяваха на играчи от целия щат да се състезават за огромен джакпот. Неотдавна една медицинска сестра от Рино бе спечелила пет милиона долара от такъв автомат и пресата гръмна.
	За всеки задник има ритник и неговият току-що беше наритан. Циганите не планираха измама на блекджек. Щяха да манипулират игралния автомат и вече го правеха — под носа му.
	Не му беше нужно рентгеново зрение, за да досети къде е старият Папа. Скрит зад сватбената рокля, той беше отворил машината с шперц, беше блокирал вътрешната й аларма с помощта на мощен естествен магнит, пренесен от невестата в сватбената й рокля, и сега, с малък компютър, зареждаше в компютъра на машината софтуер, който да изтрие неговия код за джакпота и да го подмени с друг. Беше толкова изящно, че Били едва не се просълзи.
	Вместо това върна телефона на кума.
	— Благодаря много — каза кумът.
	— Удоволствието е мое — отвърна Били.
	— Хей, сладур, искаш ли да спечелиш малко пари?
	Той се обърна. Малка армия агенти на борда по хазарта, облечени с униформи на „Невада Енерджи“, се бе появила зад Чейз и охранителите. Най-отпред беше старият му познайник Франк Граймс. До него — Магс. Тя му се усмихна тъжно и вдигна окованите си с белезници китки, сякаш казваше: „Погледни ме!“. Той се спомни обаждането и си даде сметка, че тъкмо Магс е искала да го предупреди. И заради тази малка недискретност Франк й бе сложил белезниците.
	Погледна през рамо към Циганите и каза:
	— Последният, който излиза, е развалено яйце.
	Циганите се пръснаха и тръгнаха към казиното. Невестата се движеше непохватно — тежкият естествен магнит отново беше под роклята й. Вратичката на игралния автомат беше затворена и на външен вид машината си беше същата, каквато и преди суматохата. Щяха да се измъкнат невредими. Той отново насочи вниманието си към входа. Агентите на борда блъскаха охранителите и им казваха да се махнат от пътя им. Понеже това отношение не им допадаше, охранителите им отвръщаха подобаващо. Тестостеронът беше висок, нервите — изпънати.
	Тук имаше истинска възможност, само дето Били не се виждаше в ролята на този, който ще започне свадата. Беше твърде дребен и със сигурност щяха да го стъпчат.
	Магс обаче не беше толкова боязлива. Не даваше пет пари за собствената си ситуация и се спусна към Граймс. Подложи му крак. Агентът полетя на пода заедно с неколцина от охранителите и се получи същинско меле.
	Започнаха да летят юмруци. След секунди се разрази истински ад. Агенти и охранители се смесиха в класически уличен бой. Били съзря шанса си и се спусна напред, готов да улови Магс и да избяга с нея. Момичето на мечтите му се дръпна.
	— Не.
	— Не? — учуди се Били.
	— Не мога да бягам повече.
	— Сигурна ли си?
	— Напълно. Ти се махай.
	Всички лоши чувства към нея бяха изчезнали и сърцето му се късаше, че ще я остави. Граймс се надигаше от пода и Магс заби коляно в лицето му.
	Били тръгна назад, към казиното. Не прекалено бързо, не прекалено бавно, е премерена крачка — не бягай, ако не те гонят. Рок закрещя в ухото му:
	— Какви са тези шибани копелета, които бият хората ми?
	Някой щеше да плати за случилото се и на Били му се щеше да присъства, когато това се случи. Откачи предавателя от колана си и го хвърли на пода заедно с микрофона и слушалката.


>	60.

	Спречкването се чуваше и в другия край на казиното. Айк, Ти Бърд и хубавите момичета от екипа на Били се спогледаха нервно. Даваха си сметка, че нещо не е наред.
	— Какъв е този шум, по дяволите? — попита Ти Бърд.
	— Не му обръщай внимание — каза Айк.
	Айк чу името си. Дон, мениджърът на касата, отвори ново гише и му направи знак да се приближи. Айк отиде при него със сака и започна да подава златните хубавци през решетките в очакващите длани на Дон. Дон извади редица златни чипове от чекмеджето и ги сравни с фалшивите на цвят и височина. Удовлетворен, взе фалшивите чипове в ръка и ги пусна да паднат на мраморния под, за да усети дали имат същата плътност като чиповете, които държи в ръцете си всеки ден. Уверен, че всичко е както трябва, преброи фалшификатите и погледна Айк през решетката.
	— Всичко е наред. Идвам веднага — каза Дон.
	Айк опита да не се ухили. Всичко вървеше точно така, както бе казал Били. Вратата до касата се отвори и се появи мениджърът с коженото куфарче с платежните нареждания. Айк протегна ръка, за да го вземе, но Дон направи гримаса.
	— Това не е твое.
	Айк се усмихна глуповато и свали ръката си.
	— Извинявай, не мислех какво правя.
	— Защо се потиш толкова?
	— Не знам. Не ми е горещо.
	— Ако си болен, трябва да си стоиш вкъщи.
	— Прав си. Трябваше да не идвам днес.
	Дон изгледа Айк красноречиво — не харесваше поведението му. После насочи вниманието си към Ти Бърд. Дегизировката успокои мениджъра и той подаде куфарчето на Ти Бърд.
	— Надявам се, прекарахте добре при нас — каза Дон.
	— Прекарахме си чудесно, нали, момичета? — каза Ти Бърд.
	Момичетата бяха достатъчно опитни, за да си замълчат. Ситуацията ставаше неловка, затова Айк каза:
	— Ще тръгваме. Рок трябва да се качи на самолета за Лос Анджелис.
	— Нужен ми е подписът ви за документацията ни. — Дон бръкна във вътрешния джоб на сакото си, извади химикалка и разписка за платежните нареждания и ги подаде на Ти Бърд, за да се подпише.
	— Подпишете най-долу и сме готови.
	Ти Бърд подаде куфарчето на Мисти и взе химикалката и разписката от ръцете на Дон. Написа името си със замах и върна на Дон разписката и химикалката.
	— Благодаря за доброто прекарване — каза Ти Бърд.
	Дон се вторачи в подписа върху разписката.
	— Кой е Теръл Бърд?
	— Аз — отговори Ти Бърд, без да се замисли.
	— Мислех, че името ти е Рок.
	— Ами да, това всъщност е прякорът ми, нали разбираш…
	Дон извади мобилния си телефон.
	— Останете на място. Обаждам се на охраната.
	Това беше лошо. Наистина лошо. Айк не виждаше как биха могли да се измъкнат с приказки и фрасна Дон с юмрук по слепоочието. Мениджърът подбели очи и се свлече на пода.
	— Имаме болен! Някой да потърси лекар — извика Айк. Едър мъж, който играеше на покер автомат, стана от стола си. Айк го разпозна — беше в гаража с останалите от хората на Били.
	Казваше се Травис.
	— Да вървим — каза Травис. — Колата е паркирана отзад.
	— Били не каза ли, че трябва да сте двама? — попита Айк.
	— Не. Сам съм — отговори Травис.
	Тръгнаха заедно към задния вход на казиното. Травис крачеше заднешком и не сваляше очи от Айк и Ти Бърд. Айк усети движение зад гърба си и погледна през рамо. Мисти беше изчезнала, без да се обади. Пепър още беше там и държеше куфарчето с платежните нареждания. Айк извади от джоба си пистолет и го насочи към нея.
	— Ей! — извика Пепър.
	Айк взе куфарчето.
	— Не идвай с нас или ще те застрелям.
	— И през ум не ми минава — каза Пепър.
	Айк и Ти Бърд се спуснаха към изхода на казиното. Момчетата с бебешки лица от екипа на Били бяха паркирали червен шевролет „Малибу“ недалеч от задния вход на „Галакси“ в очакване да осигурят бягството им. Видяха пистолета на Айк и пребледняха.
	— Застанете на тревата — каза им Айк.
	Двамата се подчиниха. Айк седна зад волана на колата, Ти Бърд — на предната седалка до него. Ключовете бяха в стартера. Айк запали мотора и настъпи педала, така че машината изрева. Започна да обикаля големия паркинг, за да открие изхода.
	— Стана, човече! Богати сме! — извика Айк.
	— Мексико, чакай ни, идваме! — добави Ти Бърд.
	— Видя ли физиономиите им? Ще ми се да имах камера.
	Айк откри изхода и взе завоя на две гуми. Беше планирал пътя за бягството сутринта — щяха да стигнат по странични пътища до Спринг Маунтън Роуд, после да тръгнат на запад, до магистралата, и да се насочат на юг, към границата на щата. След това щяха да пътуват спокойно до Сан Диего и да преминат границата към обетованата земя, където щяха да прекарат остатъка от дните си в голяма хасиенда, окъпани в лукс.
	Ти Бърд погледна куфарчето с плячката, което беше на коленете му.
	— Мамка му!
	— Какво има?
	— Сменило си е цвета.
	— Какви ги дрънкаш, по дяволите?
	— Куфарчето си е сменило цвета. В казиното беше черно, сега е тъмнокафяво.
	— Шегуваш се.
	— Не се шегувам, човече! Сменено е.
	В този момент Айк разбра, че са ги измамили. Изчезването на Мисти, това, че ги чакаше само един в казиното, когато трябваше да са двама… Били се бе досетил, че се канят да го изпързалят, така че беше взел мерки да ги изпревари на финиша.
	— Отвори го — каза Айк.
	Ти Бърд отвори ключалките и вдигна капака.
	— Мамка му! Пълно е с камъни!
	— Изненадаааа!
	— Обърни. Хайде, обръщай!
	Айк не му обърна внимание. Погледът му беше вперен в пропускателния пункт на шосето пред тях, в края на улицата. Редица мъже с противокуршумни жилетки бяха насочили мощни автоматични карабини и пушки помпи към предното стъкло на колата им, готови да ги покосят. Кракът на Айк докосна спирачката, но не я натисна. Какъв смисъл би имало? Щяха да гният до смърт в някоя пренаселена федерална дупка с хиляди други загубеняци. Не искаше да напусне играта по този начин. По-добре да го направи със стил.
	След миг първият куршум проби предното стъкло. Ти Бърд подскочи на мястото си се отпусна, брадичката му клюмна на гърдите. Така и не разбра какво му се е случило.
	— Идвам веднага след теб — каза Айк.


	Рок стоеше като вцепенен пред плоските екрани и наблюдаваше развиващия се хаос. Летяха юмруци, падаха хора, разкошното обзавеждане във фоайето се превръщаше в отпадък благодарение на армията изпълнени с решимост агенти на борда по хазарта, нападнала казиното. Неговите охранители се отбраняваха прилично, но бяха по-малко и несъмнено щяха да загубят сражението с превъзхождащия ги враг. Това беше законът на джунглата и беше само въпрос на време агентите да се качат горе и да го арестуват. В ръцете си стискаше бастуна и удряше яростно отворената си длан с украсената му дръжка. Двете латиноамериканки стояха до него, несигурни какво да правят.
	Стационарният телефон на бюрото иззвъня.
	— Обадете се! — изръмжа наркобосът.
	Дусет и жена му бяха застанали зад канапето, изплашени от гнева на Рок. Маркъс се спусна към телефона на бюрото и натисна един бутон.
	— Ало?
	— Обажда се Дон Уинтър, мениджърът на касата. Ограбиха ни. Платежните нареждания ги няма — долетя треперещият глас на човека по високоговорителя.
	— Какво?
	— Беше Айк. Той и партньорът му откраднаха платежните нареждания.
	— Попитай го къде е — нареди Рок.
	— Ти къде си? — попита Дусет.
	— До клетката. Ранен съм — отговори мениджърът.
	— Дай ми дистанционното — каза Рок.
	Една от латиноамериканките му го подаде. Рок натисна бутоните и изображенията на екраните се смениха — появи се Дон, застанал пред клетката на касата с мобилен телефон в ръка. Виждаше се, че едва пази равновесие и залита.
	Рок приближи микрофона към устата си.
	— Колко открадна Айк от нас?
	— Кой говори? — попита мениджърът на касата.
	— Този, на когото трябваше да дадеш платежните нареждания.
	Дон, на екрана, започна да кашля. Рефлекс, породен от страха.
	— Отговори на въпроса ми! — излая Рок.
	— Всичките осем милиона — каза мениджърът.
	— Как сега, по дяволите, ще платя на дилърите в Лос Анджелис!?
	— Не знам — отговори мениджърът.
	Рок стовари юмрук върху телефонния апарат и прекъсна разговора.
	След това върна лентата от последните двайсет минути в главата си и си даде сметка, че докато е гледал как Циганите го мамят, в ход е била още една измама. Вътрешно не се съмняваше, че тъкмо Кънингам е организирал всичко. Айк и Ти Бърд бяха прекалено безмозъчни, за да ограбят казино и да се измъкнат.
	Рок погледна Дусет.
	— Твоят човек ме ограби.
	— Не обвиняваш мен, нали? — попита Дусет.
	— Обвинявам точно теб. Доверих ти се, а ти ме провали.
	— Един момент — каза Дусет. — Имам идея.
	Свали една абстрактна картина от стената и отдолу се показа сейф. Набра комбинацията, вратата се отвори и той извади отвътре пачки съвсем нови стодоларови банкноти, които опита да даде на охранителките на Рок. Те отказаха да вземат парите и Дусет приближи боязливо Рок. Наркобосът поклати глава и се смръщи.
	— Дай тези пари на дилърите и им кажи, че скоро ще им дадеш останалото — предложи Дусет.
	— И откъде ще ги взема? — попита Рок.
	— Не знам. Ще измисля нещо.
	— През живота си не си измислял нищо свястно.
	— Стига, Рок, Винаги съм ти бил лоялен.
	Рок знаеше от опит, че тези, които най-много тръбят за лоялността си, обикновено го предават първи. Стисна бастуна с две ръце и замахна. Пачките банкноти изпопадаха от ръцете на Дусет на пода и босът на казиното започна да отстъпва.
	— Не, моля те — изпъшка Дусет.
	— Ще е безболезнено, ако това ще те утеши — каза Рок.
	Дусет се препъна и падна заднешком върху канапето. Вдигна ръце и започна да моли за милост. Рок не знаеше какво означава тази дума и пристъпи напред.
	Изтрещя изстрел. Физиономията на Дон, мениджъра на касата, се посипа на хиляди парчета от телевизионния екран на пода. Куршумът бе просвистял покрай главата на Рок, но наркобосът дори не бе трепнал. Не стреляха по него за първи път.
	Шаз стоеше зад бюрото на съпруга си и държеше посребрения револвер, който беше извадила от средното чекмедже, с треперещи от страх ръце.
	— Остави го на мира — каза тя.
	— Ами ако не го оставя? — попита Рок.
	— Ще те застрелям, заедно с тези две тъпи мексикански кучки.
	— Наистина ли?
	— Не се шегувам, Рок.
	— Защо правиш това? Мислех, че Маркъс е само билет за голямото плюскане.
	— Може и така да е, но имам само него. Стой настрана.
	Рок вече беше решил как да се справи със ситуацията. Кимна еднократно и двете охранителки извадиха ножове от ръкавите си. Остриетата проблеснаха на ярката дневна светлина. Преди да отидат да работят при него, двете бяха убивали десетки членове на конкурентни картели. Убийствата бяха в кръвта им и лицата им добиха зловещо изражение.
	— Разкарайте я.
	С котешка бързина двете скочиха напред и нападнаха от две страни. Шаз стреля по тях аматьорски, но куршумите пробиха стените. Едната от мексиканките бе улучена от рикошет и изненадано вдигна ръка към гърдите си.
	Другата нададе вик заради ранената си колежка. Изби оръжието от ръката на Шаз и започна да я ръга с ножа си в корема, решена да я накара да страда. Шаз беше покойница — просто все още не го знаеше.
	Рок се обърна към Дусет, който пълзеше на колене към вратата в жалък опит да се измъкне. Наркобосът презираше слабостта и си даде сметка каква ужасна грешка е допуснал, като е сложил този тип да управлява казиното му. Застана над падналия Дусет и вдигна бастуна.
	— Кажи си молитвата.


>	61.

	Кори и Морис видяха как наетата кола се измъква от паркинга на казиното. Айк и Ти Бърд ги очакваше лоша изненада, когато отвореха куфарчето и откриеха, че е пълно с камъни.
	Задачата им беше изпълнена и двамата поеха по дългия път през територията на казиното към „Стрип“. Според плана за бягство трябваше да вземат такси и да се върнат в къщата на Гейб. Такситата във Вегас нямат право да вземат клиенти от улиците, така че двамата се насочиха към една стоянка на една пресечка от „Галакси“.
	Кори се поболяваше от тревога. Беше забравил да се дегизира в казиното, което беше най-лошата грешка, която може да направи един измамник. Реши да признае пред Били, преди да го е научил от Гейб. Така щеше да има шанс да се извини и да моли за милост. Преди това обаче трябваше да каже на Морис. Морис заслужаваше да научи първи.
	— Слушай, човече, трябва да ти призная нещо — каза Кори.
	— Нещо лошо, нали? — отвърна Морис.
	— Адски лошо.
	— По-лошо, отколкото когато деляхме едно легло, а ти имаше диария?
	— Много по-лошо.
	— Казвай.
	Зловещ трясък от автоматичен огън раздра следобедния въздух. Звукът идваше от улицата, по която току-що бяха изчезнали двете бивши футболни звезди. От другата страна на паркинга рязко се отвори вратата на фургон на „Невада Енерджи“ и отвътре се изсипаха няколко агенти с оръжия.
	— Това е хайка. Назад! — каза Кори.
	Вътре завариха друга кофти сцена. Кори дръпна настрана една сервитьорка и научи, че боят във фоайето се е разпространил и хората вече изпадат в паника.
	Решиха да опитат предния вход и минаха през казиното. Около покритите със сукно маси се тълпяха играчи, а дилърите и шефовете на смени стояха замръзнали като статуи на постовете си и охраняваха подносите с ценни чипове, с които работеха.
	Ситуацията във фоайето на хотела не беше по-добра. Беше се събрала тълпа, която искаше да напусне. Пътят на хората обаче беше препречен от агенти със строги физиономии, които проверяваха документи за самоличност.
	— Може би има и друг изход — каза Кори.
	Върнаха се в казиното. Агентите на борда по хазарта, дегизирани като служители на „Невада Енерджи“, сега бяха блокирали и задния вход: устройваха капан. Кори знаеше какво означава това — арест, гаранция, адвокати и — ако екипът им имаше късмет — споразумение, което да ги освободи от затвора малко преди да побелеят и да се сбръчкат. Или пък имаше решение, което е пред очите му, но не го виждаше? Отиде до един игрален автомат „Колелото на Съдбата“ и мушна в процепа шумоляща нова банкнота от двайсет долара.
	— Полудя ли? Какво правиш? — попита Морис.
	— Мисля — отговори Кори.
	— Побързай, човече!
	Игралните автомати в казината на „Стрип“ са стиснати и парите му изчезнаха преди да успее да мигне. Докато даряваше нова двайсетачка на машината, Травис и Гейб седнаха до него.
	— Какво стана с онези задници? — попита Травис.
	— Мисля, че ченгетата ги очистиха — отговори Кори.
	Пепър и Мисти седнаха до Гейб и Травис. Все още бяха дегизирани като мексикански наемнички. Мисти остави куфарчето с платежните нареждания на пода.
	— Тежи, мамка му. Някой виждал ли е Били? — попита Мисти.
	— Написа ми съобщение — отвърна Травис. — Иска да се срещнем в мъжката тоалетна.
	— Защо там? — попита Мисти.
	— Защото там няма камери — обясни Травис.


	Били седеше на един издигнат стол в ъгъла на ваксаджиите. Огледа хората си, докато влизаха. Никой не беше изпаднал в истерия и нямаше сълзи. Това беше добре, защото за да сработи планът му да ги измъкне от казиното, трябваше да са спокойни.
	В краката му имаше найлонов плик. Той го взе и раздаде бейзболните шапки, тениските и евтините тъмни очила, които беше задигнал от един от магазините за дрехи в казиното.
	— Сложете си ги. На паркинга са ни видели.
	Докато хората му си слагаха новата дегизировка, той продължи да ги изучава.
	— Мисля, че ще мога да ви измъкна, без никой да пострада. Трябва обаче да слушате какво ви говоря.
	Това привлече вниманието им. Събраха се, а той им каза, че иска да отидат във фоайето и там да се разделят. Идеята му беше да отвлече вниманието и това да им позволи да се измъкнат, а шансовете им да успеят нарастваха многократно, ако се разделят и всеки се спаси сам. Трикът беше стар, от Дивия запад, когато измамниците препускали с конете си в противоположни посоки, за да затруднят шерифа, когато реши да ги преследва.
	— Ами ти? Ти как ще се измъкнеш? — попита Травис.
	— Не се безпокой за мен — отговори Били.
	Хората му се изнизаха от тоалетната. Били докосна Мисти по ръкава и й каза да остане.
	— Как ти харесва да разнасяш наоколо осем милиона долара?
	— Страх ме е. Непрекъснато си мисля, че ще ме спипат — отговори тя.
	— Имам план и за това.
	— Имаш план за всичко.
	Били беше учил всички членове на екипа си да броят картите на блекджек. Използваше основната система „високо-ниско“, при която на всяка раздадена карта се дава стойност в точки, която позволява на играча да следи състава на тестето. Беше го направил, за да имат хората му алтернативен източник на доходи, но и за да изпробва паметта им. Мисти бе усвоила умението бързо, а паметта й не беше по-лоша от неговата собствена. Обясни й какво иска да направи с платежните нареждания, после й даде кода за служебния асансьор, който бе видял Айк да използва предния ден, за да се качат до незавършения четиринайсети етаж на хотела. Тя повтори инструкциите и кода, за да покаже, че ги е запомнила.
	— Напиши ми съобщение, когато свършиш — каза Били.
	— А ти как ще се измъкнеш? — попита Мисти. Въпросът тревожеше и нея, не само Травис.
	— Ще измисля нещо. Само още един момент.
	Сложи куфарчето върху мивката и прехвърли платежните от него в плика, в който бе донесъл подаръците.
	— Мислиш за всичко — отбеляза тя.
	Мисти тръгна, а той наплиска лицето си със студена вода. Беше пропуснал да вземе дегизировка за самия себе си и така измъкването му от казиното щеше да е по-трудно, но все пак не невъзможно.
	Минутите се нижеха. Един по един хората му пускаха съобщения, че са готови. Последно дойде съобщението на Мисти. Беше й поставил трудна задача и се питаше дали ще се справи с отговорността да скрие плячката. Дали щеше да се издигне до нивото на затрудненията, или щеше да падне по очи?
	Когато прочете съобщението й, разбра, че е взел правилното решение. Платежните нареждания бяха на сигурно място.
	Върна се в казиното и седна при група кралици на игралните автомати, които като че ли не забелязваха, че в заведението тече полицейска хайка. Кралиците са от всички социални групи и с всякакви професии. Общото помежду им е, че първия път, когато са играли на автомат, са спечелили джакпот и след това не могат да се отърсят от вярата, че Късметът ще им се усмихва вечно.
	Потупа една от дамите по рамото. Имаше боядисана червена коса и беше с костюм от мачкано кадифе. Отказваше да откъсне очи от екрана на машината.
	— Усетихте ли миризмата? — попита я.
	— Каква миризма? — попита кралицата.
	— На дим. Мисля, че идва от вентилационната система.
	Кралицата най-после го погледна.
	— Мислиш, че в хотела има пожар?
	— Възможно е. Просто исках да ви предупредя.
	— О, боже! Наистина мирише! Момичета! Хотелът гори!
	Кралиците на игралните автомати зарязаха машините си и тръгнаха вкупом през фоайето. Десетилетия преди това светкавично разразил се огън в Ем Джи Ем бе убил толкова много хора, че лидерите на града се бяха видели принудени да променят противопожарните правила. Сега във всяко казино задължително имаше алармени бутони за пожар. Такъв бутон имаше и в коридора към фоайето. Една от кралиците изпревари Били, счупи стъклото и натисна бутона. Разнесе се пронизителен вой на сирена.
	Фоайето се бе превърнало в зверилник — агентите претърсваха клиентите щателно и едва тогава ги пускаха да излязат. Граймс командваше шоуто и проверяваше лицата за прилика със снимките, отпечатани на листа в ръката му. Магс не се виждаше никъде и Били предположи, че са я откарали в ареста.
	Имаше силен шум и той заглушаваше алармата. Сбирката на фамилия Макгрегър беше най-накрая на опашката — познаваха се по зелените като лайм ризи за поло и ирландските физиономии. Били привлече вниманието на една възрастна жена, която, изглежда, беше матриархът на фамилията.
	— Чувате ли това? — извика й.
	— Моля? На мен ли говориш? — извика в отговор жената.
	— Този вой. Мисля, че е алармата за пожар.
	— Чувам го! О, боже! Пожар!
	Гласът й беше като на докер от пристанище и се разнесе в цялото фоайе. Със силата на приливна вълна клиентите се спуснаха към изхода и избутаха Граймс и агентите настрана. Вратите се отвориха и тълпата се изсипа навън.
	Били се сля с прилива и скоро се оказа навън, където пиколото докарваше колите. Пресметна дължината на тротоара пред хотела до „Стрип“ — около сто метра. Ако успееше да стигне дотам, щеше да се смеси с тълпата и да се прибере у дома свободен.
	Някой го сграбчи за ръкава. Мъж с изпомачкан смокинг, с разкопчана яка, се бе вкопчил в него. Трябваше му секунда, за да си даде сметка кой е. Добрият стар Папа, главата на клана на Циганите. Беше се отделил от хората си и изглеждаше изгубен.
	— Да се поразходим — каза Били.
	— С теб съм — отвърна Папа.
	— Стой до мен и не забавяй крачка.
	— Дадено, хлапе.
	С Папа залепен за едната му страна, Били си запроправя път през движещата се тълпа към тротоара, който щеше да ги отведе към свободата.
	— Кънингам! На място!
	Той погледна през рамо, но не спря. Граймс бе застанал пред входа на хотела — сакото му беше скъсано, беше насочил пистолет. Това тъпо копеле не беше ли могло да измисли нещо ново и оригинално? Били затича, също и Папа.
	— Казах на място, боклук!
	Граймс приклекна и се прицели. Само проклет глупак би стрелял в такава тълпа.
	— Кой е този задник? — попита Папа.
	— Агент на борда.
	— Така си и помислих.
	Продължиха напред. Изведнъж отекна изстрел и тълпата се пръсна. Гейзер яркочервена кръв изригна от дупката от куршума в крака на Папа — беше улучил артерия. Старият простена и се свлече на плочите. Инстинктът на Били му подсказваше да бяга. Това беше единственият му шанс. Той погледна надолу към възрастния мъж и видя безпомощността в очите му. Беше видял същата безпомощност в очите на баща си малко преди да умре, но тогава вече беше твърде късно да се направи каквото и да било. Сега ситуацията беше друга. Сега имаше какво да направи, за да изрита смъртта по глезена. Коленичи и притисна с длани бедрото, за да спре кръвоизлива.
	Всичко наоколо утихна. Клиентите вече бяха избягали, пожарната аларма в хотела вече не се чуваше. Шумът от „Стрип“ беше приглушен, почти незначителен. Били не помнеше някога да е било така — дори в неделя.
	Пред входа се чу шум от боричкане. Двама агенти на борда по хазарта с униформи на „Невада Енерджи“ свалиха Граймс на земята. Опитваха да вземат пистолета му, който сякаш беше залепен за дланта му. Опитваха да му говорят разумно.
	— По дяволите, Франк! Овладей се! — говореше единият агент.
	Граймс не искаше и да чуе и продължаваше да се съпротивлява. Искаше да застреля Били и да заличи унижението от срещата им в „Хард Рок“ — раната още не беше заздравяла. Понеже нямаха избор, двамата агенти закопчаха ръцете на Граймс зад гърба му с белезници. Били се чудеше как ще свърши всичко това. Не се съмняваше, че го чака дълъг престой в затвора, но пък знаеше и че с кариерата на Граймс е свършено.
	Папа изпъшка, клепачите му затрепкаха. Били искаше да го разтърси, за да не загуби съзнание, но се страхуваше да пусне раната. Наведе се напред и заговори тихо:
	— Не заспивай!
	Папа напрегна сили, за да отговори. Лицето му стана пепеляво и той започна да губи съзнание. Били си даваше сметка, че трябва да накара стареца да се сепне, за да го върне към живота. Как обаче? И изведнъж му хрумна идея.
	— Какво направи дъщеря ти с магнита?
	Папа отвори широко очи и не ги затвори, докато не дойде линейката.


>	62.
>	Горещият стол: неделя, след полунощ

	Когато Били завърши разказа си, вече беше късно. Ако не се броеше прекъсването за обяд, беше говорил близо четиринайсет часа и беше прегракнал. Това си беше забележителен рекорд дори за измамник като него. Лабади, Зандър и Трикарико седяха на масата срещу него, безформените им тела се бяха сраснали със столовете. Освен няколко подробности, които беше по-добре да не споделя, историята, която им представи, беше 98 процента вярна. Надяваше се двата процента, които беше пропуснал, да го отърват от затвора, но нямаше нищо сигурно.
	— Не съм сигурен за нещо — каза Лабади. — Спомена, че Дусет е наел теб и екипа ти, за да хванете фамилия измамници цигани. Какво точно се случи с тях?
	— Стига, човече. Казах вече, нямам екип — натърти Били.
	— Моя грешка. Ти и приятелите ти сте били наети от Дусет. Какво се случи?
	— Така и не намерихме Циганите. Оказа се фалшива тревога.
	Лабади извади пакетче дъвка и му предложи лентичка. Това беше стар трик на ченгетата — предлагат дъвка или цигара преди смъртоносния удар — и Били отказа с клатене на глава. Агентът натика лентичка дъвка в устата си и задъвка ожесточено.
	— И сватбата, която спомена? Как се казваха младоженците?
	— Торч и Алеър.
	— Добре. Възможно ли е те да са били измамниците?
	— Не.
	— Но си ги заподозрял.
	— Оказа се, че греша. Проверете записите от камерите, ако не ми вярвате.
	— Проверихме ги.
	— И?
	Лабади не отговори. В този момент Били разбра, че камерите в казиното не са хванали Циганите да манипулират игралния автомат. Ако измамата беше засечена, Лабади щеше да надуе гърди, да го обяви и да си припише заслугата за успеха.
	— Извинете ни за момент — каза Лабади.
	Излезе от стаята за разпити. Зандър и Трикарико се отлепиха от столовете си, за да го последват. Когато вратата се затвори, Андърман ритна Били под масата. В ръката на адвоката си Били видя телефон с мобилния сайт на Си Ен Ен на екрана. Водещата новина бяха убийствата в казино „Галакси“ и негативното влияние върху туризма на града, което престъпленията вече започват да оказват. Заявките за конгреси, които бяха жизненоважно перо в приходите, се отменяха една след друга. Ще оцелее ли Вегас?
	Информацията е сила и адвокатът му бе дал силни карти, които да разиграе. Малко след това агентите се върнаха, но не седнаха на местата си. Лабади държеше голям книжен плик, от който извади тесте снимки от камерите. Сложи най-горната пред Били и я обърна, за да я вижда правилно. Айк пред касата, осребрява фалшивите чипове. Ти Бърд също се виждаше, придружен от маскираните Мисти и Пепър.
	— Познаваш ли тези две жени? — попита Лабади.
	— Никога не съм ги виждал — отговори Били.
	— Каза ни, че твоят човек е фалшифицирал златните чипове на казиното. Тези две жени са били част от измамата и работят за теб.
	— Никога не съм казвал, че съм казал на моя човек да фалшифицира златните чипове.
	— Така ли? Какво тогава ни каза преди малко?
	— Казах, че помолих един приятел да опита. Дадох му гумения чип, който купих в магазина за сувенири на „Галакси“, и той обеща да опита.
	— Какво стана после?
	— Не се справи.
	— Сигурно се шегуваш.
	— Не се шегувам. Фалшифицирането на чипове е трудно. Приятелят ми не успя.
	Фалшивите златни чипове бяха един върху друг на масата. Лабади взе няколко и ги вдигна пред лицето на Били.
	— Тогава откъде, по дяволите, се взеха тези? От небето ли паднаха?
	— Попитайте Айк и Ти Бърд. Те са опитали да ги осребрят.
	— Айк и Ти Бърд са мъртви. Когато ги извадихме от колата им, до Ти Бърд намерихме куфарче, пълно с камъни. Жените от екипа ти са подменили куфарчетата.
	— Нямам екип.
	— Това започва да ми писва, Били.
	— Ставаме двама.
	— Няма ли да признаеш?
	— Само в църква.
	Показаха му още три снимки. Камерите бяха уловили момента, в който екипът му подменя куфарчетата. На първата се виждаше Пепър, застанала зад Айк и Ти Бърд, с куфарчето с платежните нареждания в ръка. На втората се виждаше как Пепър подава куфарчето на Мисти, а Гейб подава куфарчето с камъните на Пепър. На третата се виждаше как Мисти изчезва в казиното с плячката.
	— Признай, че този дебел тип работи за теб — каза Лабади и посочи Гейб.
	Дегизировката на Гейб скриваше почти цялото му лице. Би могъл да е всеки.
	— Не съм го виждал никога — каза Били.
	— Не е ли същият дебел тип, когото снимахме в служебния паркинг по-рано?
	— Не е.
	— Така ли? Тогава да видим дали ще се измъкнеш от това.
	Пликът беше пълен с изненади. Появи се още една снимка от камера. На нея се виждаха Кори и Морис, застанали до наетия шевролет „Малибу“, паркиран близо до задния вход на казиното. Кори беше забравил да си сложи дегизировката и момчешкото му лице се виждаше съвсем ясно.
	— Това хлапе също беше в служения паркинг и е част от екипа ти — каза Лабади.
	Показаха втора снимка на Кори, по-лоша от първата. На нея Кори влизаше в казиното с плик за пазаруване, в който беше пълното с камъни куфарче — отстрани ясно се виждаха очертанията му.
	— Езика ли си глътна? — попита Лабади.
	Беше попаднал в заредения капан и не можеше да се измъкне.
	Усмихнат, Лабади мушна ръка в плика, готов да извади следващата снимка, вероятно как Кори подава куфарчето на Гейб. Един умен прокурор лесно би убедил съдебните заседатели, че екипът на Били е накиснал Айк и Ти Бърд. Златната снимка.
	— Признай сега и ще ти предложим споразумение — каза Лабади.
	— Ще минеш по-леко — добави Зандър.
	— Също и екипът ти — обади се и Трикарико.
	Нещо не беше наред. Разполагаха с всички доказателства, които им бяха нужни. Защо им е да сключват споразумение с него сега? Минаха няколко секунди. Стаята притихна като гробница.
	— Нека позная. Хлапето е влязло в сляпо петно и сте го загубили — каза Били.
	Лицето на Лабади се зачерви. Също и лицата на Зандър и Трикарико. Деветдесет и осем процента от площта на казината се контролират с видеокамери. Два процента — не. Местата извън обсега на камерите се наричат слепи петна и са като черни дупки във всяко казино. Кори бе предал плика на Гейб в сляпо петно и не бяха успели да го запишат.
	— Имаме те сниман с хлапето в служебния паркинг — каза Лабади.
	— И какво от това? — попита Били.
	— Това хлапе паркира кола под наем зад казиното, а после Айк и Ти Бърд я използват, за да се измъкнат. Това го свързва с грабежа, а ние можем да го свържем и с теб.
	— Това хлапе ли шофира наетата кола, когато двамата бягат? — попита Били, макар много добре да знаеше, че Кори не го е направил. — Защото, ако не е, не можете да го свържете с грабежа.
	Лабади изпусна нервите си и разкъса плика. Изглеждаше победен, както и Зандър. В очите на Трикарико се появи паника, защото си даде сметка, че заподозреният може да се измъкне.
	— Имаме свидетелки, които ще се закълнат, че си убедил една от тях да натисне бутона на пожарната сигнализация, което е причинило паника — каза Трикси. — Или имаш обяснение и за това?
	От всички обвинения срещу него включването на пожарната сигнализация в казиното изглеждаше най-несериозното. Хващаха се за сламки, отчаяно опитваха да открият нещо достатъчно компрометиращо. Беше време да изиграе картата, която му бе дал адвокатът преди няколко минути.
	— Като се замисля, наистина имам — отговори. — Искате ли да го чуете?
	— Давай — каза Трикси.
	— Както, сигурен съм, знаете, за Преподобния Рок работеха трима убийци. Две мексиканки и един чернокож, Ламонт Парис. Ламонт има вертикален белег от шев отстрани на лицето и обича да носи панталоните си смъкнати почти до глезените.
	— На записите няма човек с такова описание — каза Трикси.
	— Ламонт е дребен. Вероятно се е скрил в тълпата.
	— Какво общо има това с пожарната сигнализация?
	— Тъкмо щях да стигна до това. Докато вашите агенти претърсваха заведението, видях Ламонт в казиното. Той ми каза, че имали спор с Рок, нещата станали грозни и той е убил няколко души. Опасяваше се, че вашите хора ще го хванат, така че реши да излезе със стрелба. Изплаших се и накарах някакви жени да активират пожарната сигнализация. Нали си представяте колко невинни жертви щеше да има, ако Ламонт беше започнал да стреля?
	Агентите на борда по хазарта можеха да разберат кога ги будалкат. На Били му беше все едно и продължи да говори:
	— Алармата запищя и хората започнаха да излизат от казиното. Изтичах във фоайето и открих специален агент Граймс до входната врата. Казах му какво се кани да направи Ламонт. В този момент се появи самият Ламонт. Държеше пистолет и гледаше с безумен поглед. Граймс застана точно срещу него. Искам да кажа, това беше най-храброто нещо, което съм виждал някога. Ламонт събори Граймс на земята и хукна навън. Граймс скочи на крака, извади пистолета си и опита да спре Ламонт, но вместо това рани страничен човек. — Млъкна за момент. — Заради това активирах алармата за пожар.
	— Това е най-голямата дивотия, която съм чувал! — избухна Трикси. — Не е имало наемник на име Ламонт Парис! Това са измислици!
	Били скръсти ръце на масата. В някои моменти истината е без значение. Важното сега беше, че разказът му превръща жертвите в лоши, а агентите на борда в добри, а Граймс — в герой, спасил живота на много хора. Тази история имаше щастлив завършек и ако бъдеше поднесена на медиите както трябва, би могла да заличи тежката воня, обгърнала града.
	— Искам да се убедя, че съм разбрал правилно — каза Лабади. — Казваш, че Граймс не е стрелял по теб, а е опитвал да свали наемен убиец. Това ли искаш да повярваме?
	— Да, сър.
	— И че този наемен убиец е ликвидирал няколко души в кабинета на Дусет?
	— Това ми каза Ламонт.
	— И че това лице е било заплаха за сигурността на всички в казиното?
	— Сериозна заплаха.
	— Можеш ли да се закълнеш в това?
	— Върху купчина Библии.
	Лабади задъвка ожесточено дъвката си. Мислеше усилено. Можеха или да използват тази лъжлива история, за да оправят кашата, която сами бяха забъркали, или да не я използват.
	— Извини ни за момент — каза Лабади след малко.
	Агентите излязоха, за да обсъдят ситуацията.
	— Става интересно — каза адвокатът.


>	63.

	Докато чакаха агентите да се върнат, Били и адвокатът му водеха празни разговори. Най-напред обсъдиха времето, което беше шега, защото във Вегас е слънчево почти всички дни от годината. След това обсъдиха слуха, че Ен Би Ей може да допусне свой отбор в града, което също беше шега, защото лигата се опасяваше, че градските комарджии ще уредят всички мачове. Не говореха за нищо съществено, защото знаеха, че скрита камера в датчика за дим на тавана ги записва. Магнетофонът беше там само за заблуда, за да приспи вниманието им.
	Агентите се върнаха, физиономиите им бяха безизразни. Застанаха пред Били и адвоката му. Лабади беше в средата. При борда по хазарта нямаше стратегия „добро ченге — лошо ченге“. Тези хора не бяха ничий приятел и никога нямаше да бъдат.
	— Искаме да сключим споразумение с теб — заговори Лабади.
	— Много добро споразумение — добави Зандър.
	— Споразумение, което трябва да приемеш — каза Трикарико.
	— Целият съм слух — отвърна Били.
	— Ще запишем версията, която току-що ни разказа, дума по дума, и ще я подпишеш — каза Лабади. Тя ще стане официална версия за случилото се в казино „Галакси“ вчера следобед. Ще се придържаш към нея каквото и да се случи и няма да се отклоняваш и на милиметър, особено ако говориш с медиите. Как ти се струва това?
	— Мога да го направя — каза Били.
	— Искаме също така да ни кажеш къде са осемте милиона в платежни нареждания — продължи Лабади. — Ако направиш това, пускаме те да си вървиш.
	— Платежните са в жената от снимката — каза Били.
	— Знаем. Искаме да ни кажеш името й.
	— Не знам името й.
	— Хайде стига, Били. Тази жена работи за теб.
	— Не, не работи за мен.
	— И двамата знаем, че лицето на тази жена е записано от камерите. Лабади заговори без заобикалки. — Ще прегледаме всички записи от камери с помощта на О Си Ар и ще разберем коя е. Ще я открием. Знаеш какво е О Си Ар, нали?
	— Софтуер за оптично разпознаване на символи. Да, чувал съм за това.
	— В такъв случай знаеш, че този софтуер вече може да разпознава не само букви, но и лица. И никога не греши. Така че направи си услуга и ни кажи името й. Ще мине леко. Имаш думата ми.
	Макар първоначално да е създаден за сканиране на печатен текст от хартия, О Си Ар вече е много важен инструмент на правоохранителните агенции. Компютърът създава алгоритъм на база на физическите характеристики на заподозрения и го сравнява с изображенията от охранителните камери. Когато се появи съответствие, компютърът бележи съответния кадър. С помощта на този софтуер агентите на борда щяха да открият Мисти, без дегизировка, на други записи от казината и да я открият.
	Това обаче щеше да отнеме време. Дни, може би седмици, преди да открият запис с нея. Достатъчно време, та Били да успее да й спаси задника. Той се наведе напред и каза:
	— Тази жена никога не е работила за мен и не знам коя е. Сега, искате ли да подпиша показанията си, или не?
	— Държиш се като глупак — каза Лабади. — Твоите топки са в менгемето.
	Златната писалка на адвоката беше на масата. Били я взе и каза:
	— Готов съм, когато сте готови вие.


	Били излезе от центъра за задържане като свободен човек. Андърман предложи да го откара с колата си и двамата тръгнаха към общинския паркинг на Люис Авеню, където адвокатът я бе оставил.
	— Накъде? — попита, когато потеглиха.
	— Трябва да взема моята кола от пиколото на „Галакси“ — отговори Били.
	— Ще те посъветвам да не се връщаш там.
	— Колата ми трябва.
	— Някой от приятелите ти не може ли да я вземе вместо теб?
	Били не би поискал от хората си да правят неща, които сам той не би направил.
	Андърман изостави темата и пусна местна радиостанция, която предаваше класическа музика, когато не просеше дарения. Заслушаха една от симфониите на Бетовен. Движеха се на юг, към „Стрип“, и красивата музика се блъскаше с грозната гледка на снощните пияници, които залитаха по тротоарите с чаши алкохол в ръка.
	— Какво стана с жената на Дусет? — попита Били. Реши, че адвокатът му би трябвало да знае.
	— Чух няколко версии — отговори Андърман. Най-вероятната е, че е застреляла едната от двете пазачки на Рок, убила другата, като разбила черепа й с пепелник, и е захапала Рок за шията, като е прекъсната югуларната му вена. Направила е всичко това със забит в гърдите нож. Когато агентите я открили, кръвта й е била изтекла. Познаваше ли я?
	— Малко.
	— Ще за жена беше?
	— Таеше в себе си много гняв.
	— Искам да ти задам един въпрос. Има ли наистина наемен убиец, който се казва Ламонт Парис?
	— Има, разбира се. Видях плакат, че се издирва, когато веднъж отидох до пощата, за да получа пратка. Името звучи приятно.
	Казино „Галакси“ беше само на една пресечка. Пътуването им беше почти приключило.
	— Искам да направиш едно-две неща за мен — каза Били. — Моя приятелка, Маги Флин, трябва да бъде измъкната от затвора. Това ще е твоята роля.
	— Измамничка ли е?
	— Не. Монахиня.
	— Ще видя какво мога да направя.
	Били се обърна странично на седалката.
	— Ако се наложи да подкупиш съдия, не ми пука. Просто я измъкни.
	— Бъди разумен, Били. Дори не знам в какво са я обвинили.
	— Не този отговор искам да чуя.
	— Какво искаш да ти кажа?
	— Искам да я измъкнеш от ареста. Веднъж ми каза, че половината политици в града са ти в задния джоб. Дръпни им конците — не ме интересува колко ще струва.
	— Не мога да обещая нещо, което не мога да изпълня.
	Били улови мишницата на Андърман и стисна силно. Болката беше неочаквана и колата свърна опасно към съседната лента, докато адвокатът отново овладее управлението.
	— Заболя ме — каза Андърман.
	— Измъкни Маги Флин от ареста.
	— Добре, добре. Ще намеря начин да отърва приятелката ти. Сега ме пусни.
	Били пусна ръката на адвоката и пак впери поглед в пътя напред.
	— Искам също така да откриеш къде е хоспитализиран онзи, когото простреляха. Прати ми името на болницата в съобщение.
	— Защо искаш да знаеш това?
	— Искам да му изпратя цветя. Престани да задаваш толкова много шибани въпроси.
	Стигнаха до главния вход на „Галакси“. Казиното беше отворено и работеше, а с управлението се бе заел временен мениджърски екип. Навсякъде другаде щеше да остане затворено до края на разследването, но във Вегас нещата не ставаха по този начин.
	Андърман отби в сектора на пиколото и натисна спирачката. Със сдържания гняв на баща, който назидава сина си, размаха пръст пред лицето на Били и каза:
	— Искам да ме чуеш. Ти си умно хлапе и имаш повече животи и от котка. Късметът ти обаче ще свърши. Това се случва с всеки престъпник, който си мисли, че може да победи този град. Рано или късно всички изпадат от играта и от този момент следва едно дълго хлъзгане надолу. Когато късметът ти свърши, бордът по хазарта ще те разпне на кръст, заедно с екипа ти. Тази жена от снимката, която държи платежните нареждания, е особено уязвима. Тя е пътник, ако още не си го разбрал.
	Мисти не беше пътник. Били беше измислил как да я отърве. Щеше да му струва доста, но пък това важи за всички неща, които те държат настрана от затвора.
	— Свърши ли? — попита Били.
	— Засега — отговори адвокатът.
	— Не забравяй да ми пратиш името на болницата — каза Били и слезе от колата.


>	64.

	Били спря пред къщата на Гейб в 3 сутринта и изгаси двигателя. Човешките същества са творения на навика. Когато открият комфортни схеми, започват да ги повтарят безкрайно, без да се замислят. Дори престъпниците, които би трябвало да са по-внимателни.
	Екипът му не беше изключение. Бяха отишли в къщата на Гейб, за да се скрият, а колите им бяха паркирани на алеята отпред. След като не видя агенти на борда да дебнат наоколо, Били извади от багажника желязна каса за пренасяне на пари, притисна я към гърдите си и я помъкна към вратата.
	Почука с коляно. Чу стъпки на боси крака в коридора, после го посрещнаха Мисти и Пепър. Залепиха целувки на небръснатото му лице, прегърнаха смърдящото му тяло. Той ги последва по коридора до кухнята.
	— Вижте кой е дошъл! — каза Мисти.
	Другите бяха в кухнята и ядяха студена пица. Станаха от столовете си и започнаха да го тупат по раменете. Той разчисти място на масата и остани касата.
	— Под гаранция ли те пуснаха? — попита Травис.
	— Може да не ти се вярва, обаче се измъкнах само с приказки — каза Били.
	— Наистина трябва да си им взел акъла.
	— Още не сме се отървали.
	По касата още имаше пясък. Той го почисти, отвори капака и раздаде на хората си пачки банкноти. Парите бяха от първия му голям удар. Беше измамил игра на блекджек в „Цезар“ с помощта на перфектна компютърно моделирана стратегия, вградена в обувките му — вибриращи намотки му подсказваха как да играе при всяка ръка. Вместо да пропилее парите за вино, жени и разкош, той купи каса, сложи ги в нея и я зарови под един голям кипарис в пустинята.
	— Агентите на борда са бесни — каза Били. — Известно време трябва да се спотайвате, докато се слегне пушилката. С тези пари плащайте сметките си и се издържайте. И каквото и да се случи, не доближавайте казината. — Обърна се към Мисти. — Искат да хванат теб. Ще те проследят. Имат нова технология за разпознаване на лица, от която няма измъкване.
	— Дотук ли съм? — попита Мисти.
	— Да, ако не направиш нещо.
	Извади още две пачки от касата и й ги даде.
	— Би ли помислила за посещение при пластичен хирург и промяна на лицето? Жената от онези записи трябва да изчезне.
	— А аз пък си мислех, че ме харесваш повече — каза Мисти, докато опипваше пачките. — Мамка му, Били, ще направя всичко, за да не вляза в затвора. Знаеш го.
	— Ти си най-добрата — каза Били.
	— Трябва ли отново да започна да използвам истинското си име?
	— Мисти не е ли истинското ти име?
	— О, стига. Половината момичета от порнобизнеса са Мисти. Мисти Стакс, Мисти Лъв, Мисти Маунтън, Мисти Хейз. Мислех, че е ясно на всички. Истинското ми име е Пати Драйвър. То е на шофьорската ми книжка. Мисти може да изчезне още утре.
	— Тогава се погрижи да изчезне — каза Били. На другите каза: — Ако имате въпроси за това, което ви казах току-що, задавайте ги сега.
	Екипът му прие новините хладнокръвно. Били изведнъж се почувства съсипан от умора и се отпусна на един стол. Без да мисли, взе наполовина изядено парче пица от една чиния и отхапа. Задъвка механично и почувства, че започва да се отпуска.
	— Не говориш за най-хубавата част — каза Пепър. — Кога ще отидем в „Галакси“, за да си вземем реколтата? С тези пари ще посетя някои места, ще направя разни неща.
	— Това ще почака малко. Знам, че е неприятно, но няма как иначе.
	— Колко?
	— Три месеца. Може би повече.
	Хората му изпъшкаха едновременно. Искаше му се да им каже няколко думи във възхвала на отложеното възнаграждение, но реши, че няма да харесат такава проповед. Един по един излязоха от кухнята и се пръснаха по различни места в къщата.
	Освен Мисти. Беше с Били от достатъчно време, за да е наясно, че той би искал да разбере как е минало приключението й.
	— Някакви проблеми, когато скри добива? — попита той.
	— Всичко мина по ноти. Качих се до четиринайсетия етаж със служебния асансьор, намерих мръсните работни дрехи в складчето и ги облякох — каза тя. — Минах покрай двама работници в коридора, но не ми обърнаха никакво внимание. Влязох в стая 1412, както ми каза, и сложих платежните нареждания зад въздуховода на климатика зад отворения шкаф. Отне ми най-много две минути.
	— Някой заговори ли те?
	— Не. Може да ти се стори смешно, но от години си мечтая да изпъна лицето си.
	— Лицето ти е красиво и така.
	— Някакъв тип е качил филмите със свирки, които съм правила, на безплатен порносайт и няма начин да ги махна оттам. Лицето ми е на показ, ако разбираш какво точно искам да кажа.
	— Значи промяната е за добро.
	— Да. Готова съм да се променя.
	Мисти излезе от кухнята, а Били довърши парчето пица. След няколко дни стая 1412 щеше да бъде завършена, стената щеше да бъде затворена. Когато му дойдеше времето, той щеше да направи резервация за този апартамент и щеше да каже на служителя, че това е щастливото му число. Играчите по природа са суеверни хора и подобно искане не би направило някакво особено впечатление.
	Щеше да се регистрира в хотела под друго име. В багажа си щеше да носи електрически трион. Сутринта на заминаването си щеше да пусне силна музика и да прореже отвор в стената. Платежните нареждания щяха да отидат в багажа му, който щеше да бъде свален от пиколото и натоварен в колата му. Този начин за измъкване на откраднати пари от казино не беше нов — служителите на казината прибягват до него от години, за да грабят работодателите си и да добавят към фондовете си за пенсия.
	Самата мисъл за това му даваше сили.


	Отиде да се сбогува с екипа си. Щеше да мине доста време, преди да се съберат отново, и той искаше да погледне всеки един в очите и да се увери, че няма недоволни от това, че ще делят по-късно. Сега най-малко от всичко му беше нужно някой да започне да негодува и да започне да говори без мярка. Мисти и Пепър бяха в кабинета, свити пред компютъра, и разглеждаха снимки преди и след пластичната операция на крещящата страница на пластичен хирург. Пепър обясняваше:
	— Ще изглеждаш десет години по-млада, момиче. Помисли си какви баровци може да свалиш.
	Мисти се кискаше доволно.
	— Трябва да тръгвам. Обадете ми се, ако изникне нещо или ако искате да поговорим — каза Били.
	— В града ли ще бъдеш? — попита Мисти.
	— Ще откарам един приятел до Лос Анджелис. Може да остана там известно време.
	— Пластичният хирург, при когото мисля да отида, е в Лос Анджелис. Може да се видим, докато се възстановявам, и да отидем до Дисниленд или нещо такова.
	— Ще бъде чудесно. Непременно.
	Сбогуваха се. Пепър отиде с него до коридора.
	— Ей, Били, мислиш ли, че и аз бих могла да си направя пластична операция? Аз също имам такива филми като Мисти. Така ще можем да се измъкнем от това, ако разбираш какво искам да кажа.
	Не можеше да откаже, без да нарани чувствата на Пепър. В кухнята й даде още две пачки от касата. Тя изскимтя от радост и го целуна.
	След това се отби в гаража, където Гейб и Травис подготвяха тежките машини от работилницата, на които бяха направени фалшивите чипове, за изнасяне.
	— Тръгвам. Всичко наред ли е при вас, момчета? — попита Били.
	— При мен е наред отговори Травис.
	— И при мен — добави Гейб.
	Той ги попита какво смятат да правят през времето, когато ще са настрана от казината.
	— Ще стоя със семейството си, ще върша едно друго из къщата, ще работя върху подмяната на заровете — отговори Травис. — Следващия път, когато го направя, няма да разбереш.
	— Ще се запишеш ли на видео как го правиш? — попита Били.
	— Смятам да се запиша — отговори Травис.
	— Упражнявай се да държиш палеца си неподвижен.
	— Разбира се.
	— Ами ти? — Били се обърна към Гейб.
	— Ще отида на юг, до Сан Диего, за да видя бившата и момичетата — отвърна Гейб. — Тази сутрин й пратих съобщение и май няма да има нищо против. Надявах се да я засипя с пари, ей така, само за да й покажа, че не съм най-големият загубеняк на света, но май е по-добре, че няма да го направя. Ще й изпратя малко пари по-късно.
	— Надявам се всичко да е наред — каза Били.
	— И аз. Виж, Били, трябва да махна нещо от раменете си. До гуша ми дойде от Кори и Морис. Всички ние допускаме грешки, но тези двамата… не, не може.
	— Нещо конкретно ли те притеснява?
	— Да. Кори дойде в казиното без дегизировка. Попитах го защо, а той отговори, че забравил да си я сложи.
	— С това ли се оправда? Боже!
	— Значи знаеш?
	— Стана дума по време на раздумката ми с агентите от борда. А ти?
	— И аз мисля като него — каза Травис. — Някой ден ще ни провалят, ако не внимаваме.
	— Писнало ви е, а? — попита Били.
	Двамата мъже кимнаха.


	Завари Кори и Морис в задния двор да пушат джойнт, дебел колкото пурета. Когато видя, че Били излиза от къщата, Кори смачка джойнта в тревата, а партньорът му задържа последната глътка дим в дробовете си. Били им беше казал, че не може да се друсат по време на работа, но те въпреки всичко продължаваха. Глупостта им улесняваше решенията му неимоверно.
	— Елата тук. И двамата — каза Били.
	Те се довлякоха при него, смутени. Нямаше причина да прави увертюри, затова заговори направо:
	— Вие двамата напоследък правите издънка след издънка. Най-напред на игрището за голф, после Кори забравя да се дегизира и излиза просто така от колата под наем зад казиното. Бордът по хазарта ви разпозна. Цяло чудо е, че успях да ви отърва. За много малко щяхте да провалите цялата работа.
	Те наведоха глави засрамени. Морис изпусна дима и започна да кашля.
	— Ще ти се реваншираме — обеща Кори.
	— Да, ще се поправим — добави Морис.
	— Твърде късно е за това. Освобождавам ви. Ще вземете парите си, когато поделим резултата, и това е. Няма повече работа. Бяхте дотук.
	— Няма ли да ни дадеш още един шанс? — попита Кори.
	Били поклати глава. Имаше чувството, че двамата ще се разплачат. Влезе в къщата, без да се сбогува, взе касата от масата в кухнята и тръгна към предната врата. Докато прибираше касата в багажника, двамата дойдоха.
	— Престанете да ходите след мен — каза им Били.
	— Стига, Били, бяхме ти лоялни — каза Кори.
	— Войници до самия край — добави Морис.
	— Искате ли един съвет от мен? Върнете се в колежа и завършете хотелиерски мениджмънт. За това ви бива.
	— Стига, Били! — изпъшкаха и двамата.
	— Или отидете в някой бар да бъркате коктейли. Ще се справите. Приех ви в екипа си, научих ви на всичко, което знам, и какво получих в замяна? Двама начеващи измамници от някое средно училище, които не могат да запомнят да си сложат дегизировката, преди да влязат в шибаното казино. И двамата сте позор. А сега се махайте, преди да съм ви блъснал с колата, което ми се иска да направя в този момент.
	Двамата отскочиха в тревата до бордюра. Били се качи в колата и запали мотора. Сърцето му биеше като лудо, ръцете му трепереха върху волана. Нямаше нужда от това. Погледна ги гневно през стъклото. Те го разбраха погрешно и решиха, че все пак ще им даде друг шанс и всичко отново ще е както преди.
	Били настъпи педала и се отдалечи, без да погледне назад.


>	65.

	Когато спря на паркинга пред мотела на Ли, сърцето му още думкаше. И преди бяха напускали членове на екипа му, най-вече по лични причини, но никога не се бе налагало той да гони някого. Изгонването на Кори и Морис го изпълваше с терзания, без самият той да знае защо.
	Почука на вратата на Ли. Беше й обещал да я закара до Лос Анджелис и не виждаше защо да чака повече. Искаше да я махне от Лас Вегас преди агентите на борда да я открият.
	— Махай се или ще повикам ченгетата! — каза някаква жена, не беше Ли.
	Той се отдръпна. Знаеше, че го наблюдават през шпионката.
	— Извинявам се.
	Заобиколи сградата и влезе в малкия офис, който служеше за рецепция. Дежурна беше младата латиноамериканка, която го бе регистрирала — дребен костелив орех с много грим. Тя се изключи от айпода и вдигна вежди.
	— Виждала ли си приятелката ми? Като че ли не е в стаята си.
	— Азиатската ти приятелка напусна — отговори латиноамериканката.
	Ли нямаше достатъчно пари, за да си купи автобусен билет, и Били се зачуди къде ли е отишла.
	— Каза ли къде отива?
	— Не обичам да се меся в работата на хората — отговори латиноамериканката, — но понеже ти плати стаята й, ще ти кажа. Приятелката ти се запозна с един тип в ресторанта, търговец на софтуер от Рино. Често се отбива тук. Приятелката ти замина с него.
	— Не думай! Свестен тип ли е?
	— Жените май го харесват.
	Това решаваше проблема. Били тръгна към изхода, но рецепционистката не беше приключила.
	— Имаш посетителка. Още те чака.
	— Коя е?
	— Провери при басейна — отговори латиноамериканката и пак се включи в айпода.
	Той заобиколи сградата, отиде до металната врата, която се отваряше с ключ от стая, и прескочи оградата. Около басейна нямаше никого освен една красива жена, която спеше на един шезлонг. Когато приближи, дъхът му секна. Беше Магс.
	На устните му се появи уморена усмивка. Преди няколко дни беше готов да я удуши, но това бе минало. В решителния момент тя бе направила каквото трябва и бе показала истинската си същност. И когато се бе измъкнала от ареста, бе дошла право при него.
	Усмивката му се разшири. Той си даде сметка, че всичко си е струвало — побоищата, арестът, всичко останало. Би го направил пак, без да се замисля, ако знаеше, че Маги Флин ще го чака, когато всичко свърши. Ако това не беше глупашко влюбване, не знаеше кое е такова.
	— Здрасти.
	Очите й се отвориха. Тя се изправи, несигурна къде е.
	— Вече не се надявах, че ще дойдеш.
	— Трябваше да се погрижа за някои подробности. Как ме намери?
	— Попитах адвоката ти, след като ме измъкна от ареста. Каза ми, че твоя приятелка е отседнала тук, и дойдох.
	— Приятелката ми е заминала.
	— Разбрах. Боже, миришеш гадно! Трябва да те изкъпем хубаво.
	Беше си покана. Той не знаеше какво да й каже — просто я гледаше.
	— Наех стая. Искаш ли да я видиш?
	Влязоха под душа заедно. Стояха под изпускащата пара струя, обливаха взаимно телата си с шампоан. Били се чувстваше напрегнат и мина малко време, преди да се отпусне. Беше преживявал премеждия, но нищо не можеше да се сравни с това. През следващите няколко часа щеше да се преструва, че не се е случило нищо и че бруталните спомени, които се блъскаха в главата му, не са истински.
	Избърсаха се. Тя го хвана за ръка и го заведе в спалнята. Владееше ситуацията, а той беше повече от готов да й се подчинява. Каза му да махне покривката на леглото и той я дръпна като фокусник от нощен бар, след което я хвърли на пода.
	Магс щракна с пръсти и посочи леглото. Той легна послушно и тя го възседна. Беше си представял този момент толкова много пъти, че не мислеше, че ако се случи, ще отговаря на очакванията му. Сбъднатите мечти рядко отговарят на очакванията.
	Оказа се, че греши. Чувстваше се като в рая и скоро стаята започна да се движи, сякаш преживяваха земетресение. Той затвори очи и се замисли за дългия път, който бяха извървели до тази евтина мотелска стая. Вероятността някога да се срещнат би трябвало да е от порядъка на трилион към едно. Ако това не беше съдба, не знаеше кое може да е.
	Свърши и пое няколко пъти дъх.
	— Искаш ли още веднъж? — попита тя.


	Рано на следващата сутрин телефонът му започна да издава груби звуци. На дисплея се изписа, че звъни Кори, кралят на провалите. Магс спеше като бебе, така че той стана и отиде да говори в банята.
	— Какво искаш?
	— Хей, Били, с Морис искаме да ти кажем здрасти и да видим как са нещата — отговори Кори. — При нас всичко е наред. Няма агенти на борда наоколо. Ха-ха.
	— Здравей, Били — чу се гласът на Морис.
	— Какво искате?
	— Работихме по една сладка схема с пиколо на хотел — отговори Кори. — Нужен ни е човек с опит, който да изнесе представлението, така че се обадихме на теб. Този път няма да те издъним — това е обещание и от двама ни.
	Измамите с помощта на пиколо бяха като хляба и маслото за поминъка на немалко измамници. Обикновено набелязваха супербогати смотаняци с колосално его и нулев здрав разум. Те приемаха загубите си, без да мигнат, а чековете им винаги имаха покритие. Били си даде сметка, че иска да чуе какво ще му кажат Кори и Морис.
	— Слушам ви.
	— Искаш да чуеш схемата? Наистина?
	— Да, няма друга причина. Започвайте да говорите.
	— Добре. Това ще ти хареса. Един софтуерен баровец от Силициевата долина долита до Вегас всеки месец и урежда частна игра на покер в „Палмите“. Входът е петдесет хиляди, победителят печели всичко. Смотанякът води петима приятели и кара пиколото на хотела да осигури някой местен играч, за да попълни бройката. А сега хубавата част. Смотанякът се страхува да не го измамят, така че купува картите от местен магазин за сувенири. Морис подкупи шефа на магазина и заредихме рафтовете със сто тестета белязани карти. Този тип ще занесе белязани карти на собствената си игра и няма дори да разбере.
	— Как белязахте картите?
	— Намазахме ги. Само си разфокусираш погледа и знаците изскачат.
	— С какво ги намазахте?
	— Анилинова боя, смесена с чист зърнен алкохол. Нанесохме по ръбовете с пулверизатор. След това използвахме глицерин, за да се възстанови блясъкът върху намазаното. Искаше доста работа, но наградата ще е сериозна.
	— Пушихте ли трева, докато го правехте?
	— Не, вече не пушим. Научихме си урока.
	— Още не сте обяснили играта.
	— Морис е приятел с пиколото в „Палмите“ — отговори Кори, все по-въодушевен. — Пиколото ще те уреди да влезеш в играта. Останалото ти е ясно. Ще делим наполовина, след като се разплатим с пиколото. Баровецът пристига във вторник вечерта. Какво ще кажеш? Участваш ли?
	Бележенето на карти е изкуство и наука. Ако знаците са прекалено силни, ще се виждат при ярка светлина и всички на масата ще видят измамата. Понеже познаваше Кори и Морис, Били беше сигурен, че не са изчакали белязаните карти да изсъхнат достатъчно добре и някои тестета в магазина за сувенири със сигурност са намазани с повече боя. Ако по една случайност смотанякът от Силициевата долина купеше лошо тесте и забележеше знаците, щеше да събере две и две с приятелите си и щеше да е наясно, че виновен е непознатият в играта. И щеше да го изхвърли през балкона.
	— Загубили сте шибания си ум — каза Били.
	— Защо? Какво не е наред? — Гласът на Кори секна.
	— Сетете се сами.
	Прекъсна линията и се върна в леглото. Чаршафите още бяха топли и той се мушна до Магс. Тя измърмори:
	— Кой беше?
	— Не беше важно — отговори той.


>	66.

	Закусиха късно в кафенето на мотела и решиха, че ще е добре да се махнат от града за известно време.
	— Къде искаш да отидем? — попита той.
	— В Лос Анджелис. Винаги съм искала да отида там — каза Магс.
	— Никога не си била в Лос Анджелис? Това е любимият ми град. След този.
	— Къде ще отседнем?
	— Във Венис. Плажът наистина е страхотен.
	С телефона му намериха бутиков хотел във Венис, казваше се „Едуин“. Магс хареса обзавеждането и взеха стая с гледка към океана, което му струваше още шестстотин долара. Нормално не би похарчил толкова, но Магс му бе дала това, от което се нуждаеше, и той отново се чувстваше цял.
	На паркинга телефонът му отново започна да издава звуци. Съобщение от адвоката му. Медицински център „Дезърт Спрингс“, Интензивно отделение, стая 224. Оставаше да свърши само едно нещо, така че пое по „Ковал“ на север, докато стигна до „Фламинго“ и сви надясно.
	— Магистралата не е натам — отбеляза Магс.
	— Трябва да посетя болен приятел отвърна Били.
	— Мислех, че ще ме заведеш във Венис и ще ме чукаш до обезумяване.
	Били се вторачи в пътя напред. Магс се опитваше да го контролира, да му покаже кой е шефът. Реши, че това би трябвало да се очаква.
	— Ще ти се издължа, обещавам.
	— Помни си думите — каза тя.
	Болницата се появи и той даде мигач.


	Медицински център „Дезърт Спрингс“ е известен с травматологията си. Били мина през плъзгащата се стъклена врата, отби се в магазина за подаръци и купи кошница, пълна с червени карамфили и маргарити, след което се качи на асансьора до интензивното отделение на втория етаж.
	Стая 224 беше в края на коридора и за разлика от другите стаи, пред вратата й се бяха събрали множество посетители. Бяха хората от сватбата на Циганите, сега облечени в ежедневни дрехи.
	Когато видяха Били, един от тях се отдели от останалите и излезе напред. Беше кумът, който бе помолил Били да направи снимка на групата. Беше млад, под трийсет, и гледаше гневно и властно, като човек, чийто ред е да наследи трона.
	— Извинете — каза той, — но мисля, че сте сгрешили стаята.
	— Бях там вчера, когато стана. Дойдох да видя как е — обясни Били.
	Кумът изведнъж се смути.
	— Ти си този, който се спря, за да му помогне. Ти спаси живота на баща ми. Лекарите казаха, че е щял да умре от загуба на кръв, ако не си бил ти.
	— Радвам се, че е прескочил трапа. Нещо против да го поздравя?
	— В момента си почива. Разбира се, ще му кажа, че си идвал.
	Кумът опита да вземе кошницата с цветя от ръката на Били, но той не я пусна. Младежът присви очи и превключи в режим пълна бдителност.
	— Трябва да говоря с баща ти — каза му Били.
	— Току-що обясних, че…
	— Мисля, че и той иска да говори с мен. Кажи му, че съм тук.
	— За какво става въпрос? Кой си ти?
	— Просто му кажи, че съм тук. Ще чакам в стаята на сестрите.


	Сега Били знаеше, че не беше трябвало да пита скъпия стар Папа за магнита. Старецът вероятно цяла нощ се бе мятал в болничните чаршафи, убеден, че Били ще издаде фамилията му на борда по хазарта. Нищо не би могло да е по-далече от истината, но как би могъл да го знае старецът?
	В интерес на истината, Били му се възхищаваше за великолепната постановка. Някои модели игрални автомати имат недостатък, заровен в системата им. Много измамници знаят за този недостатък, но нямат идея как да го използват. Старият Папа беше открил начин, беше отишъл и го беше направил. Всеки игрален автомат има чип памет, наречен EPROM, и кодът генерира милиони числа в секунда, което гарантира, че всяка игра е наистина произволна, а не контролирана. Чиповете EPROM с лошо качество могат да бъдат манипулирани с помощта на софтуер, наречен DEPROM, който добавя дълъг код в чипа EPROM, който кара машината да плати джакпота. Допълнителният код съдържа обичайните редове от нули, единици и букви и на пръв поглед изглежда съвсем нормален.
	Трудната част е да добавиш кода към машината. Скрит зад роклята на младоженката, Папа беше накарал вътрешната алармена система на автомата да млъкне с помощта на естествения магнит, после беше отворил кутията с шперц. С помощта на малък компютър бе качил допълнителния софтуер и бе добавил нужния код към чипа EPROM на манипулирания игрален автомат.
	Джакпотът щеше да бъде откраднат по-късно от претендент. Претендентите най-често бяха жени, често учителки или дентални хигиенистки с безупречно минало. За да се задейства кодът, трябва да се пусне определена последователност от монети. Тя задейства допълнителния код, който осигурява изплащането на джакпота.
	Дялът на претендента обичайно беше 5 процента. Не е лошо за час работа.
	„И аз бях там, за да го видя“, мислеше Били.


	Кумът дойде до стаята на сестрите и му махна с ръка. Били го последва по коридора. Множеството пред вратата се раздели, за да му направи път. Всички погледи бяха вперени в непознатия.
	В стаята имаше само едно легло. Папа беше седнал, с възглавница зад гърба, и превключваше калпавите телевизионни кабелни канали, избрани от болницата. За старче като него беше доста суетен — беше гладко избръснат, косата му беше старателно сресана. Две от дъщерите му също бяха в стаята. Той тихо им каза нещо и те излязоха.
	— Ти също — каза Папа.
	— Трябва да съм с теб, татко — възрази синът му.
	— Този човек е наш приятел. Всичко ще бъде наред.
	— Откъде знаеш, че е наш приятел?
	— Слушай какво ти казвам и си мълчи. Разбираш ли?
	— Да, татко. Ще съм в коридора, ако имаш нужда от мен.
	— Няма да имам нужда от теб. Марш!
	Кумът излезе неохотно от стаята. Папа посочи столовете. Били седна, въодушевен от възможността да прекара известно време насаме с него. Телевизорът над леглото изгасна.
	— Ти си измамник, нали? — попита старецът.
	— Виновен според обвинението — отвърна Били.
	— Когато подхвърли онова, за магнита, реших, че е само въпрос на време да дойдат агентите на борда по хазарта, за да ме арестуват. След като не дойдоха, реших друго. Как се казваш?
	— Били Кънингам.
	— Аз съм Виктор. Приятно ми е, Били.
	— На мен също. Слушам за семейството ти от години. Не мислех, че ще се срещнем, докато действам, но както изглежда, и това може да се случи.
	— И ти ли ги мамеше? Какъв смях! Е, какво мога да направя за тебе?
	— Исках да те предупредя. Агентите на борда са по петите ми и през следващите няколко седмици ще гледат записите от казиното под лупа. Ще заподозрат нещо, ако прибереш джакпота прекалено рано, нали разбираш какво искам да кажа?
	— Мислиш, че трябва да изчакам, преди да изпратя мой човек там?
	— Аз бих изчакал.
	— Колко?
	— Два месеца… За по-голяма сигурност.
	— Ти си почтен човек, щом дойде тук, за да ме предупредиш. Да пийнем по едно.
	Виктор извади изпод завивките си очукана сребърна плоска. Били отиде в банята и донесе две картонени чашки, в които Виктор щедро наля уиски. Вдигнаха чашите за наздравица и ги пресушиха. Били направи физиономия. Все едно беше близнал батерия от 9 волта.
	— Е, кажи ми, как разбра, че зареждаме машината? — попита Виктор. — Не ми казвай, че някое от моите хлапета се е издънило. Непрекъснато имам проблеми с тях.
	— Не. Всъщност се сетих сам — отговори Били.
	— Сериозно? Тогава трябва да си много умен кучи син.
	— Понякога. — Млъкна за момент. — Хлапетата ти често ли се дънят?
	— Непрекъснато. Обучавам ги на най-доброто, но те никога не се справят както трябва. Отгоре на това непрекъснато се карат и ме натъжават. Понякога имам чувството, че съм шеф на детска градина. Едва се удържам да не им извия вратовете.
	Проблемите му не изглеждаха различни от тези, които Били имаше с екипа си, което го изненада. Виктор мамеше казина доста по-дълго от него.
	— Гонил ли си някога някое от тях? — попита Били.
	Виктор премигна. Не го разбра.
	— Някое от хлапетата ти — поясни Били.
	— Дали някога съм гонил някое от хлапетата си?
	— За проваляне на някоя работа.
	— Разбира се, че не.
	— Защо? Ако създават проблеми, не е ли това умното решение?
	— Повярвай ми, много пъти съм си мислил да заменя моите хлапета с външни хора. Така ежедневните проблеми биха се решавали много по-лесно. В крайна сметка обаче винаги ме е спирало едно.
	— Какво?
	— Не можеш да си купиш лоялност.
	Думите проникнаха право в сърцето на Били. Той взе плоската от ръката на Виктор и си наля още едно питие. Този път изобщо не го изгори, както първия.
	— Знам, че не е моя работа, но какво правеше ти там? — попита шефът на Циганите. — Блекджек? Крапс? Нещо друго?
	— Ударихме касата.
	— Уау! Това не е правено от много време. Успяхте ли?
	— Да.
	— Значи имаш чудесен екип. Имаш ли мобилен телефон?
	— Разбира се.
	— Ще ти дам номера си. Следващия път, когато дойдеш в Сакраменто, ми се обади. Ще ми се да седнем заедно, да обсъдим идеи. Имам схеми, които изискват два екипа в тандем. Не съм ги опитвал, защото нямам доверие на никого. Ти обаче си различен. Бих могъл да работя с теб. И, както изглежда, екипа ти също си го бива.
	Били би пълзял по корем върху натрошени стъкла, за да прекара час с Виктор Бозуел — просто да чуе историите му. Извади телефона си и извади на дисплея визитката си. Ръката му трепереше, но Виктор не забеляза.
	— Готов съм, когато си готов и ти — каза Били.


>	67.

	Когато Били и Магс пристигнаха в хотел „Едуин“, слънцето залязваше бавно над Холивуд. Мястото беше доста характерно, с графити върху цяла стена на мястото за пиколото и шарени дъски за сърф във фоайето. Качиха се в бара на покрива, където изпиха по чаша шампанско и слушаха приятна музика.
	— Знаеш как да глезиш едно момиче — каза Магс.
	— Обещах да ти се реванширам, нали? Искаш ли още шампанско?
	— Всъщност мислех за нещо друго.
	Апартаментът им предлагаше фантастична гледка към океана и солидно легло. Когато свършиха, Били се обади на румсървиса и поръча всичко, което е извън ограниченото меню. Това й хареса и тя сложи глава на гърдите му. Беше съвършено и Били се зачуди дали не сънува.
	— Е, кога започвам? — попита Магс.
	Въпросът го изненада.
	— С моя екип ли? — попита, просто за да е сигурен.
	— Да. Така се разбрахме и държа на това.
	— Искаш да се върнеш в казината след всичко, което се случи?
	— Мислиш, че ме е страх от борда по хазарта? Да вървят по дяволите.
	Това бяха безумни приказки и Били се запита дали не е заради алкохола. Бордът по хазарта щеше да положи сериозни усилия Магс никога повече да не мами казината. Лицето и описанието й щяха да бъдат разпратени във всички заведения и всички щяха да са наясно коя е тя още преди да е направила първия залог. Дните й на измамничка бяха минало.
	— Наистина ли го искаш? — попита той.
	— И още как. — Вдигна глава и го погледна в очите. — Е, каква ще е ролята ми?
	— Още не съм мислил за това.
	— Ами започвай да мислиш. — Магс стана от леглото и отиде до минибара. — Искаш ли скоч?
	— Разбира се. Чист.
	Седна в леглото и я загледа — наливаше питиетата гола. Нормално това би го възбудило, но сега я виждаше по друг начин и това го плашеше. Магс не проявяваше разум. Никога повече не би могла да влезе в казино.
	Тя донесе чашите и се чукнаха.
	— За бъдещата ни работа — каза Магс.
	— Наистина ли го искаш? — попита той.
	— Защо повтаряш това? Разбира се, че го искам. Занимавам се с измами, откакто бях дете. Какво друго бих могла да правя? Да регистрирам гости в хотел?
	Били отпи. Магс се беше отправила на самоубийствен поход и беше толкова заслепена, че не виждаше гората заради дърветата. Ако искаше да се самоубие, така да бъде, нейна работа. Той обаче нямаше да допусне да завлече него и екипа му със себе си.
	Реши да й даде още един шанс.
	— Трябва да починеш малко — предложи й. — Върни се на Изток, виж детето си. Ще ти се отрази добре.
	— Говориш така, все едно искаш да се отървеш от мен.
	— Трябва да избистриш ума си. Преживя много.
	— Умът ми си е съвсем бистър. Искам да действам с екипа ти.
	— Искаш да уговоря среща, да те представя?
	— Така ли става?
	— Да. Като представяне на новото куче в глутницата.
	— За да видя къде попадам в йерархията за хранене.
	— Нещо такова.
	— Мога да го преживея. Уреди срещата.
	Всичко се превръщаше в лош сън. Магс беше проблем и винаги щеше да бъде. Били се зачуди защо не го бе видял по-рано и си даде сметка, че е бил заслепен от чувствата си.
	Пресуши скоча си. Тя също.
	— Искаш ли още един? — попита я.
	— Би било чудесно. Е, в играта ли съм?
	— Да. Да празнуваме.
	Напи я до козирката. Магс започна да заваля думите и скоро заспа дълбоко. Били се облече и слезе долу, на стоянката на пиколото. Докараха колата му. Той отвори багажника, после касата. Оставаха две пачки. Това бяха всичките нари, с които разполагаше на този свят. Измъкна двеста долара за себе си и нямаше как да не се засмее. С тази сума бе пристигнал във Вегас преди десет години.
	Върна се в апартамента и остави пачките на възглавницата до Магс, за да ги види още със събуждането си. Погледна я за последен път, преди да излезе, запечати гледката в паметта си, за да не я забрави. Скоро нямаше да допусне да се спъне толкова сериозно пак.
	Помисли си да я целуне, но реши, че идеята не е добра.


	Потискащият глас на джипиеса го поведе на изток, по „Пасифик“, до „Нилсън Уей“, после надясно по булевард „Олимпик“ и след половин километър видя табелата на междущатско шосе I-10, посока изток. Трафикът не беше бърз и Били свали стъклото, за да изсуши парещите сълзи в очите си. Каза си, че ще го преодолее, но знаеше, че това е лъжа. Така и не бе преживял влизането на майка си в затвора и смъртта на баща си — загуби, които го разяждаха отвътре като бавно напредващи тумори, и не мислеше, че сега ще е нещо различно.
	Скоро стигна до междущатско шосе I-15, север. Следваха триста километра по права линия до центъра на Лас Вегас. Той настъпи педала и ускори. Сто, сто и двайсет, сто и шейсет в час. Къщите останаха назад и той навлезе в пустинята, а колата сякаш се управляваше сама. Опита да прогони Магс от главата си и се замисли за Виктор Бозуел. Когато му каза, че е схванал трика им, Виктор го попита дали някое от хлапетата му не е сгафило — като че ли се случваше често. Въпреки всичко Виктор не си и помисляше да ги сменя. Семейството му беше предано, той беше предан на семейството си и заради това Циганите се подвизаваха толкова дълго.
	В това имаше урок. В края на краищата всичко опираше до семейството, взаимната помощ и споделянето на добрите времена. Може би точно заради това го болеше. Загубата на Магс беше мъчителна, но още по-мъчителна беше загубата на двамата от екипа му. Спря на банкета и извади телефона си.
	— Били? — попита Кори стъписано.
	— Още ли не спите?
	— Гледаме някакъв филм по телевизията.
	— Здрасти, Били — долетя гласът на Морис някъде в стаята.
	— Някои от белязаните тестета в магазина на „Палмите“ са некачествени — каза Били. — Когато ви учих как да бележите карти, пропуснах една важна подробност.
	— Така ли? Каква?
	— След като направите белезите, трябва да изсушите картите със сешоар. Пуснете го леко и го движете над гърбовете на картите. Така знаците няма да се виждат.
	— Да не би да казваш, че трябва да подменим всички карти?
	— Точно това казвам.
	— Можем да го направим. Ще участваш ли?
	Той познаваше Кори и Морис и беше наясно, че не са обмислили всички подробности, а това беше риск. В коя измама обаче няма риск? Наистина нямаше значение. Песента на сирените го зовеше, както толкова много пъти преди. Трябваше отново да се залови за работа и отново да напълни джобовете си с чужди пари. Най-важното обаче — трябваше да действа с екипа си. Без тях можеше да краде само трохи.
	— Да — каза Били.


>	Благодарности

	Авторът желае да благодари на следните хора за щедрия им принос за тази книга. Анди Вита и жена му, Лора, които ми помогнаха с първите чернови. Киерсти Егердал и Кевин Мит, чиито принос и редакторски предложения заслужават много повече от обикновена благодарност. Екипът измамници, с които се запознах през 2008 г. в Лас Вегас и които се съгласиха да ми разкажат историята си. И много специални благодарности на Стивън Робъртс, който ме накара да седна и да изгледам един стар френски филм със субтитри, озаглавен „Играчът Боб“, който ме вдъхнови да напиша тази книга.
