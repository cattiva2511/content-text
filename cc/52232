D>
	На художничката Симон Марини, която, шест месеца след смъртта на Изабела Перони, ми подари запечатана бутилка с нейния глас.
	На жителите на остров Гроа — тази земя насред океана е тяхна.
	На пришълците, останали завинаги тук.
	На всички, запленени от Бретан.
D$


E>
	Meʼzo ganet e kreiz ar mor.
	Роден съм сред морето.
@	Ян-Бер Калокх
E$
E>
P>
	Откъде иде името му?
	От фея или от вещица?
	Или от преизподнята черна —
	като калта на браздите му.
	Казват, там едни откриват радостта,
	а други — горестната си съдба.
	Това е остров Гроа.
@	Жил Серва, Мишел Льо Поде
P$
E$
E>
P>
	Един остров, ето че един остров се кани да потегли,
	остров, който дремеше в очите ни
	още от детските дни.
	Готвещ се да отплава остров,
	който стои пред очите ни
	още от края на детството ни.
@	Жак Брел
P$
E$


>	31 октомври

	_Жо, остров Гроа_
	Казвам се Жозеф, ти ми казваше Жо. Аз съм този на първия ред в църквата, със зачервените очи, дъждобрана и яркосиния пуловер на раменете. Ти казваше, че ароматът на лилиите можел да събуди и мъртвец, трябваше да ти купя лилии. Ти имаше любовно чувство, но чувството ти за хумор бе по-зле и от моето. Цял живот си правеше с мен тъпи шеги. Не мога да си представя, че лъчезарна жена като теб угасна. Трябва да има някакъв капан. Кога ли ще падна в него?
	Децата ни дойдоха с кораба. Сириан е пътувал от Париж заедно с жена си Албан, дъщеря им Шарлот и кутрето Опла в черното си порше кайен, което е оставил на паркинга в Лориан. Сара е взела влака, подпирайки се на бастуна; без да се затруднява с инвалидната си количка. Сириан се е погрижил за всичко, както се грижи за фирмата си. Избрал е ковчега ти, погрижил се е за съобщение във вестниците и е поръчал молитвениче за опелото с чудно красивата ти снимка. Синът ни не е симпатичен, нито забавен, нито мил, но е безупречен.
	Всички пейки в църквата са заети: от едната страна — местните гроасци, от другата — външните, отпред — семейството ти. Тук женихме децата на приятелите ни, тук изпратихме родителите им в последния им път. Сядахме отзад в църквата и се държахме за ръце. Тази сутрин пръстите ти ми липсват и седя на първия ред като някакъв натегач. От корабчето с благодарствения надпис, което се полюшва над главата ми, ме хваща морска болест. Зад олтара, под разпятието, от двете страни на голямата котва са застанали два невъзмутими ангела. Службата се води лично от новия свещеник — младия отец Доминик. Навремето можеше да се умре всеки ден, сега духовниците не живеят тук през цялата година. Ти си отиде на хубава дата, имаш право на истинско опело. Хорът на Клейен пее _Audite Silete_* на Михаел Преториус. Затрогващо и силно.
	[* „Да слушаме мълчанието“ (лат.). — Б.пр.]
	Гладен съм като вълк, като моряк, като морски вълк*1. Гладен като Лу*2, нали така се казваш. Искам теб и нашата палачинка с карамелизиран камамбер и солено масло. Тежко ми е на сърцето, а пък съм кардиолог. Не съм се доизбръснал, не съм си лъснал обувките. Снаха ми Албан е шокирана, че нося яркосиния си пуловер. Ти ми го подари за последната годишнина от сватбата ни. Вдовецът съм аз, да ми се махат от главата! Винаги нося пуловер на раменете, това е моята запазена марка. Нашите приятелите ми обещаха, ако умра преди тях, да дойдат на погребението с жозеф на раменете. Няма да си тук, за да го видиш.
	[*1 Морски вълк (лаврак) — хищна морска риба. — Б.пр.]
	[*2 Игра на думи с омонимите _loup_ (вълк) и _Lou_ — (името на героинята). — Б.пр.]
	Животът е като глава лук, изгражда се на последователни пластове. Твоите светове са събрани в тази църква. Групата на седмицата — приятелите ни от Гроа, с които се събирахме да вечеряме в градчето при приятелката ни Фред всеки месец на 7-и — е тук. Членовете на ОПСОМ — Обществото за подпомагане на съпругите на отсъстващите мъже, създадено от мене и Жан-Пиер, когато поправяхме разни неща, за да помогнем на жените на нашите приятели, които си идваха на острова през почивните дни, а през седмицата бяха на работа — също са тук. Семейството ти седи отпред — с изправени гърбове и достойно вдигнати глави. Баща ти, графът, умря преди две години. Майка ти е загинала при автомобилна катастрофа, когато си била на една годинка. По-големите ти сестри са се подредили по височина, като братята Далт. Не съм ги виждал от погребението на баща ти. Те си останаха в семейния замък, а аз те отвлякох. Приличат на теб, но без искрите и припламванията, без лудориите и мечтите ти. Приятелките ти от детинство от частното католическо училище са тук — верни. Различавам ги по костюмите, шалчетата, мокасините и ниските обувки с ниски токчета. През този сезон нашите приятелки от Гроа носят по-скоро топли жакети, панталони и затворени обувки. Ти се беше посветила на наградата „Клара“ — конкурс за разкази, написани от юноши и публикувани в полза на кардиологическите изследвания. Твоите колеги и млади лауреати са дошли от Париж. Старият ми приятел Тиери Серфати, началник в неврологията, е тук заради приятелството ни. Колегата, който ръководи сега моя отдел по кардиология, е пристигнал от учтивост, никога не съм могъл да го трая. Пенсионирах се рано, преди две години, за да се възползвам най-сетне от живота с теб. Страшно ме прецака, Лу.
	Ти отлетя в нощта на събота срещу неделя, точно когато се сменяше лятното време със зимното. В три сутринта французите преместиха часовниците си с час назад. Последната ти шега беше, че изпусна сетния си дъх точно тогава, по време на обиколката на дежурната сестра. При нас в Бретан Анку, лодкарят на мъртвите, идва за душите им със скърцащия си сал. Какво ли си му казала? „Върни си часовника, иначе си прецакан“?


	Излизаме на площада през голямата порта на притвора. Есенното слънце озарява рибата тон на шпила на църквата. Навсякъде във Франция по камбанариите има петли, но това е моряшки остров, най-голямото пристанище за търговия с риба тон във Франция в началото на XX век.
	Нямаме погребална зала на острова поради липса на клиенти. Шествието заобикаля църквата и се отправя пеш към гробището. Всеки ден вървя по този път, но сега по изключение не спирам да пийна кафе в „Трискел“, нямам никакъв вестник под ръка. Сърцето ми е разбито, душата ми е съкрушена. Ти вярваше в бога на твоя баща, аз вярвам в бога на моряците. Той ме заряза, аз съм корабокрушенец на тая суша, давя се от мъка, без да съм излязъл в морето.
	Камбаните бият. Колите спират. Старците се кръстят. Артур, бийгълът на Фред, препикава колелото на катафалката. Поглеждам го с благодарност — само той постъпва нормално. Съсипаните ни деца вървят на крачка след мен. Моля се това да е някоя от странните ти шеги. Шествието минава пред „Льо Сенкант“. Жан-Луи променя менюто според пазара. Ти щеше да вземеш бутер баница с домати и месо от рак и сорбе от червени чушки, аз щях да поръчам супа от пушена треска с водорасли. Щеше да устоиш на десерта, аз щях да се предам пред мелбата с круша „Бел Елен“, а ти щеше да ми отмъкнеш половината. Сега вече ще се тъпча сам. Тази мисъл ми разкъсва сърцето. Ако ти оставя малко, ще се върнеш ли? Подминаваме художествената галерия на Яник, Мори и Перин. Дали ще изскочиш от някоя картина, та да ме умориш от страх?


	Ти бе красива, Лу, способна да дариш слепеца със зрението на орел, а парализирания — с бързината на гепард. Не те видях мъртва, отказах. Не исках да запазя този образ, макар колегите ми психиатри да смятат, че това е полезно за преодоляване на скръбта. Стачкувам срещу траура, Лу, аз съм от червените.
	Халето на покрития пазар потрепва, а не чувам нищо. Спирам рязко. Всички спират, без катафалката, която те отвежда. Взирам се. Наистина под халето танцуват. Виждам афиш, окачен на една от колоните: „Мълчалив бал, организиран в знак на протест срещу организацията за авторско право на композиторите и таксите, налагани на търговците в градчето, които пускат музика“. Напускам шествието и се насочвам към импровизирания дансинг, където днес никой не продава нищо.
	— Татко! — шепне притесненият Сириан.
	— Татко! — добавя жена му Албан.
	Мразя да ми казва така и започвам да ги дразня. Разтварям ръце, завъртам се. Всеки танцьор следва своето темпо. Имат слушалки, айподи, мобилни телефони. Движа се с ритъма на музика, която чувам единствено аз: в главата ми пее Серж Реджани. Траурното шествие чака объркано. Приятелките ти от детинство са се облещили, сестрите ти са поразени. Сириан се приближава и посяга към ръката ми, аз грубо се дръпвам. Тогава Сара пуска бастуна си и той пада на земята. Другите танцьори се дръпват. Тя ме прегръща и започва да се върти с мен.
	— Фелини е умрял на 31 октомври — шушне тя в ухото ми.
	Танцуваме, залитайки, крехки и несръчни, всеки в ритъма на своята музика, сигурно нашата дъщеря чува Нино Рота.
	— Ще ви настигна — казвам аз на Сириан най-безапелационно.
	Той отстъпва недоволен. Жена му стиска тънките си устни. На деветгодишната им дъщеря Шарлот й е все тая. Лицето на доведената й сестра Пом, по-голямата дъщеря на Сириан, която е на десет години и живее при нас с майка си, е обляно в сълзи. Тя не познава добре баща си. Откакто е родена, той идва да я види в Гроа от дъжд на вятър — на рождения й ден, на Коледа, на Великден, идваше ти и на теб на гости за празника на майката. Но никога не се срещаше с бившата си приятелка Маел, майката на Пом.
	Довършвам куплета: „Обичам те, теб, която никога няма да пораснеш, не ме напускай, обичам те“. Говоря ти за последен път с гроаски думи: _me galon_, сърце мое, _me karet vihan_, миличката ми. После се покланям на Сара и вдигам бастуна й.
	— Трябва да настигнем шествието — казвам й.
	Сара прошепва на Пом:
	— _Шествие_ е стихотворение на Превер, което започва със: „Златен старец с часовник в траур, кралица мъченик с английски мъж и мирови труженици с морски пазачи“.*
	[* Похватът, използван от Превер в тази поема, е да размести местата на определенията и съответните съществителни, създавайки впечатлението на безсмислен хаос, но при правилна подредба се открива смисълът. — Б.р.]


	Пом има очите на баща си, сини със златисти отблясъци. Хитруша е, подрежда правилно изразите в изречението. Настигаме те с хода на Сара. За да си истински гроасец, трябват четири надгробни плочи, четири поколения островитяни да са родени и умрели върху това парче земя насред океана, на три морски левги от Лориан. Роден съм тук, потомък съм на няколко поколения рибари. Ти си родена в замъка на баща си, достойна наследница на конници и ловци. Омъжвайки се за мен, изгуби благородническата частица от името си, но спечели Гроа. Станах твоя сродна душа, твой близък. Твой „бализак“, както казваше Пом като бебе, а думичката си остана.
	Островът закриля, но и откъсва. Свързаните с него преоткриват изгубените си души, когато идват на него. Когато го напускаш, отнасяш сянката му, изпращаш спомена за него надалеч, живееш в очакване на завръщането. Гроа — осезаемата реалност от осем на четири километра — е пристрастяваща. Човек се съживява, когато корабът мине между двата семафора на Пор Тюди и акостира. С вътрешните си вибрации островите са като пътеуказатели за душите на островитяните, като камъни, служещи за ориентир по бреговата линия. Тук нямаш друг избор, освен да си истински.
	Когато Сара и Сириан бяха деца, им обяснявах, че сърцата на гроасци са обгърнати от солена вода. В първия ден на училищната ваканция ги водех да пият по чаша морска вода. Отивахме на плажа, без значение какво е времето, и пиехме солена вода, като се гледахме в очите. Сириан, по-големият, пръв се отказа от ритуала. Сара издържа малко повече, за да ме зарадва. Продължих традицията с Пом. Опитах с Шарлот в редките случаи, когато идваше, но тя плюеше. Албан пък крещя като някаква истерична чайка. Отказах се.
	Като те гледах, обградена от големи свещи вляво и вдясно на борд, се сетих за „Бдения край мъртъвци и други мъртвешки радости“ на Люсиен Гуронг, гроаския пътешественик и разказвач. Последния път, когато отидохме да го слушаме, се върнахме, пеейки: „Тя си изгуби каничката в долината Керливио“. Но в случая аз не се шегувам много.


	Пом потреперва, когато спускат ковчега ти в ямата. Опитва се да хване ръката на баща си, но той стои с отпуснати ръце. Шарлот се е навела над телефона си. Намръщва се — няма обхват. Сълзите премрежват очите на Пом. Единственото общо между двете ти внучки е техният баща. Семейството е нещо важно. Съзидаващо. Днес ме разпъва на кръст.
	Винаги се чудя, когато в някое интервю на въпроса „Кой е най-хубавият ден в живота ви?“ хората отговарят: „Когато се родиха децата ми“. Моят бе, когато ти ми се усмихна за пръв път. Нашите деца бяха нещо очевидно, продължение на рода. Но това, че ти ме обичаш, с твоя омагьосващ поглед и с невероятното ти тяло, бе чудо. Ти имаше ослепителна усмивка и аз съм все тъй заслепен, но теб те няма да ме водиш.
	Когато най-набожната ти сестра ми заяви, че ти си щастлива при добрия Бог в неговата радост, аз й отговорих, че греши; че ти бе щастлива с нас. Бог нещо е закъсал или е заминал на почивка и заместникът му е отбелязал неправилното име в списъка.


	Израснах на този остров. Имаше две училища — на дявола и на добрия Бог, светско и католическо. Учих и в двете. После бях в пансиона на лицея в Лориан, учих медицина в Рен, бачках като луд и завърших успешно специализацията в Париж. Оженихме се. Отказах да се настаним при баща ти като любезните съпрузи на послушните ти сестри и той ми се разсърди. Родиха се децата ни — Сириан, после и Сара. Изтеглих кредит за двайсет години, за да купя апартамент в Монпарнас, близо до гарата, откъдето тръгват влаковете за Бретан. Избрах кариерата в Общественото подпомагане, а не в частния сектор, където щях да печеля сто пъти повече. Връщахме се в Гроа за училищните ваканции. Прибрахме се и заживяхме там целогодишно с нашата весела групичка от млади пенсионери. Животът беше празник, отново бяхме свободни и безгрижни. Докато миналата пролет ти не си загуби ума, моя прекрасна любов. Беше на петдесет и шест, а аз нищо не подозирах.


	Сириан живее със семейството си във Везине, Сара — в Париж, в квартала „Маре“. И двамата преуспяха в своята област, не ни създаваха грижи дори когато ти настоя да отидеш в хоспис в края на юни, а аз с мъка в душата се съгласих с решението ти. На никого не казах защо, запазих лекарската тайна. Така или иначе това не засягаше никого, освен нас, а на теб не ти се щеше те да научат. Приятелите ни не разбраха. На децата им бе неловко, че си там, но никой не предложи да ни помогне. Сириан потъна в работата си и предложи да плаща на някой да се грижи за теб у дома. Сара го удари на пиене и на любовници за една нощ. Дойдоха няколко пъти, за да те целунат — ти заслужаваше повече. После пристигнаха твърде късно. Не беше виждала Шарлот от една година.


	Иначе съм късметлия, печеля на „Монополи“ срещу Пом, лесно намирам къде да паркирам в Париж, касите в супермаркетите затварят след мен. Срещнах те, ти се влюби в мен. Бях роден под щастлива звезда, но ти я отнесе със себе си и сега нощта е мастиленочерна. Цял живот закъсняваше, изпускахме самолети, влакове, началото на представления и филми. За пръв път ти избърза, изпревари ме някъде. Готов съм да се захиля на шегата, която ми спретна. В колко часа ще се смеем?
	Не плача. Всеки път, когато заедно отивахме на погребение, ти цитираше Стан Лоръл: „Ако някой плаче на погребението ми, повече няма да му проговоря“. Отново мисля за стихотворението на Сара. Аз съм яркосин вдовец с безутешен пуловер. Яркосин бализак със самотен пуловер.


>	1 ноември

	_Пом, остров Гроа_
	Сакото ти виси на закачалката в антрето, Лу, никой не смее да го махне. Татко, жена му и природената ми сестра Шарлот дойдоха вчера от Париж с кучето си, мъничкия лабрадор Опла. Преди да тръгнем за църквата, Албан излезе с него в градината и каза:
	— Опла, _number one_*!
	[* Номер едно (англ.). — Б.пр.]
	И, честна дума, кученцето се изпишка. После му каза:
	— Опла, _number two_*!
	[* Номер две (англ.). — Б.пр.]
	Опла послушно клекна. Тя извади от джоба си щипци и зелена найлонова торбичка, за да му събере изпражненията. Дресирала го е. Тя е луда. После каза на Шарлот:
	— Вземи мерки отсега, иди където кралят ходи сам!
	И Шарлот отиде до тоалетната. Когато се върна, не се сдържах и й прошепнах:
	— Някой ден майка ти ще сбърка, ще каже „Шарлот, _number two_“ и ще измъкне щипците.
	Природената ми сестра не оцени шегата ми, но погледът на Жо се оживи за миг.


	Аз имам очите на татко, Шарлот — устата му. Тя е рижа с прави коси като майка си, а аз — тъмнокоса и къдрава като мама. Днес ставам на десет години. Тази година за мен няма торта, понеже ти умря. Мама дискретно ми даде подаръка тази сутрин. Ненавиждам розовото в стил „Хелоу Кити“, новият ми часовник е черен, часовник в траур — като в стихотворението на леля Сара. Обичам черно, отлепени тапети, свирещи комини, бясно море, медузи и комари. Остров Гроа не се е откъснал от континента, а е изплувал от дъното на океана преди милиони години, научих го в училище. Сънувам често кошмар, при който островът потъва под водата и всички се издавяме. Събуждам се и плача, но не казвам за това на никого.
	Имам приятели и в Приметур, и в Пивизи. Навремето островът е бил разделен на две: източната част Приметур и западната част — Пивизи. Сега можем да се женим и да си дружим от двете страни на границата. През учебната година двете с мама живеем в градчето при баба и дядо в голяма къща, която някога е принадлежала на собственик на кораби. През лятото отиваме в Локмария, в малка рибарска къщичка, която мама е наследила от родителите си. Даваме стаи под наем на летовници, те идват редовно, а за нас това е печалба, както се казва, „добавя масло към спанака“, нищо че не обичам спанак. Аз ходя с колелото да купувам пресен хляб за закуската на клиентите. Мама се занимава с чистенето, миенето на съдовете и прането, кафето и конфитюрите. Няма отопление и не приемаме туристи през зимата.
	Вече съм виждала много мъртви — зайчета, премазани нощем от простаци, които карат прекалено бързо, птици, хванати от селски котки, и един удавник на брега. Не исках да те видя, Лу. Предпочитам да помня как се проваляш с приготвянето на шоколадовия сладкиш по рецептата на приятелката ти Мартин. Приятелките ми имат баби, които ги тъпчат със сладкиши, с бретонски пити, с _чумпот_. Теб дотам не те биваше в кухнята, че не се справяше дори с омлетите. Но пък ги приготвяше с такава любов, че ги изяждах.


	Мама и татко са скарани, откакто съм родена. Мама казва, че не съм виновна, но лъже: бъркотията е станала заради мен, природената ми сестра Шарлот ми го разкри с доволна злобна усмивка. Татко се е надявал, че мама ще дойде при него в Париж, но тя отказала да напусне Гроа: на друго място трудно се диша. Не знам дали е вярно, никога не съм била по-далеч от Лориан. Шарлот каза, че той й предложил да ме махне, но тя отказала. Татко не ме искал, аз съм злополучно обстоятелство. Всеки път, когато той идва на острова, мама изчезва в Локмария, за да не се срещнат. Обядвам с него в градчето, но почти не си говорим. А имам да му казвам толкова неща, направо се задушавам. Той ме целува, но не ме прегръща. Аз говоря на „ти“ на татко, на мама, на дядо и баба. Шарлот говори на „вие“ на баща ни, на майка си и на дядо и баба. Аз ги наричам с имената им, Жо и Лу. Шарлот им казва _грампи_ и _грани_*.
	[* От англ. grampy (дядо) и granny (баба). — Б.пр.]
	Татко носи тъмни костюми и вратовръзки, никога не е с дънки като татковците в Гроа. Роптае против синдикалните претенции на работниците си, кризата, данъците. Жена му Албан никога не е доволна. Тя не харесва Бретан, предпочита Юга, където морето е топло. Леля Сара нарича тяхната Шарлот „гадното хлапе“. Леля Сара е възхитителна, често сменя гаджетата си. Страда от някаква болест — _неврогене_, _невродеге_ — със сложно име, рядка и не се лекува. Ходи с бастун. Когато има кризи, сяда в специална инвалидна количка. Има татуировки на ръцете, вляво е Федерико Фелини в профил с голяма шапка и шал, вдясно — жена му Джулиета Мазина с шапчицата и раираното трико от филма „Пътят“. Казва, че няма време за губене, наслаждава се на живота. Тя е блестяща, завършила е Политехниката. И татко искал да учи там, но се издънил на приемния изпит. Май така и не се е примирил, че малката му сестра е по-добра от него. Аз като порасна, ще стана лекар — като Жо. Ще трябва да замина, за да уча, но ще се върна и ще отворя кабинет в Гроа.


	Мъчно ми е, че умря, Лу, но не толкова, колкото миналия юни, когато се случи онова, дето съм се заклела да не го разправям на никого. Излъгах всички, дори мама, казах, че е по вина на Трибор, рижия котарак. Навремето са наричали моряците от Гроа грекове. Когато ловели риба тон на своите големи плоскодънни кораби, _dundees_, с кафяви платна, като се движели _hatoup_, с разпънати ветрила, имали високи емайлирани кафеварки, наричани грекове. През онази сутрин, за която говоря, врялото кафе от нашия грек ни изгори, теб и мен. Веднага пъхнах лицето си и ръцете ти под ледената вода. Станаха ни мехури — на теб по пръстите, на мен до окото: ще ми остане белег завинаги. Но ще запазя тайната ти, обещавам.
	После ти се премести в хосписа. Отначало мислех, че ще е за малко, но ти така и не се върна. Смъртта е за цял живот, за вечни времена, амин. В своето слово тази сутрин в църквата отец Доминик каза, че сме здраво, споено семейство. Всъщност се преструваме. Само ти ни обичаше всички. Татко сигурно повече няма да стъпи на Гроа. Идваше заради теб. На гробището го хванах за ръка и той се скова. Хвана ме срам и се дръпнах. Исках просто да го утеша и да не ме е толкова страх. Аз съм бреме за него. Мама работи в централната книжарница с колежките си Мари-Кристин и Селин. Живеем с нейната заплата и тя отказва парите на татко. Шарлот твърди, че съм му в тежест, но аз не му струвам нито едно евро и съм слабичка, а тя е закръглена. Уж ми е наполовина сестра, а е два пъти по-тежка от мене.
	На опелото един от синовете на племенниците ти, който пее соло сопран в парижки хор, изпя такава красива мелодия, че се разтреперих. Казваше се _Pie Jesu_*. Слабо познавам братовчедите си. Когато човек живее на остров, пропуска семейните срещи. Жо, татко, Албан и леля Сара утре ще заминат с корабчето до Лориан, за да отидат при нотариуса. За пръв път ще остана сама с Шарлот.
	[* _Исусе премилостиви_ (лат.). — Б.пр.]


	Няколко дни преди онова, дето стана и за което не мога да говоря, понеже съм ти обещала да мълча, двамата с Жо ме научихте как се прави сърдечен масаж. Ама се смяхме! Жо взе назаем един манекен за обучение на спасителите. Поставих дясната си ръка върху долната част на гръдната кост на манекена, лявата ми беше извита отгоре, а лактите вирнати и Жо ми каза да натискам ритмично при честота сто натиска в минута. Не успявах да броя, тогава ти взе смартфона си и пусна една песен високо, като ме посъветва да следвам ритъма. Запомних я завинаги. Беше песен от миналия век, _Staying Alive_, на някакъв състав, който се казваше _Бий_-нещо си. Ревяхме заедно: _And weʼre stay in alive, stayin alive! Ah-ha-ha-ha, stayin alive, stayin alive! Ah-ha-ha-ha, staying aliiiiive!_ На френски означава: оставаме живи. Питах Жо дали в хосписа, когато сърцето ти е спряло да бие, са го масажирали с тая песен. Той каза, че си спяла спокойно и понякога да останеш жив не е най-доброто решение.


	_Лу, там, където се отива после_
	Мъртва съм, но помня всичко. Все едно отварям имейлите си след няколкоседмично отсъствие. Просто имах срив на паметта за няколко месеца, бъг в компютъра.
	Опелото ми беше чудесно. _Audite Silete_ и _Pie Jesu_ бяха затрогващи. Онези, на чието присъствие държах, бяха дошли. Сестрите ми, които все пак са ми сестри, приятелите ми от училище, милите ми съмишленици от наградата „Клара“, старият ти приятел Тиери, твоят заместник, станал халиф на мястото на халифа, както и много приятели гроасци, достатъчни за съоръжаването на риболовна флотилия.
	Обичам те, но вече не мога да ти го кажа и това разкъсва душата ми. Ще ми се да те докосна, да изтрия сълзите на Пом, да конфискувам телефона на Шарлот, която се прави на безразлична, за да скрие объркването си. Видях те как прегърна Сара, мой бализак; видях как се вкопчихте един в друг, както канджата хваща шамандурата. Яркосиният пуловер ти отива, колебах се за цвета, но съм го избрала добре. Видях как Сириан се люшна от мъка, как ръката на Пом потърси ръката на баща й, видях как Маел се колебае дали да не го прегърне, видях как Албан гледа Маел с нескрита омраза.
	Връщам обратно филма, представям си отново сватбата ни, гримасите на семействата ни и нашите щастливи усмивки. Усещам отново кожата ти до своята, мириса ти, вкуса ти, политам и се нося с теб. Виждам пак гордостта ти, когато се роди Сириан. Колко беше щастлив, когато се роди Сара. Колко беше сериозен, когато представи дисертацията си за доктората по медицина. Как се радваше, когато стана шеф на отделението. Как преглъщаше сълзите си всеки път, когато смъртта ти отнемаше пациенти. Как радостно се смееше, когато ги спасяваше. Безпокойството ти, когато Тиери назова болестта на Сара. Моят ужас, когато Пом бе изгорена. Ръцете ми сякаш напипват ловната пушка, когато ме завари посред нощ в кабинета си. Ушите ми чуват виенския новогодишен концерт, който слушахме отново първата вечер в хосписа, притиснати един към друг. Дъхът ми отново пресеква в последния миг. Не ме е страх, Жо. Не ме боли. Като вълна или пясък, изтичащ между пръстите. Водните капки не страдат, превръщайки се в пяна, песъчинките не се мъчат, разпилявайки се по плажа.
	Усмихвам се, мислейки за младия нотариус от Лориан, на когото поверих деликатната мисия, която ти неправилно ще сметнеш за лоша шега. Ти си най-добрият, ще успееш. Никога не си ме предавал. Впрочем — да, веднъж.


>	2 ноември

	_Жо, Лориан_
	Можеше да избереш гроаски нотариус. Ама не, отишла си на континента, на голямата суша. Качила си се на кораба, без да ми кажеш. Когато си била независима, свободна в действията си, съзнателна. Когато си помнела, че се обичаме.
	Никога не съм се съмнявал в любовта ти към мен и към децата ни. С тях ти бе едно цяло, не се бъркам в отношенията ви, няма място за мен в тях. Оставих ти ги, поверих ти ги. Работих за апартамента, за училищата им, за следванията им, за брекетите, за очилата, за уроците по музика, за допълнителното обучение по математика, за ветроходството, за модните дрехи, за компютрите. Един ден ти признах, че предпочитам Сара пред Сириан, защото се чувствам виновен спрямо нея. Ти скочи ядосано:
	— Тя е чаровна и буйна. Ще бъде силна и щастлива!
	Сърцето ми се стяга, все едно го мачка гигантска ръка, щом се сетя за тъпака от отделението, който ни каза: „Дъщеря ви няма наследствена патология, но често съществува семеен прецедент. Искате ли да знаете от коя страна е?“. Заедно извикахме „Не!“, за да носим товара съвместно.
	Отсъствието ти ми скрива слънцето, Лу. Никакъв антидепресант, никакъв психоаналитик няма да те върне. Обожавах живота с теб. Повръща ми се от живота, който ме чака. Все едно на всяко ядене да се тъпча с карфиола в тесто, който ненавиждах като дете.
	Оня ден шествието бе за теб, от църквата до мястото, където те положиха. Тази сутрин е за всички мъртви, от църквата до паметника на моряците, загинали в морето. Тая година ще минат без мен. Когато двама се оженят, според етикета трябва да седят на масата един до друг една година. Щом съм пресен вдовец, ще си нося само моя личен траур.


	— Моите съболезнования, докторе.
	Ръкостискането на младия нотариус е силно, тонът му издава съчувствие. По принцип кантората му е затворена днес заради почивния ден. Отворил е нарочно за нас, защото утре децата ни се връщат на работа в Париж. Аз съм сложил на раменете си моряшки пуловер с цвета на залеза.
	Този не ни познава. Вижда един едър гроасец с щръкнала сламена коса, смешен нос и оранжев пуловер. До него е синът му, с когото си приличат, като две капки от Атлантическия океан са, само дето синът е малко в стил парижки буржоа бохем. Снахата е прилична, с подстригана на черта морковена коса. Прелестната му русокоса дъщеря е с бастун.
	Сириан не се чувства добре с мен, откакто ти ни напусна. На Сара й е нужно нещо повече, за да я обърка. Когато хората се притесняват, че е на инвалидна количка, тя ги провокира, шепнейки: „Аз съм русалка, имам дълга рибя опашка вместо крака“.
	— Баща ни ви благодари, почитаеми… — започва Сириан.
	Трябва веднага да си маркирам територията, иначе край. Ще ми вземе мястото и ми остава старческият дом.
	— Вдовец съм, не съм изперкал, Сириан. Майка ти офейка, аз съм още тука. Недей да говориш от мое име. Ясно?
	Той поема удара. Прехапвам долната си устна. Защо казах „офейка“? Виждам те отново с лятната ти рокля, с дългите ти загорели крака, гордите ти гърди и сочните ти устни. Старите дами умират, жените офейкват. Ти офейка, Лу. Остави ме на бойното поле с дупка в сърцето.
	Нотариусът се прокашля. Дънките му са безупречни, а жилетката му има крокодилче на гърдите. Прилича на твоите племенници от замъка. Баща ти дълго ми се цупеше, задето съм те затворил на моя остров. Беше здрав като скала, падна както се срутва кула, сам в парка си, пред своите лебеди и крепостни ровове. Прав беше да иска да живеем при него. Ако бях там, може би щях да го спася.
	Нотариусът ти има снобско произношение. И аз говорех така, за да успокоя пациентите, които ползваха този език. Когато сънувам обаче, имам гроаски акцент. Ти го откри, защото говоря насън.
	— Покойната — съобщава той помпозно — завещава своята част от апартамента на булевард „Монпарнас“ на своя съпруг. Частите й от къщата в Гроа са оставени поравно на двете й деца.
	Заедно взехме това решение, за да накараме Сириан и Сара да се върнат на острова. Къщата е достатъчно голяма, за да не си пречим, а аз ще я поддържам за тях.
	— Ще ви прочета последната й воля — продължава нотариусът.
	Сириан и жена му са седнали на крайчеца на столовете си. Сара се е отпуснала на нейния, Федерико и Джулиета лежат спокойно на облегалките. Нотариусът повдигна вежда при вида на татуировките.
	— Жо, Сириан, Сара, моля ви, бъдете единни, поддържайте традициите, съхранете семейните ни ценности. Продължавайте да се събирате в Гроа на празниците.
	Децата ни кимат послушно.
	— Татко, няма да ви оставим сам на Коледа и на Великден! — възкликва превзето Албан.
	Така и не пожела да ми говори на „ти“.
	— Споко, миличка — добавя Сара и ми хвърля съучастнически поглед.
	— Желая Пом и Шарлот да се научат да правят… _чумпота_ на моята приятелка Люсет…? — чете леко въпросително нотариусът.
	Той произнася думата „чумпо̀“, а островитяните казват „чумпооот“. Това е сладкиш със солено масло и кафява захар, в сравнение с който _куин аман_-ът е диетичен десерт. Ти така и не го овладя.
	— Албан е карала курс при известен майстор готвач — казва Сириан. — Ще помогне на Шарлот.
	Мъчно ми е за известния майстор готвач, който е трябвало да търпи снаха ми. _Чумпотът_ съдържа захар и любов, няма ги в семинарите за депресирани парижанки.
	Нотариусът ми хвърля странен поглед. Усмивката ми замръзва. Сърцебиене разтърсва гърдите ми. Дискретно поставям левия си показалец и среден пръст върху дясната си китка, за да си проверя пулса. Ускорен е, но не усещам болка в гърдите. Жалко. Би било ефектно да получа инфаркт при нотариуса. Щяха да поместят съобщение за мен в „Уест Франс“ и в „Льо Телеграм“. Децата са тук, можех да си счупя лулата на място. Навремето слагали глинени лули между зъбите на умиращите. Когато издъхвали, долните им челюсти се отпускали и лулите се счупвали. Отварям уста, сякаш пускам невидима лула. Сара го забелязва. Искрата в очите на нотариуса ме тревожи. Знам си те, поставила си ми капан.
	— Покойната е направила специална добавка за вас, докторе, и към нея има нещо завещано.
	А така. Какво ще трябва да правя, Лу? Да скачам с бънджи от Пор Сен Никола? Да се покатеря на камбанарията на църквата и да откача рибата тон? Да пребоядисам хосписа в червено на бели точки? Усещам, че ще падне веселба.
	— Трябва да прочета пред всички първия параграф.
	Прави пауза за по-ефектно. Все едно е водещ в телевизионно риалити.
	— „За моя съпруг Жо“.
	Намръщвам се, неприятно ми е този хлапак да изрича думите ти.
	— „С теб се обичахме дяволски много.“
	Започваш да ме размекваш. Инстинктивно свивам глава в раменете си. Подготвям се за удара.
	— „Но ти ме предаде, моя любов.“
	Потръпвам потресен от този удар. Мислиш, че е смешно ли? Е, заглеждал съм и други жени освен теб все пак! Фантазирал съм си за някои. Желал съм ги. Но никога не съм ти изневерявал. А ако вярвам на споделеното от приятелите, трябва да съм вид, обречен на изчезване. Влюбен динозавър.
	Сириан ми хвърля убийствен поглед. Албан е отвратена. Сара с изненадана. Пом и Шарлот сигурно ще се избият на острова.
	— Това е нелепо — казвам и се опитвам да се усмихна.
	Нотариусът вдига ръка.
	— Нека да довърша. „Излъга ме, но ти прощавам. Не искам децата ни да узнаят повече. Това си е наша работа. Сега те трябва да излязат от помещението. Онова, което следва, е само за твоите уши, Жо.“


	Нотариусът сочи вратата. Сириан става и се подчинява, като ми обръща гръб. Албан го следва и ме поглежда, сякаш съм развалена стрида в кошница. Сара излиза, като мимоходом леко ме побутва с бастуна. Треперя от яд. А ме и досмешава, това е най-великата гадна шега, която си си правила с мен. Жалка работа, Лу. Смайващо. Но се получава. Браво, ти си най-добрата. Сега как да им докажа, че не е вярно?
	— „Само за твоите големи уши — продължава невъзмутимо нотариусът. — Ако чуваш тези думи, значи съм си отишла преди теб, правилно се твърди, че хората със слонски уши живеят по-дълго. Сигурна бях!“
	Шибано чувство за хумор имаш, Лу, наистина.
	— „Ти си объркан и сърдит. Не ме е яд на теб, Жо. Но имаш дълг на честта спрямо мен. Натоварвам те с деликатна мисия. Това ти е наказанието.“
	Не се ли шегуваш? Наистина ли мислиш, че съм ти изневерил? Била си вече болна, когато си отишла при нотариуса ли? Само ако знаех, как щях да се забавлявам! Бавачките на внуците на нашите приятели бяха жестоки. И онази шведска туристка, дето й се беше пукнала гумата на колелото и й помогнах. Можех, само да бях поискал! Трябваше да го направя, така поне щеше да ме обвиняваш с основание, моя любов.
	— „Ето каква ти е задачата, мой бализак“ — продължава нотариусът. — Бализак?
	— Това е семейна шега. Продължавайте.
	— „Моля те да осигуриш щастието на нашите деца, с които никога не си се занимавал. Ти беше страхотен любовник, великолепен съпруг и отсъстващ баща. Баща ти и дядо ти са отивали с месеци за риба, ти повтори този модел. Дедите ти са били по море, ти дежуреше в болницата. Децата ни преуспяха професионално, но не са щастливи. Ако моят нотариус ти чете днес това писмо, значи аз вече не мога да направя нищо за тях. Поверявам ти ги. Сириан е женен и е баща, Сара е свободна и прескача от цвят на цвят. Но те не знаят нищо за любовта. Възкресявал си пациенти с равни електрокардиограми. Моля те да върнеш усмивките на двама вече възрастни хора, носещи твоето име. Имаш картбланш. Щастието е заразно. Очаква те и изненада.“
	Какъв е този фарс, Лу? Нотариусът продължава безпощадно:
	— „Сириан и Сара не бива да знаят нищо. Забранявам ти да споделяш с тях. Забранявам ти също да споменаваш за това на групата на седмицата. Мисията не е невъзможна. Разполагаш с време и подсигурен период от два месеца. Нито една служба не знае как ще действаш. Този текст няма да се самоунищожи.“
	Той вдига поглед към мен.
	— Има предвид филма с Том Круз.
	— Нищо подобно, говори за сериала с Питър Грейвс и Барбара Бейн. Вие не сте били роден, излъчваха го през 60-те години на XX век.
	— Разбирате ли коя е групата на седмицата?
	Аз кимам.
	— Каква е изненадата?
	— Съпругата ви е написала писмо до вас и до децата ви. Ще ви го предам, когато осъществите напълно мисията, с която ви е натоварила.
	Изръмжавам:
	— Дайте ми го веднага! Сара и Сириан са възрастни, живеят на петстотин километра от Гроа и сами са избрали своя живот. Лу беше болна, заболяването й е подсказало тази нелепа идея. Аз съм лекар, знам какво говоря. Вие сте нотариус, не сте квалифициран да преценявате чуждото щастие.
	— Докторе, просто съм натоварен да ви запозная с последната воля на покойната. Няма да ви съдя за начина, по който ще постъпите.
	— Тогава кой ще отсъди?
	— Зададох й този въпрос. Тя ми отговори, че ви има доверие.
	— След като ме обвинява, че съм й изменил?
	Нотариусът свива фаталистично рамене.
	— При моя занаят съм свикнал с какво ли не. Това завещание е по-смислено от много други. Ако сте дълбоко убеден, че децата ви са щастливи, елате пак при мен след два месеца. Ще счупите печата и ще можете да прочетете писмото й. Пожелавам ви успех, докторе.
	Изправя се, за да ми подскаже, че разговорът е приключен. Ще се прибере у дома и ще се възползва от почивния ден, който аз му провалих. А аз ще трябва да се сблъскам с децата ни.
	— Минутка само! Споменахте печат. Пликът е затворен с печат ли?
	— Няма плик.
	Нотариусът отваря едно от чекмеджетата на бюрото си, взима една бутилчица и я слага пред мен. Запечатана е с восък. Етикетът е остърган, липсват последните думи на марката, сега се чете _champagne Merci_*. Съдържа две сгънати листчета. Разпознавам я. Последния път, когато я видях, бе през юни, вечерта на лятното слънцестоене. Още бях много зает началник, Пом бе само на няколко месеца…
	[* Шампанско „Мерси“. — Б.пр.]


>	Десет години по-рано

	_Лу, остров Гроа_
	Вечерта на лятното слънцестоене е. Приготвих сандвичи с любов. Взимам уроци по готварство и разполагам с цяла полица книги с рецепти, но всичко, което докосна, не може да се яде. Примирила съм се. Знаеш си какво те чака и си купил чипс и ягодови желирани бонбони. Отиваме със скутер на пикник край морето. Сами сме на плажа, седнали на голяма кърпа, а един гларус ни наблюдава, очарован от неочакваната печалба. Познава ни и знае, че няма да доядем сандвичите. Ти изяждаш половината от твоя, за да ми доставиш удоволствие. Сара и нейният годеник Патрис са издържали приемния изпит за Политехниката. Отидоха на трекинг в Корсика. Ще се женят през октомври, поканите са разпратени. Сириан се яви на същия изпит, но се провали, новата му приятелка Албан го утешава. Ти казваш, че това ще му затвори устата, според мен той няма нужда от това унижение. Чудесен лекар си, любов моя, но не разбираш нашия син. Какво ли не направи ти, за да станеш шеф на отделение. Сириан толкова се бои да не те разочарова, направо е парализиран. Ти предпочиташ Сара и той го усеща. Според теб Албан е мрънкало, наричаш я Елиан, Ариан, Морган, не можеш да запомниш името й. Предпочиташ онази, която той обичаше преди, Маел, майката на осеммесечната Пом, по която сме луди. Аз съм като квачка. Ако пиленцата ми са добре, кудкудякам от радост, а ти можеш да се правиш на петел. Да обичаш едно дете означава да погребеш мечтаното, фантазирано дете и да го приемеш каквото е, а не каквото ни се иска да е. Ти не би избрал Сириан за приятел. Но той ни е син, Жо. Твой син е и прилича на теб.
	Плажът Гран Сабл е единственият изпъкнал плаж в Европа, при това див. Морските течения, минаващи покрай острова, отнасят пясъка и го насипват по-нататък. Поради бурите плажът се е изместил със стотици метри на северозапад, оттатък нос Кроа. Взела съм половин бутилка шампанско _Mercier_ и две високи чаши, истински, не пластмасови. Ти го отваряш точно когато слънцето се потапя в морето. Носиш на раменете си ален жозеф. Липсва само _Adagio for strings_ от Барбър, дирижирано от Ленард Бърнстейн, за да сме в рая.
	— За любовта! — заявяваш ти.
	— Гледай ме, докато си казваме наздраве, Жо, иначе — седем години без секс!
	Ти се подчиняваш веднага. Аз стратегически правя следващия си ход.
	— Каква песен мислиш, че ще подхожда за този момент, мой бализак?
	Очаквам да избереш Барбара, Реджани, Брел. Ти затананикваш Серж Лама, като сменяш думите, казваш _Lou_ вместо _lʼeau_, „Лу“ вместо „водата“, и римата се губи:
	— _Остров между небето и Лу, остров без хора и кораби!_
	Аз ти отговарям с думите на Мишел Фюген и неговия _Big Bazar_:
	— _Пей, живот, пей, сякаш трябва да умреш утре!_
	Отливът настъпва, по брега остават водорасли и черупки. От един закотвен платноход се носят смехове.
	— Във вечер на слънцестоене всичко е символ, Жо. Ние сме в средата на годината и на живота ни. И ние стигнахме носа и сега се спускаме.
	— Трябва да използваме всеки миг, _carpe diem_*. Сандвичът ти е отвратителен, но целувките ти са сладки.
	[* Улови мига (лат.). — Б.пр.]
	Навеждаш се към мен. Аз те отблъсвам.
	— Обичам те от първия ден, Жо, когато очите ни се срещнаха на сватбата на моя братовчед. Танцуваше толкова лошо, просто беше неотразим.
	— Не е вярно, аз съм гъвкав и грациозен. Момичетата обожаваха да танцуват блус с мен.
	— Понеже играеше рок като дърво и ги настъпваше по краката! Блусът не беше толкова рискован.


	Бях те забелязала заради нелепия моряшки пуловер на раменете ти. Приличах на канарче в смешната си жълта рокличка. Положих сърцето си върху мостика на твоя кораб.
	— За пръв път стъпвах в замък, Лу, и виждах младоженец с фрак и жени с други шапки, а не с бретонски. Бях впечатлен. После те забелязах и разбрах…
	Бях зле облечена, не е добре за момиче да расте без майка. Баща ми имаше замък, но не и богатство, всичко отиваше за ремонта на покривите и рововете. Аз съм петата дъщеря, наследявах роклите на по-големите ми сестри, зле скроени за тях, смехотворни на мен. Ти се приближи и ми каза: „Очите ви са порцелановосини, искам да ги запазя от счупване“. Отговорих ти, че такъв цвят няма. Ти отвърна уверено: „Напротив, това е нюанс на порцелановобялото!“.
	— Танцуваше като слон в стъкларски магазин — казвам аз безпощадно. — Трябва да ми обещаеш нещо, Жо.
	— Не ме карай да дояждам сандвичите ти!
	— Говоря сериозно. Искам да разчитам на теб.
	Тогава ти обяснявам. Ти отказваш. Настоявам. Оставаме с часове до морето, обсъждаме, караме се, прегръщаме се. Допиваме бутилката. Гларусът отлита с остатъка от моя сандвич в човката. Не отстъпвам. Ти се инатиш. Аргументирам се. Ти продължаваш да упорстваш. Преминавам към втората фаза, започвам да плача тихичко. Ти се предаваш. Накрая обещаваш, за да си изтрия сълзите. Целувам те сластно с език и ти шепна: „Това не е призивът на осемнайсети юни, а целувката на двайсет и първи юни, моя любов!“. Взимам ножчето ти и одялквам тапата на шампанското. Вадя лист хартия от джоба си и написвам истински договор, който двамата подписваме. Пъхам го в празната бутилка. Допирам устни до гърлото й и извиквам в бутилката думи, които не чуваш. После натъпквам корковата тапа. Сетне остъргвам етикета така, че двете последни букви да изчезнат. Остава само _Merci_. Прибираме се в градчето със скутера в топлата пролетна нощ.


	Вкъщи две съобщения на телефонния секретар променят завинаги живота ни. Първото е от Сириан, който ни известява за годежа си с Албан и за брака им, заедно с появата на ново бебе в семейството. Второто е от Сара, тя е толкова притеснена, че не разпознавам гласа й: „Татко, мамо, нещо не е наред, не мога да ходя вече нормално, зарязваме трекинга. С Патрис се прибираме с първия самолет в Париж“.
	Аз се паникьосвам. Ти се опитваш да ме успокоиш: Сара се е изтощила от подготовката за приемния изпит, ти ще се погрижиш за всичко. Уреждаш дъщеря ни да постъпи в отделението на твоя приятел професор Тиери Серфати, той е най-добрият.
	Тиери бързо поставя диагнозата и небето буквално ни се стоварва върху главите. Патрис разваля годежа си със Сара — плъховете първи напускат кораба. Ти предлагаш да го размажеш, за да опресниш познанията си по анатомия, но аз те възпирам. Сара никога повече няма да изрече името му. Отменяме сватбата.
	Патрис влиза в Политехниката. Сара губи половин година с престои в болница, прегледи, изследвания и постъпва на следващата година. Сириан и Албан се женят, родителите на Албан се заемат с всичко. Иска ти се да отложат церемонията, но коремът на Албан се закръгля, нямаме избор. Смазана от мъка, на снимките Сара храбро се усмихва до младоженците. Опира се на бастун, украсен с бял тюл и златисти пайети. Докато седим на месата на първия ред в църквата, повдига ръкавите си и ми показва пресните си татуировки, Федерико и Джулиета. Те никога няма да я предадат.


>	2 ноември

	_Жо, Лориан_
	Така и не видях повече бутилката с писмото и гласа ти, Лу. До днес. Сега в нея има два листа — прословутият договор и писмо до мен и децата ни. Запечатала си бутилката с восък. Най-сетне се сещам в какво ме обвиняваш. Не те предадох, но не спазих уговорката ни. Завива ми се свят, вкопчвам се в страничните облегалки на креслото. Нотариусът е притеснен, не за мен, а за почивния си ден. Ако умра в кантората му, той ще закъснее.
	— Тук има лекар — казвам аз, за да го успокоя.
	Не му се вижда смешно.
	— Ще извикам децата ви.
	— Не, добре съм. Просто съм смутен. В тази бутилка е гласът на жена ми.
	Младият тъпак ме възприема като стар тъпак, а на всичкото отгоре смята теб за умряла. Много добре знам, че гласът ти е офейкал заедно с теб и няма да го чуя, когато отпуша бутилката. И все пак се надявам, както навремето бях повярвал на баща ми, когато ми даде да чуя морето от една раковина. Спираловидните раковини са оформени според златното сечение, както и плодниците на цветята, пирамидите и катедралите. Ти беше моето златно сечение, Лу. Ще зачета последната ти воля. От любов, а и защото искам да знам какво си ни писала. Но не си права. Децата ни са щастливи.
	Най-тежки за лекуване са лекарските семейства. Децата им страдат от апендицити с усложнения. Родителите създават проблеми при анестезия. На мен ми се струпа още повече. Сара няма множествена склероза, а много рядка болест. Ти не страдаше от алцхаймер, а от особена патология, която засегна паметта ти. Винаги има и трето. Кой ще е следващият?
	Нотариусът излиза да повика децата ни. Ще бъде страшно. Току-що съсипа следващите ми два месеца, любов моя. Какво ми остава без теб? Двуцифреното число на съвместните ни години и стоцифреното число на нашите смехове?


	Таксито ни оставя при морската гара на Лориан. Корабът, който гроасци наричат товарен, или каруцата, а туристите ферибот, напуска пристана и отплава към Гроа. Островитяните се настаняват вътре, а туристите и временно пребиваващите сядат отвън и гледат океана. Морето е тихо, корабът е стабилен. Жалко, би било чудесно Албан да се издрайфа.
	Сара се качва на асансьора с възрастните хора и бременните. Сяда до един илюминатор в основния салон и бутва бастуна си под седалката. Мъжете я заглеждат. Свикнала е и й е все едно. Измерват с поглед дългите й руси коси, пъстрите очи, вталеното яке, обхванатите от тесните дънки крака. Тя е чувствена. Сириан и Албан се качват на горната палуба с туристите. И лете, и зиме те са два вида: туристи с огромни раници и тояги за ходене и имитатори с нови моряшки дрехи и обувки, които няма да стигнат по-далеч от пристанищното кафене.
	Аз съм на границата между тези два свята, на долната палуба, отвън, с пушачите. Смачках преди двайсет години последната си цигара, за да ти доставя удоволствие, но взимам една от един младеж, когото познавам по физиономия. Хванал съм се за парапета и с цигара в уста наблюдавам морето и вдишвам дима. Чакам да стигнем до пролива Куро и тогава сядам при Сара. Туристите, които не ни познават, смятат, че съм стар за нея и ме мразят.
	— Тежък ден, а, татко?
	— Не съм изневерявал на майка ти.
	Тя се позасмива.
	— От Патрис научих едно нещо — никога на никого да нямам доверие.
	Твоята смърт отвори кутията на Пандора, Лу. Вчера Сириан и Маел седяха в една и съща църква — нещо, което никога не бих повярвал, че е възможно. Днес Сара изрече името на своя бивш.
	— Какво ти каза нотариусът с крокодила, след като излязохме?
	— Майка ти ми е възложила една задача. Нямам право да ви говоря за нея.
	Взираме се в океана през илюминатора. После Сара се обръща към мен.
	— Прощавай, татко. Не ти помогнах, когато тя се разболя, беше свръх силите ми. Щом си сметнал, че тя ще бъде по-добре в хосписа, значи е било за нейно добро.
	— Нищо не съм решавал аз, майка ти не ми остави избор.
	— Поне не е била сама, имаше теб. Ужасно е да си сам.
	В главата ми зазвучава сигнал за тревога. Можех да се закълна, че дъщеря ми не е нещастна поради това, че е необвързана. Корабната сирена изсвирва, за да поздрави насрещния кораб, който пътува към Лориан.
	— Ще дойда за Коледа, татко. Но познавам Албан, ще измъчи здраво Сириан, за да се отметне. По-рано нямаше за какво да се хване, за да те победи. Сега ще го направи с радост.
	Знаеше на какво ме излагаш, Лу. Преглъщам с мъка. Мисля си за децата ни някога, за тяхната близост, за удоволствието, с което говореха гроаски. Имаха „вкус към“ своя остров, както се казва тук. Ругаеха и свършваха изразите си с _gast_. Бяха бретонци с лъвски глави и не им пукаше за парижаните с телешките глави. В юношеските си години Сириан стана надменен, а Сара си остана мила и забавна. В събота вечер ходеха на светски балове — тая измишльотина на аристокрацията и едрата буржоазия, та децата им да се женят помежду си. Когато дойде ред Сара да даде своя бал, баща ти бе отворил оранжерията на замъка и вечерта бе разкошна. Сириан изглеждаше страхотно в официално облекло, Сара бе умопомрачителна в дълга рокля. После се стигна до оня гаден приемен изпит.
	— Брат ти още не се е съвзел, че се провали в Политехниката — рекох аз.
	— И ми се сърди, че аз успях. А откакто работя в киното, още повече. Разправя, че е пълна бъркотия.
	— Ти си една чудесна бъркотия.
	— Албан не мисли така. Знаеш ли какво ми изтърси вчера? „Безпокоя се за Шарлот, с твоята болест и болестта на Лу, твоето семейство има ужасни недостатъци!“
	Скръцвам със зъби. Дядото и бабата на Албан са нормандски селяни, които обработвали земите, наследени от дедите им. Баща й забогатял, изкупувайки парцели от техните съседи, чиито деца не искали повече да работят на село. Баламосвал ги, като се кълнял, че ще продължи традицията. Преговарял тайно, нищо не се разчуло. Оказал се собственик на много хектари. После съседите му със закъснение открили, че е направил сдружение с едър търговец на недвижими имоти. На тези земи, тъй скъпи за тях, продадени евтино, очи в очи, по селски, по мъжки, били издигнати хотели за парижаните, които идвали през уикендите. Измамените селяни затрупали мерцедеса на бащата на Албан под грамада от кравешки тор.
	— Съжалявам, че ви прекъсвам — казва Сириан. — Решихме да спим в хотела на Мореплаването. Запазил съм две стаи. Ще минем да вземем Шарлот и отиваме там.
	— Решили сте или Албан е настояла? — изръмжава Сара.
	— Ти не се бъркай — отвръща брат й.
	— Да не би жена ти да смята, че изневярата е заразна? — произнасям аз отвратено.
	— Как си могъл да причиниш такова нещо на мама? — напада остро Сириан. — Да я натикаш в хоспис, за да се отървеш и да разполагаш със свобода!
	Пъхам юмруците си в джобове, за да не заиграят.
	— Разкарай се. Не ми трябват нито обидите ти, нито помощта ти.
	Сириан е пребледнял от яд.
	— Бащите помагат на синовете си! Ако бях учил медицина, щеше да ми слагаш пръти в колелата. Искаш да бъдеш началник, да бъдеш старият вълк, който води глутницата, най-якият мъжкар.
	В паметта ми възкръсва фраза от Откровението на свети Йоан: „Аз съм Алфа и Омега, начало и край…“
	— Старият вълк водач на глутницата — това би допаднало на моята психотерапевтка — подмята Сара, кискайки се. — Старият вълк изгуби своята Лу. Много фройдистко.
	Сара ходи на терапия? Ден на изненадите.
	— Психарката да те беше посъветвала да създадеш семейство, вместо да се чукаш с когото ти падне — изсъсква Сириан.
	— Ей! Ей! — повишавам глас аз.
	— Мама е мъртва — продължава той ядно. — Не е офейкала, татко, тя умря. Погребана е в гробището на скъпия ти остров. Няма да я видим повече. Край. Край на семейните коледи, на празниците на майката, на нежността. Никога повече няма да стъпя на това лайнарско място.
	— Напомням ти, че по-голямата ти дъщеря живее тук.
	— Ще я взема през ваканцията в Юга заедно с нас.
	— Режеш и мостовете, и пъпната си връв, а? Доста крайно!
	Сириан се колебае. Албан познава мъжа си, появява се и му оказва съдействие.
	— В шок сме след наученото при нотариуса, татко.
	— Трябва ни време — добавя Сириан.
	Дъното на левия ми джоб се скъсва под тежестта на юмрука ми. Мисля си за запечатаната бутилка, за Гран Сабл, за мисията, която ми налагаш, за изкривеното ти чувство за хумор.
	— Време трябва, когато късаме, когато вече не се обичаме. Значи сме се обичали.
	Корабът изсвирва, влизайки в пристана. Пасажерите събират нещата си, за да слязат. Сириан и Албан отиват към стълбите на кораба. Аз изчаквам асансьора със Сара.


	_Пом, остров Гроа_
	Жо, татко, леля Сара и Албан заминаха за Лориан. Бих дала новия си часовник, за да разбера къде си сега, Лу. За мен раят е Гроа.
	— Вярваш ли в рая и ада? — питам природената си сестра.
	Тя свива рамене.
	— Мама вярва. Според татко адът са другите*.
	[* Мисъл на Жан Пол Сартр. — Б.р.]
	— Къде е Лу, как смяташ?
	— За щастие, не е в кухнята — казва тя и се изкисква.
	Учила си ме, че когато хората казват лоши неща, трябва да разберем защо го правят. Най-вероятно ги е страх или са нещастни. Шарлот има късмета да живее с татко. Аз пък имах късмета да живея с мама, с Жо и с теб. Сестри сме, а нямаме какво да си кажем. Мама е на работа до вечерта. Аз не съм на училище, ще трябва да я търпя.
	— Да отидем на кино? — предлага Шарлот.
	— Не можем.
	— Защо?
	Понякога се питам дали баща ни е един и същ.
	— Току-що погребахме Лу.
	— Е, и?
	— Не можем от уважение. Тя не ти ли липсва?
	— Виждах я три пъти в годината. Татко казва, че последния месец дори не го е познала.
	— Че той не е идвал на острова от август — казвам аз изненадано.
	— Напротив, идваше всеки месец, откакто тя беше в хосписа. Отиваше и се връщаше за един ден.
	Замълчавам. Ясно, баща ни не е един и същ. Тя нейния си го вижда всеки ден. Моят минава през Гроа, без да ми каже здрасти.
	— Не знаех — казвам с разтреперан глас.
	— Сега поне ще престане да ни кара насила да идваме тук. Няма дори басейн!
	— Океанът не ти ли стига?
	Тя ме гледа, сякаш съм откачила.
	— Той е леден! Според татко майка ти е патела.
	Пателата е вид остра мидичка, която се храни с водораслите по скалите. Черупката й изравя малка кръгла вдлъбнатина. Тя залепва за скалата с мускулестото си краче, а черупката се забива във вдлъбнатината и устоява на вълните. Мама е пуснала котва в Гроа, както Жо и аз. Това не е обида, а истината. Аз съм на моя територия, трябва да се покажа гостоприемна.
	— Искаш ли да отидем на пикник на нос Ша?
	Този нос е близко, точно след къщата за гости до Семафора на Кръста, има един малък фар с червено покривче в началото на дивия бряг, в резервата „Франсоа Льо Бай“. Скалите така искрят на слънцето, че под краката блести.
	— Как ще идем дотам?
	— С колело! Ще взема маминото и ще ти дам моето.
	— Не мога да карам колело — признава смутено Шарлот.
	— Шегуваш ли се?
	Не. Никога не се е качвала на колело.
	— Тогава ще седнеш на багажника.
	Заемам се с яденето. Шарлот не я бива в кухнята. Майка й не я оставя да пипа нищо, дори и ножа за хляб.
	— Обичаш ли геменейска кървавица?
	Опла пръв получава малко и я одобрява. Сестра ми опитва и си взима пак. Не й обяснявам, че яде свински черва, пушени на дървени въглища. Слагам кървавица в сандвичите ни. Взимам и ябълки и една бутилка вода. Шарлот е с розово поло и кожени ботуши. Давам й назаем пуловер от полар, дебел елек и старите ми маратонки.
	Погалваме Опла, но не го взимаме с нас. Яхвам колелото.
	— Качи се отзад! Дръж се за багажника и разтвори крака, за да не се закачат в спиците. Не мърдай, ако се въртиш, ще изгубя равновесие. Не се безпокой, аз съм внимателна.
	Мама има нужда от мен, а и не ми се умира.


	В Гроа няма светофари, но има кръстовища, на които се спира. Отначало карам бавно, после ставам по-смела. Ако на Шарлот й се случи нещо, татко съвсем няма да ме обича. Тази нощ валя. Слънцето блести, нарочно карам през локвите, като си вдигам краката върху рамката. Шарлот прави същото, смеем се, макар че липсата на Лу ми разбива сърцето. За пръв път двете се разбираме.
	— Ще се отбием до Пор Лей, да те запозная с едни приятели.


	Имам приятели гроасци, както и други, които идват само през ваканциите. Близнаците са на моята възраст, живеят в Париж. Казват се Елиот и Солал. Дядо им и баба им — Жилдас и Изабел — са приятели на моите дядо и баба. Навремето в Пор Лей са се правели консерви от риба тон и от сардини, тук е било първото училище по риболов във Франция. Карам покрай пътеката, като избягвам веригите за привързване. Отлив е, лодките са на сухо. Оставям колелото в тревата. Отиваме до бялата къща над водата. Близнаците танцуват на терасата.
	— Здрасти! Чакаме Бой и Лола — казва Солал.
	— Знаем, че скоро ще дойдат — добавя Елиот.
	Винаги казват „ние“, никога „аз“. Говорят на дядо си и баба си по име, както аз. Забавни са. И са двама.
	— Кои са Бой и Лола? — любопитства Шарлот.
	— Приятели.
	— Гроасци или парижани?
	— Нито едното, нито другото — смея се аз.
	— Бой звучи английско. Да не би родителите им да имат къща тук?
	— Те са бездомници — уточнява Елиот.
	— Мама участва в една асоциация, която се грижи за безпризорните във Везине — казва Шарлот. — Приятелите ви просят ли?
	— Нямат нужда от нищо. Ето ги.
	Бой и Лола пристигат прегладнели, като по часовник, точно на пладне. Прелитат в кръг над нас за всеки случай и кацат на терасата.
	— Чайки! — възкликва шашната Шарлот.
	— Не, сребристи гларуси — поправя я Солал. — Чайките имат черни човки, а гларусите — жълти клюнове с червени точки.
	— Малките удрят с човка по тези червени точки и майките гларуси бълват, каквото са изяли, за да ги хранят, гадост. Родителите са бели, малките са сиви — добавя Елиот.
	Жоана, голямата сестра на близнаците, носи залчета, намазани със сирене _бурсен_. Прилича на русалка, висока, с дълга коса.
	— Обичат и наденица, скариди, риба, остатъци от сладкиши, всичко мазно — казва тя.
	Бой, едрият мъжкар, хваща една коричка с клюна си и отстъпва, за да направи място на Лола, която е по-малка, да хапне и тя, все едно играят балет. Жоана се приближава, но птиците изкряскват и веднага отлитат.
	— Това е крясъкът за опасност — обяснява Солал. — Имат си и други — за да искат ядене или за да прогонят другите, но не и Жюли.
	— Мислехме, че Жюли е женска — уточнява Елиот, — но Изабел откри, че е мъжкар. Жилдас му дава да яде от ръка.
	— Ето го! — казва Жоана и сочи бял гларус със сиво гръбче, който каца на терасата.
	Бой и Лола отстъпват. Жули надава силен крясък. Дядото на близнаците носи хляб, намазан с масло. Дава парченце на птицата, която го взима и се отмества, взима още и пак се отмества, все тъй вдигайки шум.
	— Докато обядваме вътре — разказва Жилдас, — Жюли чука с човка по стъклото. Отваряме прозореца и слагаме пред него една табуретка. От табуретката той скача на пода, за да дойде да хапне. Ако забравим табуретката, не влиза. Предполагаме, че Бой и Лола са негови деца.
	Каня близнаците да дойдат с нас на пикник до Ша, но те смятат да ходят на конната база. Предлагам на сестра ми да отидем с тях. Тя не ще, страх я било от конете.
	— Дядо ти е тукашен, значи си гроаска по кръв — отбелязва с възхищение Солал.
	— Предпочитам Лазурния бряг, по-гот е! — отвръща със своя нагъл гласец Шарлот.
	Повличам я, преди да стане мазало.


	Сядаме на една сребриста скала, за да си направим пикник на слънце на нос Ша.
	— Мама казва, че в Бретан времето винаги е лошо — учудва се Шарлот.
	— Не е вярно, в Морбиан има също толкова слънчеви часове, колкото и в Кан.
	— Татко казва, че в бурни дни корабът не може да пътува. И оставаш блокиран на острова.
	— Случва се рядко и трае кратко.
	— Познаваш ли известни хора тук, знаменитости, дето ги показват в списанията?
	— Познавам хора на изкуството и двама активни еколози.
	— Искала ли си им автографи?
	— Не, не ща да им досаждам. Жо ми каза една поговорка — сменям темата аз. — „Като няма вода, пиеш вода, като има вода, пиеш вино.“
	— Нищо не значи, тъпотия.
	— Помисли. Преди време на Гроа не е имало пристанище. Рибарските кораби можели да се приближат само при прилив. Ако пристигнели при отлив, моряците трябвало да си стоят на кораба и пиели вода, докато морето се покачи. „Като няма вода, пиеш вода.“ Разбираш ли? При прилив, когато корабите можели да влязат в пристанището, моряците слизали на сушата и хуквали към кръчмата. „Като има вода, пиеш вино.“ Смешно, нали?
	На Шарлот не й се занимава с моряци и приливи.
	— Това от какво ти е? — пита тя и показва белега до окото ми.
	— Трибор обърна кафеварката и се изгорих.
	Разказах същата лъжа на татко. Той ми повярва. Докосвам раната, вече не усещам нищо. Според Жо нервните окончания щели да се възстановят.
	— Приятелите казват, че съм като Хари Потър, само дето белегът ми няма формата на мълния.
	— И ти ли си имаш приятели като грампи и грани? — пита замислено Шарлот и взима с пръсти парче кървавица.
	— Естествено! Ти нямаш ли?
	— Не. Имам си мама. И тя има мен.
	Хваща едно камъче и го мята ядно надалеч. Мъчно ми е за нея.
	— Ако искаш, можем да бъдем приятелки? И без това сме сестри.
	— Само наполовина. И не е сигурно. Мама казва, че татко е бил манипулиран от майка ти и никога не е поискал да направи тест за бащинство.
	Поглеждам я и се вкаменявам. Ако татко не ми е татко, Жо и ти не сте ми дядо и баба. Ще трябва ли да напуснем къщата в градчето? И няма да имам право да те оплаквам? Затова ли татко не ме прегръща и идва толкова рядко на острова?
	— Мама казва, че ми завиждаш — добавя Шарлот.
	— Не мога да завиждам на някой, който има твоята майка вместо моята! — ядосвам се аз.
	— Разменяме се, когато кажеш.
	— Не обичаш ли майка си?
	— Никой не я обича, освен Опла. На осемнайсет години ще избягам. Татко дори няма да забележи, че ме няма.
	Красивият образ на съвършеното семейство е на парченца.
	— Ама нали го виждаш всеки ден?
	— Когато се връща вечер от работа, аз съм си легнала. А сутрин излиза, преди да се събудя.
	— Е, през уикендите го виждаш!
	— В събота отива в офиса. В неделя бяга за здраве при езерото Ибис, а после слуша джаз и чете. Аз си седя в стаята и гледам сериали по телевизията. Не бива да каня приятелки у дома и не бива да ходя при другите.
	Направо застивам.
	— Аз ходя при приятелки или те идват у нас, а мама ни прави палачинки. Страшно обичам да чета: Жул Верн, Ръдиард Киплинг, Инид Блайтън, изядох с кориците седемте тома на _Хари Потър_ и трите тома на личния дневник на коня Крак.
	Шарлот свива рамене.
	— Ходя на частни уроци по танци, само аз и учителката. Имам абонамент за „Комеди Франсез“ и за зала „Плейел“ за концертите за млада публика, посещаваме ги с мама. Тя казва, че човек няма нужда от приятели, щом обича майка си. Тя ме води на училище и после ме взима. Предпочитам да ям в стола, но тя не дава.
	— Ама и твоят живот е един!
	— Мислех, че всички деца са като мен. Ти твоя живот ли предпочиташ? Че на твоя скапан остров няма нищо!
	Чак се задавям.
	— Нищо ли? Шегуваш ли се? Жо казва, че тук е Нирвана и Олимп. Къпя се в морето през цялата година. Участвам в театралния състав. Танцувам в келтския клуб. Събирам дървата, изхвърлени от морето при силен прилив. Ходя за гъби и за черници с Жо. Лете има малки концерти на открито, пренасят пианото в ремарке. По обед има аперитиви в Хангара при Жорж, който прави страхотни панаирджийски фургони. Има Екомузей. Помагам на благотворителния пазар при свещеническия дом, на празника на училището и на пазара за стари вещи в Дожо. Разхождам се между дърветата в Паркабу по мрежи, опънати над празното пространство. Участвах в клипа _Кабалитос_ на Лоран Морисон, бях статистка на селския празник, снимахме през нощта, беше върхът!
	— Имаш късмет. Татко казва, че искаш да станеш лекар като грампи, вярно ли е?
	Потвърждавам, учудена, че той го знае.
	— Ти какво искаш да правиш по-късно?
	— Да отида някъде далеч-далеч.
	От отговора й ми става мъчно. За да я утеша, й предлагам:
	— Искаш ли да видиш още много Бой, Лола и Жюли?


	През пролетта не бива да се закачат птиците, които мътят на Пен Мен и по канарите. През ноември може, ама внимателно. Шарлот пак сяда на багажника и аз въртя педалите дотам. Доста път е, прасците ми се втвърдяват. Приближаваме се полекичка. Знам имената на видовете: северен фулмар, морски гларус, кафяв гларус, качулат гларус, сребрист гларус.
	— Живеят по двойки с години, свиват гнезда през април-май и мътят яйцата един подир друг. Пазят си ги и нападат тъпаците, които се приближават. Учат малките да летят четирийсет дни, след като се излюпят.
	Вървим към обляната в слънце скала, където птиците са се събрали. Внезапно Шарлот започва да крещи и да скача с разперени ръце и диво изражение на лицето. Гларусите литват, плющейки гневно с крила. Пищят, спускат се надолу, летят ниско. Изцвъкват й се обилно на ръката. После тя престава, като марионетка, на която са прерязали конците. Вече не е зачервена, не кряска. Птиците накацват и я наблюдават.
	— Защо го направи?
	— За да се посмеем — казва тя и си избърсва ръката с хартиена носна кърпичка, която хвърля на земята.
	— Ако гнездата бяха пълни, щеше да пощуриш малките!
	— Щеше да е още по-весело. Гларусчетата са късметлии — изръмжава тя. — Родителите им се грижат за тях и ги пазят, а после ги учат да летят, за да бъдат свободни.
	Тя се задъхва от завист. Албан я задушава. Татко не се занимава с нея. Няма си нито нежността на нашите баба и дядо, нито обичта на моята майка, за да заживее волно. Никой не учи Шарлот да лети. Мощен звук раздира въздуха. Сирената на кораба. Не разбрахме кога мина времето!


	Въртя педалите, за да се приберем в градчето. Зад мен Шарлот тежи. Прибирам колелото под навеса, отварям вратата. Албан се появява и пита с леден тон:
	— Къде бяхте?
	— На нос Ша, а после и на Пен Мен.
	Потърсвам с очи успокоителната фигура на Жо.
	— Грампи няма ли го? — учудва се Шарлот.
	— Отиваме да спим в хотела на Мореплаването. Приготвих ти чантата. Каква е тази отвратителна миризма? Пръстите ти, Шарлот? Какво си пипала?
	— Ядохме кървавица — казва сестра ми.
	Албан ме поглежда, сякаш съм дала арсеник на плътта от плътта й. После хвърля презрителен поглед към дъщеря си, надянала развлечени дрехи и маратонки. Къде е изисканото розово поло, къде са хубавите ботушки?
	— Облечена си отвратително, приличаш на…
	Думите не й стигат, за да опише дъщеря си, маскирана като мен. Тя сбърчва вежди.
	— А как отидохте до нос Ша?
	— С колело — оповестява Шарлот.
	Албан пребледнява, но дъщеря й не забелязва това.
	— Возила… си… се с колело… по пътя? — изрича тя членоразделно.
	— Пом караше, а аз бях седнала на багажника — отговаря безгрижно Шарлот.
	Албан се спуска към мен, хваща ме за ръката и ме разтърсва. Толкова съм поразена, че не мога да реагирам.
	— Как си посмяла! — извиква тя.
	— Причинявате ми болка — казвам аз и се опитвам да се освободя.
	Татко се появява, разтревожен от този шум.
	— Какво става?
	— Тази луда е помъкнала дъщеря ни да карат колело по пътя! — изревава Албан и забива нокти в ръката ми.
	— Просто бяхме на пикник, пуснете ме!
	— Шарлот е добре, Албан — намесва се татко. — Откъде да знае?
	— Какво да знам? — пита уплашено Шарлот.
	— Успокой се, Албан, и двете са добре — повтаря татко.
	— Не биваше да я оставям сама! Не ми пука за дъщеря ти, важна е моята, твоята може да умре!
	Татко пребледнява. Той хваща жена си за раменете, разтваря със сила пръстите й и ме освобождава. Потърквам си ръката. Ако Жо беше тук, щеше да изхвърли Албан навън. Ако Сара бе видяла това, щеше да я нашиба с бастуна. Ако мама бе присъствала на сцената, също нямаше да остане безучастна.
	— Просто отидохме на разходка — заявявам вкаменена.
	Шарлот избягва погледа ми и се превръща в обичайното гадно сълзливо хлапе.
	— Тя ме накара, мамо — простенва тя.
	Горкичката. Албан се фръцва и се отдалечава. Татко тръгва подир нея. Казвам на Шарлот:
	— Ама и ти си една мръсна предателка!
	— Трябва да я търпя цяла година. Не си знаеш късмета.
	Тя отива при майка си с наведена глава. Отпускам се на земята и очите ми се наливат със сълзи. Лу е в гробището. Не знам къде са Жо и Сара. Мама предполага, че татко ще нощува тук и затова спи в Локмария с електрически радиатор, пухен юрган и топли долни дрехи, купени от магазина на Мореплаването. Татко се връща и се навежда над мен. Светът отново се завърта.
	— Причини ли ти болка?
	Той оглежда ръката ми. В очите му има искрици, гласът му е необичайно нежен. Неговата гадина може да ме разтърсва всеки ден и да ми счупи и двете ръце, и двата крака, само и само после той да дойде да се грижи за мен.
	— Съжалявам, Пом. Тя не биваше да постъпва така. Не мислеше онова, което каза. Беше се уплашила, няма вече. Ще ти сложим арника. Хайде, хоп, стегни се.
	Мигът на благоразположение отмина. Помага ми да стана. Поглежда в аптечката, намира мехлема, намазва ръката ми. Отровата на съмнението се е процедила в кръвоносните ми съдове, искам да зная истината.
	— Аз твоя дъщеря ли съм, татко?
	— Разбира се!
	— Сигурен ли си?
	— Да, ама че смешен въпрос! Знаеш ли къде е ключът от вратата към тавана?
	— На полицата в пералното помещение.
	Жо е единственият от семейството, който се качва горе. Чувам как татко се качва по стълбите, които водят към царството на паяжините. Вдига шум горе. Ръката ми пари. Той се връща напрашен, с черно куфарче в ръката.
	— Какво има вътре?
	— Баз. Отдавна трябваше да си го взема. Ръката ти ще мине бързо. Грижи се за дядо си, ще се чувства самотен.
	— Той е като патела върху скала — казвам аз.
	Той изчезва в нощта. Оставам на входа с изтръпналата ръка и се питам какво може да има в черното куфарче. Кукла на вентролог може би? Представям си татко как седи на стол пред публика с кукла на име Баз и тя произнася вместо него думи, които той не смее да изговори. Отново ми се причува злобният глас на Албан. Дреме й за мене, нейната дъщеря я вълнува, аз да мра.


	_Жо, остров Гроа_
	Слизам от кораба със Сара. Странно семейство сме. Ти ни беше спойката, Лу. Без теб постройката се рони, клати се, рухва с трясък. Не мога да се прибера вкъщи, трябва да оставя Сириан да вземе дъщеря си и вещите си. Щеше ми се да целуна Шарлот, но както и да е. Чака ме едно последно изпитание, със Сара няма да е толкова зле.
	— Трябва да мина през хосписа да освободя стаята на майка ги. Ще дойдеш ли с мен?


	Ходех всеки ден, макар през последния месец ти вече да не ме познаваше. Идвах да видя някогашната Лу, не онази жена, удивена, че ме е забравила, тръпнеща от неконтролиран гняв, трепереща от ненужна обич. Улавях те за ръката, а ти се дърпаше рязко или се изчервяваше като девойка — не знаех какво да очаквам. Гледахме заедно любимите ти филми: _Далеч от Африка_, _Кралят на рибарите_, _Угощението на Бабет_ и _Доктор Хаус_, чието нелепо чувство за хумор ни караше да се смеем със сълзи. Пускахме си отново _Имението Даунтън_ — ти бе живяла в замък при баща си, но само Жанет, старата мустаката готвачка, поддържаше домакинството. В дните, когато се свиваше на кълбо от внезапна мъка, аз ти пусках музика, италианските концерти на Бах или _Вълшебната флейта_ на Моцарт.
	Благодаря на хората от персонала, които срещам, предани въпреки орязания бюджет. Подписвам документи, стискам ръце, представям Сара. Късметлия съм, имах си разкошни съпруга и дъщеря. Съпругата ми обаче си замина, а дъщеря ми никога няма да бяга на нюйоркския маратон.
	Трябва да опразня стаята ти, за която едно семейство чака нетърпеливо. Старческите домове са като пожизнените ренти: нещастието на едни е щастие за други. Помещението е светло, бях пренесъл любимите ти мебели, снимките в рамки, завеси и покривки в преливащи цветове, лампата ти „Тифани“. Сама реши да дойдеш тук, но после го забрави и бавно започна да полудяваш. Лекарите го наричат синдром на приплъзването. Простичко казано, на човек вече не му се живее и се оставя да бъде отнесен като вълна по пясъка при отлив.
	— Нищо няма да взема — казвам. — Ако искаш нещо, кажи ми, Сара.
	Тя тръсва глава. Оставям всичко на персонала, който се грижеше за теб до края. Докато вървим към изхода, една възрастна гроаска ме спира. Играеше на скрабъл с теб, докато думите все още ти бяха приятели, както и на „крава“ — на острова това е популярна игра на карти, в която се блъфира, както при покера.
	— Имам нещо за вас! Ей сега ще го донеса.
	Изчакваме. Сара сяда, аз оставам прав. Жената с проходилката се бави страшно дълго. Подава ми плик, съдържащ твоя кожен тефтер с бележките за настоящото тримесечие, както и за предните пет години.
	— Лу ми го даде един ден, когато беше с ясно съзнание. Заръча ми да го пазя за вас.


	Когато пристигаме у дома, Пом излиза от стаята си.
	— Отидоха да се настанят в хотела на Мореплаването. Скарахте ли се?
	— Всички сме изнервени. Уморен съм, скъпа. Ще бъда неприятна компания за вас тази вечер. Не съм гладен. Иди да вечеряш в „Петдесетката“ със Сара и с майка си.
	— Не оставай сам, ела с нас! — настоява Сара.
	— Ще се видим утре. Предпочитам. Наистина.
	Стискам нежно рамото на Пом, която изкривява лице.
	— Ръката ли те боли? Я да видя.
	— Нищо, просто синина.
	— Добре ли изкарахте с Шарлот?
	— Нирвана и Олимп.


	Замина сама да проучиш мястото, където се отива после, ще бъдеш там, за да ме посрещнеш. Недей да ми готвиш или пък изкарай един курс там горе, моя любов. Приготви им спагети, тънки като ангелски коси, райски риби, адски меса, отрови апостолите, накажи прокълнатите да изядат супата ти. Вчера след погребението приятелката ти Мартин дойде с шоколадовия си сладкиш, знаменития сладкиш без брашно, който те кара да виждаш живота, сякаш си потопен в шоколад, _the magical cake_ — магическия кейк. Излапахме го тази сутрин, преди да тръгнем за Лориан. Оставих едно парче за теб, никой не посмя да посегне към него. Сладкишът е толкова пухкав, все едно дъвчеш облак. Целият е шоколад, нежност и смях.
	Изяждам твоето парче сладкиш тази вечер, в къщата, която се разтърсва. Отварям тефтера ти. Написала си, а после си зачертала телефонни номера, адреси, имена. Защо си искала тази жена да ми даде този бележник? Попадам на годишнината от сватбата ни. Вече ще я празнувам сам. Ще нареждам масата за двама, ще отпушвам бутилка хубаво вино, ще изваждам кристални чаши и ще се напивам. Доброто вино е чудесно за сърцето, толкова съм го повтарял на пациентите си. Мнозина са ми подарявали вино. Имаме какво да пием векове наред, но без теб вече не е интересно. Сещам се за бутилчицата в чекмеджето на нотариуса. Както и за песента на „Полис“, която ти обичаше: _Iʼll send an SOS to the world, I hope that someone gets my message in a bottle…_*
	[* „Ще пратя SOS до света, надявам се някой да получи моето послание в бутилка“ (англ.). — Б.пр.]


	_Пом, остров Гроа_
	Вечерям в „Петдесетката“ с мама и леля Сара, на кръглата маса вдясно. Те ме питат как съм изкарала деня с Шарлот.
	— Отидохме до Пор Лей, до Ша и до Пен Мен.
	Мама си ме знае.
	— Проблем ли имаше?
	— Тя изплаши нарочно птиците. Майка й я задушава. Шарлот е по-търпима без нея.
	— Гадното хлапе е като Янус — казва леля Сара.
	— Кой е той?
	— Римският бог на избора и на вратите с две лица — едно тъжно и едно усмихнато, едно за миналото и едно за бъдещето.
	Шарлот, която се смее, и Шарлот, която плаче. Мама забелязва, че държа странно вилицата си.
	— Ръката ли те боли?
	— Ударих се. Уморена съм, ще се прибера да си легна.
	Няма страшно, живея на триста метра. Още не е дошъл часът на моряшките изцепки, пък и моряците са опасни единствено за себе си, когато се прибират по корабите и падат във водата.


	Прекосявам площада и се отдалечавам от църквата с рибата тон. Минавам покрай хотела на Мореплаването. Хвърлям поглед към осветените прозорци. Един силует излиза от бара и се скривам зад камионетката на хлебаря. Мъжът, чието лице не виждам, носи куфарче. Минава под осветителен стълб. Татко. Свива покрай пощата, влиза под халето. Спира се. Сърцето ми бие така, че ще събуди цялото градче.
	Пристъпвам бавно в тъмното, страх ме е да не ме забележи. Той поставя куфарчето върху ниския зид. Отваря го. Използвам, че ми е обърнал гръб, притичвам и се притаявам там, където лете спира камионът с пиците. Татко прави странни движения, поднася нещо към устата си, завива някакви части една за друга. Пушка ли сглобява? Той не е ловец. Да не се самоубие? Да не вземе да убие някого?
	Дишам с мъка. Баща ми не е отчаян, нито престъпник, но вади от куфарчето нещо, което може да бъде приклад. Взима и друга част, която изглежда твърде широка, за да е цев. Все така е с гръб към мен. Прекарва нещо през шията си. Излиза по средата на халето, обръща се. Виждам го в профил, като в театър на сенките.
	Въздъхвам с облекчение. Не е пушка, а саксофон. Няма да се самоубива, нито ще убива, а ще свири. Не сърцето ми ще събуди заспалото градче, музиката ще изкара хората от леглата!
	Не знаех, че татко свири на саксофон, знаех само, че е почитател на джаза. Ето какво имало в куфарчето, което си взе от тавана. Баз не е човек, а инструмент. В светлината на фаровете на някаква кола виждам татко — очите му са затворени, лактите му са прибрани покрай тялото, лявата му ръка е на горните клавиши, дясната — на долните. Не духа вътре, а се клати напред-назад, ръцете му се движат, краката не помръдват. Измяуква котка и нарушава тишината. Пръстите на татко пробягват по клавишите, тялото му се поклаща беззвучно. Внезапно проумявам. Той не участваше вчера в безшумния концерт, когато Жо и Сара танцуваха под халето. Не се присъедини към тях заради леля Албан или защото беше без саксофона, или от страх какво ще кажат хората. Тази нощ обаче е сам и свободен. Най-сетне свири за теб, Лу. Отстъпвам в мрака. Връщам се у дома. Под вратата на Жо се процежда светлина. Промъквам се в стаята си и се пъхвам под юргана. И татко е като Янус. Има си две лица — усмихнат татко и плачещ татко.


>	3 ноември

	_Жо, остров Гроа_
	Соаз, млада усмихната брюнетка, държи „Пристанът“ — последното кафене преди Лориан. Последно е, понеже е в края на наклона, на няколко метра от кея, откъдето се тръгва към голямата суша. Не е родена тук, идва от другата страна, но моряците я приеха. Спечели си уважението им през студените зимни сутрини, когато поднася кафе на гроасците, отиващи на работа в Лориан, през топлите летни нощи, когато се справя с фирканите платноходкаджии и пияните туристи.
	Настанявам се на терасата, преди да замине първият кораб, за да не изпусна сина си. Тъпо е да се разделяме с недоразумение. Тази нощ, между два кошмара, реших да подаря на децата по един спомен от теб. Ти носеше часовника _Jaeger-LeCoultre_ на баща ти, той ще изглежда чудесно на китката на Сириан. Перлите на майка ти ще бъдат за Сара. Запазвам двата ти пръстена, сапфира и рубина, за осемнайсетата годишнина на Пом и на Шарлот. Сложих си твоя часовник, да не би да го изгубя, така че нося два, ще си помислят, че превъртам. Харесва ми, но предпочитам онзи плоския, дето ми го подари за трийсетата годишнина от сватбата ни.
	Поздравявам редовните посетители на барчето. „Уест Франс“ и „Телеграм“ се прехвърлят от ръка на ръка.
	— Кафе? — предлага Соаз.
	— Шампанско!
	Отбелязвам събитието с любимото ти питие. Предаването на притежанието на твоя часовник е събитие.
	— Нося ти го — казва тя, без да трепне.
	Връща се и поставя висока чаша пред мен. На табличката има още една, в нея е сипано съвсем малко.
	— Не бива да пиеш сам — казва Соаз и се чуква с мен.
	— За Лу — обявявам аз.
	— За Лу!
	Соаз имаше голямо куче, Торпен, което бе отровено от някакви тъпаци. Ти изплува от твоята мъгла и изръмжа, че трябва да ги утрепят и тях, око за око, отрова за отрова. Реших, че умът ти все още е наред.
	Влиза турист и поръчва бяло вино. Соаз му донася. Той се мръщи:
	— Това е мини бяло вино, аз искам едно нормално.
	Тя му сипва втора чаша и уточнява:
	— Това е нормалното за тук, шестдесет грама.
	— В Лориан чашите са по-големи!
	— Съдържат по двеста грама и са по-скъпи. В Гроа виното се поднася в малки чашки. Когато навремето моряците обикаляли по кръчмите, така харчели по-малко пари.


	Седнал пред пристанището, чакам нашия син, Лу. Слушам шума на вятъра във въжетата на мачтите, разговорите на съседите, звъна на чашите. Пешеходци минават по кея, островитяните са с ръце в джобовете, туристите са натоварени като магарета. Коли влизат в хангара на кораба. По стълбите се качват пасажери. Сириан го няма. Корабът се отделя от кея. Плащам си сметката.
	— Ще се върна след малко!


	Привързал съм стик към скутера. Аз съм единственият лекар на света, който мрази голфа. Не се хваля: може да ме отпишат от Съвета на Гилдията. Не разбирам какво удоволствие изпитват колегите, като си натоварват гърба и си възпаляват рамото и лакътя. Това е извратена игра, от която се получават инфаркти, кардиолозите я обожават. Има само един плюс: освежава. Тази сутрин съм сам на канарата. Взел съм топки за упражнения, мога да удрям с всички сили.


	Връщам се при Соаз, когато трябва да потегли следващият кораб. Оглеждам пристанището. Лоик, когото ти наричаше „красивия касапин“, пие кафе на бара. Забелязва двата часовника на китката ми.
	— Ще подаря този, дето е от бащата на Лу, на Сириан — обяснявам аз.
	Лоик, с когото заедно сме търкали гащи в училищните чинове, вдига чашата си.
	— За този миг!
	Така е на Гроа: няма сълзливост, а истински чувства, няма приказки, а действия, няма самота, а солидарност. Раждаш се, умираш, а между двете плаваш, обичаш, ловиш риба, биеш се, все между небето и водата. Зеленото туинго на Маел спира при нас. Сара слиза от него. Когато ме вижда, лицето й светва.
	— Търсех те да се сбогуваме, страх ме беше да не те изтърва. Обаждах ти се двайсет пъти. Това правоъгълното нещо в джоба ти е телефон, като звъни, трябва да кажеш ало.
	Поръчвам две чаши шампанско. Нищо че не е от любимата ти марка. Веднъж, на един празник, на който поднесоха великолепно „Дом Периньон“, ти очарователно сви устни и попита: „А нямате ли _Mercier Blanc de Noirs_?“. Помислих, че сомелиерът ще получи удар.
	Сара съзира приятелката си от детинство Мораг и я поздравява, не обръща внимание на сенките под очите ми, чуква се с мен. Шашнати туристи, нямащи представа, че съм й баща, ме изпепеляват с погледи.
	— Имам подарък за теб — казвам аз.
	Пъхам ръка в джоба си, твоята перлена огърлица се изсипва на масата. Сара се усмихва. Перлите не биха подхождали на други млади жени. На нея ще бъдат ослепителни. Приятно ми е да подаря на нашата дъщеря сред шума на потеглянето, сред риболовните кораби и платноходите, това колие, предавано от поколения в твоя род. Една от твоите баби пожелала да я погребат с него, но семейният съвет отхвърлил искането й.
	— Когато бях мъничка, мама тайно ми ги даваше на рождените ми дни, за да си ги нося под дрехите в училище.
	— Така ли?
	Тая шантава идея — да повериш ценно колие на едно хлапе — е тъкмо в твоя стил.
	— Ще ми помогнеш ли?
	Сара повдига косите си, за да си открие врата. Закопчавам огърлицата. Умопомрачителна е, също като теб. Стягам се, за да не се размекна пред дъщеря ни.
	— По-добре се качвай — казвам аз. — Чакам Сириан. Искам да му подаря часовника на твоята…
	— Те вече заминаха, татко.
	— Невъзможно, бях тук при първия кораб!
	— Тази сутрин отидох до хотела. Караха се. Сириан искаше да вземе редовния кораб, Албан — таксиметровия. Аз й се подиграх. Обясних й, че таксиметровият е за спешни случаи. Тя ми отвърна, че за нея било спешно да напусне острова.
	Свалям часовника и го оставям на масата.
	— Поверявам ти го, Сара. Иначе може да побеснея и да го метна в морето.
	— Ще го пазя до деня, когато ще му го подариш.
	— Тъпакът може да откаже. Дай му го ти.
	Тя го пъхва в дамската си чанта.


	Дъщеря ни се качва, подпирайки се на бастуна. Синът ни пердаши към Париж с черния си танк. Къде си ти, моя малка Лу? За кое небесно тяло-смърт си привързана? Корабът изсвирва, за да оповести заминаването си. Чува се из целия остров, за миг всеки замръзва неподвижно, после продължава заниманието си. Който види Гроа, ще познае радостта — казва пословицата. Не е малко да се знае, че една приказно красива млада жена с перлена огърлица на шията и бастун в ръката плава към континента и те оплаква. Можех да си заложа главата, че е забравила Патрис. Ти знаеше ли, че не е така?


	_Сириан, по пътя между Лориан и Париж_
	Карам, стиснал волана с две ръце, бесен съм. Залепвам се за тъпите малки колички, които карат вляво, заслепявам ги с фаровете, разкарайте се, шибани кифли, освободете пътя, имам повече коне под капака от вас.
	Знаех си, че ще ми липсваш, мамо, но не подозирах, че отсъствието ти ще е тъй пронизващо. Ще ми се да размажа мутрите на всички. А не съм побойник. Единственият път, когато се бих, беше на сватбата на една от племенничките ти. Понеже някакъв пиян скапаняк от другия род се подигра на недъга на сестра ми. Идиотът мярна Сара, изблещи очи и изплези език като вълка на Текс Ейвъри. После я видя как ходи. И презрително каза на приятеля си: „Красавица е, обаче ходи като разглобена кукла на конци. По хоризонтала става, но по вертикала е _no way_*“.
	[* Няма начин. — Б.пр.]
	Юмрукът ми се стовари право върху носа на онзи. Чу се приятен звук, когато премаза хрущяла, шурна кръв. Пичът се просна, приплаквайки. Наредих на приятеля му да го разкара и поясних, че съм братът на Сара, а отвратителното му изказване е достигнало до ушите ми. Изчезна, подвил опашка, с червена носна кърпа под разбития нос. Цяла седмица ме боля ръката.
	Ако можех да ступам някого днес, щеше да е известно облекчение. Съжалявам, че взех таксиметровия кораб, отстъпих пред настояването на Албан. Не съм простил на Гроа, че те отне от мен, мамо. Поговорката гласи: „Който види Гроа, вижда кръста си“, ще рече: Гроа е завинаги. Докато живеехте на „Монпарнас“, обядвах с теб веднъж седмично и ти доверявах всичко, а ти се смееше заразително. После мръсникът Систола те отведе на своето камъче посред водата, на своя остров с феите и магьосниците и аз останах сам. Систола е медицинското название на съкращението на предсърдията и камерите на сърцето, още в юношеските си години кръстих така баща ми. Свиване, яд, буря. Систолата ръководеше всички с палката си. Само старшата сестра му се опъваше, да не ти е изменил с нея? Той обича само теб, Гроа, пациентите, приятелите си, Сара, Пом и Маел. Цял живот лекува сърцата на другите, но той самият няма сърце. Не съм спасявал животи като него, аз продавам висококачествено оборудване за бани. Чувах го да казва на един свой приятел: „Дъщеря ми кара хората да мечтаят с нейните филми, а синът ми им дава възможност да пикаят в неговите кенефи“.
	Не ми беше леко, като видях Маел в църквата. Пом толкова прилича на нея. Никога няма да се върна на този остров. Ще поръчвам всяка година в Париж по една заупокойна служба за теб. Ще помествам съобщение във вестник „Фигаро“. Ще си спомням хубавите неща. Ще забравя Систолата. Как е могъл да ти изневери? Как си могла да продължиш да го обичаш?


	Жена ми дреме на седалката до мен. Тя е вярна и силна, помогна ми да се съвзема след провала на приемния изпит в Политехниката. Никога нямаше да се оженя за нея, ако не беше забременяла. Албан беше толкова щастлива, когато ми съобщи, че чака дете. Не беше се усмихвала така истински от смъртта на брат си. Ако й бях казал да абортира, щях да я съсипя. Според всички аз бях мръсникът, зарязал бременната Маел, а в действителност мечтаех да се оженим и да отидем в Париж. Исках да играя добрата роля, да бъда развълнуван съпруг, силен баща, свестен мъж.


	Шарлот дреме отзад. Опла сънува и мърда лапи. Тананикам си:
	— _Oh Danny boy, the pipes, the pipes are calling, from glen to glen, and down the mountain side._*
	[* Хей, Дани, момко, гайдите зоват от долчинките и от планината (англ.). Популярна ирландска песен. — Б.пр.]


	Албан се надига на седалката и отронва сънено:
	— Събуди ме, така хубаво спях. Това го свиреше навремето в онова опушено мазе.
	Когато се подготвяхме за приемния изпит, Сара, Патрис и аз бяхме направили състав. Бях нарекъл саксофона си Баз, понеже приятелят, който ми го продаде, се наричаше Антоан-Базил. Сара беше блестяща на пианото, Патрис — на ударните. Репетирахме в мазето на родителите му и пушехме трева. След като се издъних, съставът се разпадна.
	— Взех си Баз от тавана — казах аз, без да отделям поглед от пътя.
	— Видях. Съседите няма да се зарадват.
	Майната им на съседите. Онези отдясно имат ревливо бебе. Онази отляво е глуха и телевизорът й гърми.
	— Ще се захвана пак.
	— И без това те виждаме малко… — прошепва Албан.
	— Ще ме чувате — казвам ядно аз.


	Какво ще правя без тебе, мамо? След систолата идва диастолата, сърцето се отпуска след свиването. Отпускане, почивка, блаженство, нежност. Ти бе моята Диастола, само на теб можех да кажа всичко, включително за Дани, не за моя Дани _boy_, а за моята Дани _girl_. Не се доверявам на колегите. Ако се проваля, ще ми вземат мястото, само това чакат. Началниците нямат приятели. Толкова бях зает с работата през последните години, че изгубих другарите си от детството. Дори Опла предпочита пред мен Албан, която му пълни паничката. Пом отваря шашната очи, когато й заговоря. На Шарлот й е все тая. Сара не може да търпи Албан. Теб вече те няма, Диастола. Остава ми само Дани. Остава ми само Албан. И не мога да избера между тези две жени, които ме обичат. Не искам да бъда гадняр, просто искам да бъда щастлив.


>	5 ноември

	_Пом, остров Гроа_
	Наближава краят на ваканцията за Вси Светии. Островът ще се опразни. Улиците ще бъдат тихи до Коледа, дъждът ще заглушава стъпките на минувачите. Ще има по-малко хора при Лоик за сланината, любима на ловците на риба тон, той вече няма да обяснява на парижаните, че колбасите са в сряда, а печеното пиле — в неделя. В рибарския магазин на Тиери, пред щанда на Софи-Ан под халето, в двете хлебарници, в пощата, в трите книжарници и в дюкянчетата за палачинки ще има по-малко клиенти. По-малко ще има и за сладкишите със сливи на Гвенола или за козметичния салон на Корин. Градчето ще се зазими.
	Ив и Жакот са приятели на Жо. Чувам, че някой свири на пиано зад вратата им, чакам да настъпи тишина, за да не им преча. Ив е ръководител на духовия оркестър „Ша-Тон“ — името идва от фара на Ша и от рибата тон на църквата. Това не е първият духов оркестър на острова, имало е гроаска „Лира“ през 1895 година и гроаска „Хармония“ през 1913. Пианото замлъква. Аз звъня. Отваря Ив.
	— Здравей, Пом. Жо ли те праща?
	Тръсвам срамежливо глава.
	— Искам да взимам уроци. По саксофон.
	— Мога да помоля един професор от консерваторията в Лориан, който идва редовно…
	— Не, от вас.
	Ив има брада, носи карирани ризи и дънки, а очите му се смеят.
	— Пом, музиката е част от живота ми, свиря на различни инструменти, но не преподавам.
	— Моля ви! Нямам пари, но мога да работя, да чистя, да гладя, да кося. Това е изненада.
	— Изненада ли?
	— Навремето татко е свирил на саксофон. Не сме близки. Искам да се науча, за да свиря с него, ако един ден се върне тук. Никой не бива да научи, нито мама, нито Жо.
	Думите остават блокирани вътре в мен, там, където се спотайват чудовищата, които потапят островите под водата, или разни Албан, които казват, че мога да мра. Мисля си за татко, който свиреше в тъмнината. Ив и Жакот се споглеждат.
	— Наистина ли искаш да се научиш?
	Кимам убедено. Холът на Ив е пълен с инструменти, по масите има партитури.
	— Отвори този калъф, Пом.
	Сочи ми едно захабено куфарче. Повдигам капака. Частите на един саксофон са подредени върху кадифето.
	— Счупен ли е?
	— Не, спи. Ще го събудим.
	Той вади малко парченце дърво от една кутия и ми го показва.
	— Това тръстиково езиче се нарича платък. Слагам го в устата си, за да го навлажня. Поставям го върху това парче, тръбата, в тази посока, малко по-далеч от края. После се пъха това кръгче, лигатурата, трябва да се внимава да не се повреди платъкът. Затяга се. Разбра ли?
	Не съм, но кимам. Той разглобява всичко и оставя частите върху масата.
	— Твой ред е. Звукът, който ще изкараш, зависи от начина, по който си сглобила саксофона. Внимавай, платъкът е чуплив.
	Опитвам и не успявам. Той ми показва пак. Изглежда сложно като моряшките възли в школата по ветроходство, но всъщност трябва да се схване номерът.
	— После свързваш мундщука с корковата част на ескито. Ето така, без да затягаш. Видя ли?
	Изпълнявам.
	— Отлично.
	Сочи двете големи парчета.
	— Имаш и корпус и фуния. Сглобяваш ги. После завинтваш ескито. Саксофонът е духов инструмент от рода на дървените, макар да е изработен от метал. Това е алт саксофон.
	Той взима една лента с кука накрая, провесва я на врата си и закача саксофона. После слага ръцете си като татко онази вечер — лявата горе, дясната долу. И духва в мундщука. От звука ме побиват тръпки. Когато Ив спира да свири, в сърцето ми сякаш зейва дупка.
	— Това е мелодията, над която оркестърът работи в момента: _Mon amant de Saint-Jean_. Доста самохвалковци никога не бяха докосвали инструмент. Подир няколко месеца успяха да изсвирят заедно парчето.
	Впечатлена съм. Ив освобождава лентата, провесва я на врата ми, поставя ръцете ми върху инструмента и го пуска. Не очаквах, че е толкова тежък.
	— Преди да прибереш саксофона си, Пом, трябва да го почистиш.
	— Както се изтрива кон след езда ли?
	Дали Ив ще ме изгони поради липса на уважение към саксофона? Двамата с Жакот си имат котка, обичат животните.
	— Ти си първата, която прави такова сравнение, но да, подобно е.
	Почиства ескито с парцал, окачен на канап, а корпуса — с кръгла четка. Казва, че като се свири, вътре се събира слюнка.
	— А щипките за пране за какво са?
	— Това са клапани. Като духаш в мундщука и натискаш един или няколко, звучат ноти.
	Ив си поглежда часовника.
	— Имам среща за репетиция.
	— Ще ми давате ли уроци?
	— Това ти беше първият.
	— Какво да направя в замяна, за да ви платя?
	— Ще те натоваря с много важна задача, надявам се да се справиш.
	С прахосмукачката съм по-добра, отколкото с ютията. Кося, но мама ми забранява да чистя косачката след това.
	— Искам да се грижиш за дядо си — казва строго Ив. — Навремето той ме лекува, дължа му огромна признателност. Страхувам се за него.
	— Ама това не е работа, то си е нормално, аз го обичам!
	— Ще спя по-добре, като знам, че бдиш над него. Спазарихме се — заявява Ив и ми стиска ръката.


>	7 ноември

	_Жо, остров Гроа_
	Вечерята на седмо число е ритуал, който не може да се пропусне. Това, че съм в траур, не ме освобождава от задължението да се видя с приятелите. Обзалагам се, че и ти щеше да отидеш, ако аз бях умрял. Домът на Фред е пълен с творби — нейни и на семейството й. Тя е забележителен художник и декоратор. Всички носят ядене и пиене. Ти винаги носеше любимото си шампанско. Мехурчетата бяха награда за сухите ти пайове и недопечените ти сладкиши. Не се и опитваше да съперничиш на сандвичите с рак на Изабел, на фурмите, пълнени с ментово чоризо на Мари Кристин, на тирамисуто на Рената, на ябълковата торта на Моник. Дискретно хвърлях плода на твоите усилия в коша за боклук и ти се завръщаше у нас щастлива с празната чиния.
	— Погледни, Жо, харесало им е, всичко са омели!
	Приятелите ми смазват ръката, за да ми покажат съчувствието си. Наистина са страшно мили:
	— Ние сме като едно семейство, Жо.
	— Идвай на вечеря, когато пожелаеш.
	— Просто заповядай у нас, без да се стесняваш.
	— Жена ми не е хубава като твоята, ама готви доста по-добре — прошепва един от тях, за да ме разведри.
	Ти беше най-красива. Научи ме да бъда щастлив и спокоен навсякъде. Без теб се чувствам пълен тъпак.
	Не донесох шампанско тази вечер, не смея да ти пипам бутилките. Ти имаше сметка в главната книжарница и аз продължавам да пазарувам по нея, имам чувството, че ми подаряваш вестника.
	Смазващата мъка иска тежко вино. Взех „Кейран“ — най-доброто от Домен Гайер. Има какви ли не бургундски благодарение на Жорж и Жьонвиев. Мъжете ме карат да пия. Жените ме карат да ям. Търся те с очи, за частичка от секундата забравям, че те няма.
	— Как са децата ти, Жо?
	„Нашите“ деца са вече „мои“, примирявам се.
	— Добре, е, нормално зле.
	— Ходил си при нотариуса в Лориан?
	На един остров се знае всичко, виждат ти колата, срещат те на кораба, знаят, че имаш гости, понеже купуваш повече хляб, че ядеш месо или риба, кой вестник четеш. Децата на нашите приятели също живеят другаде, идват си през почивните дни, но е сложно, разписанията на влаковете не се връзват с корабните разписания, шеговито зло джудже ги е разместило, за да мъчи хората. Разчитаме едни на други, а не на близките си. Лете се виждаме рядко, къщите се пълнят с деца и внуци. После, в началото на септември, пак става спокойно. Мъчно ни е, когато заминават, но отново започва нормалният ритъм, отново се виждаме, отдъхваме си.
	— Лу избрала някакъв младок от континента — казвам аз.
	— Трябват ли ти пари, Жо?
	— Нали знаеш, насреща сме.
	— За всичко можеш да разчиташ на нас!
	— Хубаво е, че ви има, благодаря.
	Умирам от желание да им разкажа какъв номер ми погоди, ама си ми забранила да говоря за това. А би било прекрасно, щях да съм вдовецът душа на компанията. Внезапно питам приятелите:
	— Смятате ли, че децата ви са щастливи?
	Разговорите стихват. Подир моята реплика настъпва удивено мълчание.
	— Ама че странен въпрос.
	— Много си загубен — казва Милан, свикнала да обижда нежно онези, които обича.
	— Ей, тоя Жо, все да ни изненада!
	Искат да ми докажат, че е така: разведеният син на едните срещнал чудесна жена, дъщерята на другите имала прекрасна нова работа, друг син се преместил в Испания, друга дъщеря — в Дубай. Подхващам проблема от обратния край.
	— А вие щастливи ли сте?
	Въпросът ми ги смущава. Млъкват притеснени. Човек не може да изтъква щастието си пред един съвсем пресен вдовец. Ан-Мари, която изгуби мъжа си, ми се усмихва, без да отговори. Бертран говори за радостта си, когато синовете му се присъединили към него на последния етап на поклонението пред свети Яков в Компостела. Той пътува месеци наред до Компостела и най-верните в бандата на седмицата отидоха при него на рождения му ден. И ние щяхме да отидем, ако паметта ти не беше изневерила.
	Как се изчислява щастието, Лу? Изпитах странно усещане, когато Сара спомена Патрис. Това ли искаш, Лу, глупаче мое? Да открия Патрис и двамата със Сара пак да се съберат? Защо никога не си ми го споменавала? Когато някой се омете, научавайки, че жена му е болна, за мен той е подлец. Мислиш ли, че ще е по-щастлива с него?


	_Лу, там, където се отива после_
	Децата ни са нещастни. Сириан се разкъсва между две жени. Не искам Сара и Патрис да бъдат отново заедно. Дадох ти знак, сам ще се оправяш.
	Вече няма достъп, няма връзка, няма батерия. Какво не бих дала да докосна бузата ти.
	Видях те как се поколеба в избата, мой бализак, да беше взел шампанско — което е мое, е и твое.


>	9 ноември

	_Пом, остров Гроа_
	Котката на Ив и Жакот е легнала върху някакви партитури.
	— Как се казва?
	— Госпожица Годен, понеже мърка като печка „Годен“.
	Ив отваря износеното куфарче.
	— Сглоби саксофона, Пом.
	Вадя тръстиковия платък от кутията и го смуча като сладолед на клечка.
	— Какво прави платъкът?
	— Без него саксофонът е ням. Дъхът ти го кара да трепти и така се ражда звукът. Сложи го върху мундщука. Стърчи, трябва да е по-навътре. Вземи лигатурата. На другата страна. Стегни винтчето.
	Мислех, че саксофонът си е готов за използване — като китара.
	— Пъхни мундщука в корковата част на ескито. Без да натискаш платъка.
	Непохватна съм, пръстите ми са малки.
	— Добре се справяш. Нагласи корпуса и фунията. Пъхни мундщука в устата си. Горните ти зъби трябва да са на една трета на изтънената част. Мундщукът трябва да е опрян върху долната ти устна, леко подгъната върху долните зъби.
	Какво? Не е достатъчно да окръглиш уста и да духаш?
	— Отпусни раменете. Не ги повдигай. Не издувай бузи. Хайде, духни.
	— Никога няма да се справя! Мислех, че трябва само да се научат нотите като на пиано — казвам обезкуражено аз.
	Опитвам за последно. Ако не стане, ще се откажа. И тъкмо когато вече не ми се вярва, от инструмента излиза звук и трепти от пръстите на краката ми до корените на косата ми. Смея се от щастие. Чу ли, Лу?
	— Видя ли, справяш се!
	Крещя от радост. Опитвам пак. Безуспешно.
	— Отказвам се. Много е сложно.
	Ив не се опитва да ме убеждава. Взима саксофона. Сядам на канапето и слушам музиката, която ме разкъсва на парченца. Затворил очи, Ив ме пренася на Пен Мен в деня, когато малките гларусчета политат под погледите на своите родители. Семейството ми вече не е разединено, нямам зла мащеха, нито двулична природена сестра, нито тъжен татко, нито мъртва баба. Имам си две непохватни крила, възрастни, които ме пазят, и безкрайно небе. Аз съм Жюли, Бой и Лола. Летя над канарата и над океана. Задъхвам се от музиката. Ив спира да свири.
	— Парчето се казва _Amazing Grace_*. Ако се упражняваш всеки ден, за Коледа ще можеш да го свириш.
	[* _Удивителна благодат_. — Б.пр.]


	_Жо, остров Гроа_
	Приятелите ми Жан-Пиер и Моник ме поканиха на вечеря в Локелтас. Приемам, за да не съм в тежест на Маел. Ти бе в хосписа от юни и ми липсваше, но можех да си представям, че един ден ще се върнеш, това ми помагаше да не рухна. Сега издържам благодарение на една бутилчица „Мерсие“ с твоя глас и на едно писмо в чекмеджето на някакъв нотариус, толкова млад, че би могъл да ми бъде син.
	Океанът бучи зад прозорците, дърветата се огъват под поривите на вятъра. Котката Мисти спи и мърда лапи. Жан-Пиер разръчква огъня. Моник е приготвила любимото ти ядене. Дъщеря им е много привързана към острова и идва, когато може.
	— Навремето бях много близък със Сириан и Сара, после станах началник, работех като луд, отчуждихме се. Имате късмет с Магали. Как успявате да се разбирате така добре с нея?
	— Дъщеря ни е. Обичаме се.
	— Интересувай се от работата им, от приятелите им, от намеренията им — подсказва Моник.
	— Мълчат като гроб!
	Изкривявам лице, зле подбран израз.
	— Създай гугъл предупреждения. Всеки път, когато името на някое от децата ти се появява в интернет, ще получаваш имейл.
	Замислям се. Би било нахлуване в личния им живот, но с добра цел. Жан-Пиер няма представа какво искам. Включва компютъра си и регистрира две гугъл предупреждения.


	Жан-Пиер и Моник са фини, щедри, лъчезарни, нежни, незаменими приятели. Стаята им за гости е истинско мирно убежище. Споделят градината си, домашните си сладка, несравнимия изглед към океана. Разделям се с тях сит и напоен. Ти сядаше зад волана, когато се прибирахме от приятелите. Аз седях на седалката, на която се умира, но ето че аз съм жив, а ти — не. Потеглям. Лете полицаите слагат постове на стратегически места, като например при така наречения Аперитив. По това време и в този сезон си седят на топло вкъщи. Жалко. Ако ме арестуват, можех да им говоря за теб.
	Шанс е да се живее на остров, който се прекосява само за десет минути. Един ден изчислих колко часове от живота си съм пропилял заради парижките задръствания. Хиляди откраднати часове, които можех да прекарам с теб. Гледам уличния фенер на площадчето. Електричеството дойде в нашите селца през 1959 година, телефоните — през 1965-а. Преди телевизията да нахлуе през шейсетте, селяните се събираха вечер, а сега всеки си седи у дома и всеки е пред телевизора.
	Пускам радиото, за да не заспя зад волана. Рьоно пее: „Маню, не върши глупости, не си прерязвай вените; когато загубиш някоя кифла, десет приятели се връщат“.


	— Можех да дойда да те взема — казва Маел, изчакала ме е да се прибера, преди да си легне.
	— Не се безпокой. Справям се.
	Понякога ме залива всичко, на което вече не се наслаждаваш. Вълните, които се разливат по плажовете и барабанят по пясъка. Пяната, която полита в градините и се провесва по плетовете като бита сметана върху ирландско кафе. Книгите, които вече не четеш, музиката, която вече не слушаш, смеховете, които вече не споделяш, светлия поглед на Пом.
	Оттеглям се в нашата стая, която сега е само моя. Гледам картината на Перин, която ти ми подари — моряшки пуловер върху платно от суров лен. Също и онази на Яник, която ти дадох аз — остров с червено платно насред океана. Айпадът звъни закачливо, за да ме предупреди, че от десет дни не съм го синхронизирал с компютъра. От последната ти нощ. Абсурдна надежда изпълва сърцето ми при мисълта, че си ми оставила съобщение, но не. Поразчиствам имейлите, подреждам ги, изхвърлям във виртуалното кошче реклами за пътувания, които няма да предприемем, за козметични средства, които няма да използваш, за куп предложения, които вече няма да те изкушат.
	Пощата, която получаваш, се трупа в антрето, не се решавам да я изхвърля. Предлагат ти да се абонираш за вестници, да си вземеш слухов апарат, да си подготвиш погребението. Спечелила си пътуване, микровълнова фурна и таблет — трябваше да останеш. Сакото ти виси на закачалката, ботушите ти с шантави шарки са в антрето до нашите. Ти пазаруваше от търговците, без да пораждаш завист, справедливо, купуваше хляб от двете хлебарници, книги от трите книжарници, различни неща от трите супермаркета. Отиде си в края на октомври, ще платиш данъци за десет месеца. Изпратих на Общественото осигуряване болничния лист, издаден от колегата, който установи смъртта ти. Ти получи на твое име писмо, удостоверяващо, че осигурителите няма да изплатят този преглед, щом си починала.


>	11 ноември

	_Жо, остров Гроа_
	Днес е рожденият ден на Мими, която държи Морския магазин заедно с мъжа си Пат. Масата е сложена пред камината. Твоята идиотска чиния я няма.
	— Тази вечер се спасявате от кейка на жена ми — казвам аз, за да не се разпадна.
	Запознатите отказваха да го ядат, сладкарите или новите приятели се хващаха в капана.
	— Беше толкова корав, че не омекваше даже като го натопиш в кафето.
	— Кучето на градинаря го оставяше!


	Припомняме си паметни моменти с теб, вкусвайки пилето с кока-кола — всички сме опитни животинчета в очакване на коледните празненства. Всяка година Пат и Мими организират тематична вечер. Наши снимки, на които сме маскирани, украсяват стените на хола им. Синият ти поглед пронизва душата ми. С гръб съм към тях, но знам, че се смееш под каубойската шапка, с колт на колана, преди три години, редом с Бети като бар дама.
	Рожденият ден на Мими съвпада с примирието от Първата световна война и с деня, когато Бьодеф изчезна. Ален беше шеф на култовото за мореплавателите от цял свят гроаско бистро _Ти Бьодеф_ — най-известната кръчма между островите Сили и Азорските острови. Бирата и ромът имаха вкус на приятелство и приключения, песните на моряците се лееха, клиентите дялкаха имената си върху дървото. Поколения наред са оправяли света тук. Тук ставаха страхотни запои, на няколко метра по-нагоре от пристанището, бяха незабравими нощи. Капитан Ален и помощникът му Жо бяха отдадени на живота веселяци, убийци на смъртта. Подир смъртта му рулят бе поет от дъщеря му Морган. Защо само нашите деца не идват в Гроа, Лу? Какво лошо съм направил?


	— Трябва да вървя. Благодаря — казвам и се изправям.
	— _Black dog_, а? — досеща се Пат.
	Чърчил наричал така лошото си настроение. Пат ме познава, _черното куче_ ми гризе сърцето.
	— Едно кръгче с влака, преди да си тръгнеш, ко?
	На острова „ко“ е умалително от „компаньон, другар“. Оставяме другите край огнището и аз отивам с него в стаята, отредена за електрическото му влакче. Навеждаме се, за да минем под релсите, и се озоваваме в центъра на кръга. Той натиска копчета, локомотивите оживяват и тръгват. Превръщам се в очаровано дете. За миг те забравям, Лу. Влакчетата на Пат ми закърпват душата. Слушам „Курс на запад“ и ги гледам как се движат. Качих се на влака с теб, без да зная къде ще ни отведе. Лу, качих се при теб. Беше хубаво приключение, ко.
	Прибирам се сам у нас. Усмихвам се, когато минавам пред рибарския магазин. Когато Албан още идваше тук, ти бе застанала с нея на опашка зад гроаски, които си чакаха реда, обсъждайки събитията на острова, раждания, смърти, нещастни случаи, ремонти, корабни разписания, съседски крамоли. Смятайки, че е в Париж, Албан попитала продавача с пискливия си глас:
	— Имате ли пресен лаврак? Няма да пререждам дамите, само да знам дали си струва да чакам, малко бързам…
	— Не сте ли на почивка? — учудила се една гроаска.
	— Да, но да не си загубя времето…
	— Не ще да си загуби времето, като говори с нас, ко! — подметнала друга гроасенка.
	— Понеже трябва да отидем на плажа, преди отлива, госпожо Ко. Нали, Лу?
	И пред нахилените гроаски си казала, Лу, на собствената си снаха:
	— Не ви познавам, госпожо. Сигурно ме бъркате с друг човек.


>	26 ноември

	_Жо, остров Гроа_
	Получих известия от гугъл за децата. Сириан отишъл на връчване на орден без Албан. Сара присъствала на предпремиера на филм. Нашите хлапета изглеждат добре на снимките, придружаващи тези статии, Лу. Чувствах се млад до теб, все ми искаха личната карта, мислеха си, че шмекерувам, за да се възползвам от старческата тарифа. Тренирам, за да стана СВВ — стар впиянчен вдовец. Но с достойнство, заради Пом. Състезавам се научно за наградата за най-добър къркач. Виждал съм как баща ми пие добросъвестно, прибирайки се от риболов. Видях как другарите му от екипажа пиха в негова памет, когато лодката му се прибра без него, бях на възрастта на Пом. Пиеха, за да се чувстват живи. Аз пия, за да не те чувствам мъртва.
	Сутрин съм мрачен, по обяд съм замотан, не съм представителен вечер. Наливам се с малцово, с леко червено, със сухо бяло, никаква бира, това е принцип. Не съм забравил оня пациент, когото бях попитал: „Пиете ли вино?“. Той ми отговори: „Никакъв алкохол, докторе, лошо е за сърцето. Пия само бира, десет кенчета дневно, но в никакъв случай вино, искам да живея!“.
	Приятелите ми съчувстват, но са благодарни на Бога, че отмъкна теб, а не жените им — човещина. Маел ме заставя да ям, за да ограничи пораженията. Гледам да не се навъртам около Пом. В съзнанието ми Серж Реджани безкрайно пее _La chanson de Paul_: „Пия за домовете, в които вече не съм, за приятелите, които ме зарязаха, за теб, която ме целуна“.
	Наистина ли само аз съм те целувал, Лу? От алкохола човек го хваща параноя. Пак отварям бележника ти. Какво има под зачертаното? Защо някои думи не се четат? Имаш нещо предвидено за 3 декември. Не мога да го разчета, много е ситно, трябва лупа. Взимам телефона си, снимам страницата, увеличавам образа на екрана с пръсти. И прочитам: „9:30 ч., зак. с Дан“ и адреса на един хотел в Париж на улица „Монж“ в Латинския квартал. Зак. явно значи закуска. С кого е трябвало да се срещнеш в тоя смотан хотел? Кой е тоя тъпак Дан?


>	30 ноември

	_Пом, остров Гроа_
	Днес е твоят рожден ден, Лу. Откакто те няма, Жо прилича на омарите в живарника на пристанището. Жив е, но е в капан, сякаш чака кепчето да го изкара, за да бъде изяден със сос. Пие много, очите му са червени като на заек, стъпките му са несигурни, ръцете му треперят. Идва при мен в кухнята за следобедната закуска. Усмивката му се пропуква. Вади брашно, солено масло, яйца, сметана, кисели млека и онова, което на острова се нарича „жълтата захар“.
	— Лу иска да се научиш да правиш _чумпот_. И сестра ти. Люсет от Локелтас ми даде рецептата.
	Сипвам брашното в купа, добавям солта, сметаната, киселите млека и яйцата. Взимам кърпа, разстилам я върху масата, после обръщам купата върху нея и меся тестото. Слагам жълтата захар по средата, добавям маслото. Сгъвам тестото, за да се получи джоб, и го завързвам в кърпа като бонбон. Потапям чумпота във врящата вода.
	— После нали ще го изядем заедно?
	Предишният Жо не е изчезнал напълно, лицето му светва.
	— Да, ябълково сладкишче*.
	[* Името „Пом“ (Pomme) означава ябълка на френски. — Б.пр.]
	Навеждам се над тенджерата да проверя дали всичко е наред.
	— Внимавай да не се опариш!
	Той млъква. Гледа белега до окото ми. Не сме говорили повече за него. Беше ме поздравил, че съм имала рефлекса да наплискам лицето си и ръцете ти със студена вода. Беше намазал изгарянията с биафин. После тяхното обсъждане стана табу.
	— Оня път, когато котката съборила грека… — започва Жо, взирайки се в очите ми.
	— Това е минало.
	— Вие се изгорихте, баба ти и ти.
	— В кафето имаше отражение, Трибор реши, че е мишка. Това е лош спомен, Жо, натъжава ме.
	Той не настоява. Мама се прибира от работа точно когато вадим _чумпота_ от водата. Не можем да ядем много от него, защото засища и Жо казва, че се лепи по артериите, но е толкова вкусно. Утре ще го доядем, нарязан на филии, потопени в топло масло.
	Жо ме изпраща да занеса с колелото малко _чумпот_ в хосписа за дамата, която е играла на „крава“ и на скрабъл с теб.


	_Шарлот, Везине_
	Мама дойде да ме вземе от училище. Оставям чантата си в антрето и влизам в кухнята. На масата има плик с моето име. Идва от Гроа, не разпознавам почерка. Пишеше ми грани, грампи само се подписваше.
	„Мила шарлота* с круши. Днес е рожденият ден на баба ти. Тя иска ти и ябълковото сладкишче да направите по един _чумпот_. Написал съм ти рецептата. Целувам те.“
	[* Сладкиш с бишкоти, сметана и плодове. — Б.пр.]
	Давам писмото на мама.
	— Миличка, в края на живота си баба ти не беше добре с главата. По-добре иди да гледаш телевизия. Ама че абсурдна идея, децата не готвят, това е опасно!
	— Грампи казва „днес“.
	— Нямаме кафява захар.
	— Има в горния шкаф, грани беше донесла. Татко обожава _чумпот_.
	Тя съзнава, че я манипулирам, и въздъхва.
	— Добре. Аз ще го направя, ти ще гледаш.
	— Пом няма само да гледа.
	— Видя ли как се е изгорила до окото? Така става, когато се оставят децата да си играят с газта! Можеш да отвориш маслото. Вземи ножа с окръгления край. Не се доближавай до фурната.
	Аз съм обидена, наблюдавам я как работи.
	— Ще го изядем ли довечера тримата?
	— Татко ще се върне късно, ти ще спиш. Черният ми дроб не търпи масло. От захарта излизат пъпки. Ще хапнеш едно парченце.
	Яд ме е, дето няколко пъти казах на Пом, че може и да не сме сестри. Понякога правя всичко напук, за да ме намразят хората. Причинявам болка на другите, за да ми стане по-леко.
	— Кога ще се върнем в Гроа? Искам пак да видя Пом!
	Мама не й е простила, че ме е извела с колело на пътя.
	— Тя ти влияе зле. Нямаш нужда от приятелки, имаш си мен. Нали знаеш, че човек има само една майка!


	_Лу, там, където се отива после_
	Днес е рожденият ми ден. Родена съм на една дата с Уинстън Чърчил. Ще ми се да опитам _чумпота_ на моите внучки. Искаш ли да ми направиш подарък, Жо? Няма нужда да ти казвам ръста, цвета и номера. Престани да се самоубиваш бавно. Пий вода.


>	3 декември

	_Жо, Париж, улица „Монж“_
	На заранта след рождения ти ден се събудих болен и останах целия ден в леглото. Моят колега Алексис ми припомни, че цирозата не е най-приятният начин да се умре. След като той си тръгна, отворих бележника ти, както корабокрушенец се вкопчва в сал. Както баща ми, паднал от рибарската си лодка, може би се е хванал за някоя дъска, преди вълните да го погълнат.
	Ти бе моето щастие до пролетта. Започна да забравяш през януари, но аз не обърнах внимание; започна да говориш безсмислици през март, аз отричах; скъса един кабел през юни и влезе в хосписа. Прекарахме първата ти нощ там, легнали един до друг в новата ти стая. Ти беше най-младата, на петдесет и шест. Никой не разбираше решението ти, освен лекуващият ти лекар и аз. Слушахме увертюрата на операта „Силата на съдбата“ от Верди и ядохме филийки с пържен омар. Умолявах те да се върнеш при нас. Ти отказа. Пом и Маел се бяха преместили в Локмария за лятото, защо да не останеш с мен в градчето? Ти се заинати. В Италия пожелават късмет с думите _in bocca al lupo_, в устата на вълка. Другият отговаря _crepi il lupo_, да умре вълкът. Говоря зле италиански, трябва да съм казал „да умре Лу“.
	Никога не съм ти изневерявал, Лу. Ами ти? Пристигам на улицата на гадния хотел, където имаш среща за зак. тази сутрин в 9:30. Кой е тоя Дан? Не можех да тъпча на едно място на острова и да не зная.


	Влизам в трапезария с бежови стени и голям бюфет по средата. Семейства трупат храна по чиниите си, туристи крият в салфетките си виенски сладки, които ще си хапнат, като им пригладнее. Настанявам се до един прозорец. Поръчвам си еспресо. Чакам. Появява се някакъв на моята възраст, със зализана назад коса, втален костюм и остри чепици. Понечвам да прибера стърчащите кичури на главата си, напразно. Той се настанява, гледа си часовника, проверява си телефона. И той ли те чака? Не знае ли, че офейка? Гладен е, гледа към бюфета, та чак лигите му текат, но е възпитан тарикат и продължава да чака.
	Изпраща есемес. Няма как да му отговориш. Намръщва се. Не обича закъсняващи жени. Още малко и ще ти се скара. Къде беше тоя тъпак, когато те погребвахме преди месец? Как си се запознала с него? Да не е някой от бившите ти, стар любовник, с когото си се срещала всяка година на същата дата в същия хотел? Как те люби, подготвя ли те, или не? В какви пози? Мълчи ли, говори ли, ръмжи ли, коментира ли? Няма халка. Да не си мислила да ме зарежеш заради него? Ръката ми трепва и разливам кафе по масата и по панталона си. Сервитьорката се втурва. На твоя идиот му е все тая, ще го утрепя садистично. Изправям се, смешен съм с петното от кафе на бедрото. Краката ми тежат тонове. Крача към него. Ще се наведа към него с усмивка и ще натисна силно с палци сънните му артерии. Това ще забави сърцето му и ще намали оросяването на мозъка. Ще извикам „аз съм лекар, дръпнете се“ и ще го задържа, докато пада. После ще реша. Зает с телефона си, твоят зализаняк не вижда, че се приближавам. Протягам ръце напред, приличам на човече от детски конструктор. Една ъгловата жена в червено палто, с остър нос и глас като кречетало ме заобикаля и се хвърля в обятията му.
	— Имаше нещастен случай в метрото, някакъв досадник се хвърлил под мотрисата!
	— Щях да си тръгна — изръмжава зализаният. — Тая сутрин беше мъка, жена ми не ме пускаше.
	— И моят съпруг ме тормозеше — изскърцва остроносата.
	— Шибани самоубийци, само за себе си мислят!
	Хубава епитафия. Как съм могъл да повярвам, че ме мамиш с този нещастник?
	— Докторе?
	Обръщам се изненадан. Млада жена с великолепни гърди, в прилепнала рокля и обувки с висок ток ми се усмихва.
	— Моите съболезнования, докторе.
	— Познаваме ли се?
	— Трябваше да се видя с жена ви тази сутрин. Аз съм Дани.
	Невроните ми смилат информацията. Дан значи Дани. Напразно съм те подозирал. Тя сочи празния стол срещу мен.
	— Може ли?
	Потвърждавам. Коя е тя?
	— Как ме познахте? — питам заинтригуван.
	Тя сочи оранжевия жозеф на раменете ми.
	— Вашата запазена марка. А и приличате на Сириан. Е, той прилича на вас.
	Значи познава сина ни. Сервитьорката се появява и й шепне нещо на ухото.
	— Проблем с клиент, ей сега се връщам.
	Питам сервитьорката:
	— Тук ли работи тази млада жена?
	— Тя е управителката, господине.
	— Може ли да ми кажете името й?
	Вадя телефона си и изписвам името заедно с това на Сириан. Гугъл ми предлага линк. Кликвам върху него. Някакъв мозъчен тръст, група професионалисти, които обсъждат идеите си. Клубът се събира всеки месец в този хотел. Редят се снимки на мъже с костюми и вратовръзки. Жена със строг костюм присъства на събранията. Друга жена се вижда на снимките с прилепнала рокля и главозамайващи деколтета. Това е Дани. Отивам от снимка на снимка и внезапно разбирам. Дани е долепила крак до крака на нашия син. Не ти си имала любовник, Лу. Гледам лицето на Сириан. Изражението му е променено. Затова ли искаше да чета твоя тефтер? За да помогна на Сириан да напусне Албан и да бъде щастлив с тази Дани? Като си помисля какъв цирк ми направи, когато нотариусът съобщи, че съм ти изменил!
	— Извинете ме — казва Дани и сяда отново.
	Усмивката и гърдите й са неустоими. Албан не може да й стъпи на малкия пръст.
	— Вие обичате сина ми, така ли?
	— Доста прям сте.
	— Лекар съм.
	— А лекарите са недискретни?
	— Поради естеството на нещата веднага задават интимни въпроси. Аз съм кардиолог, разбирам от сърдечни работи.
	— Шокиран ли сте, че синът ви изневерява на жена си?
	— Изненадан съм. Искам да ви задам един въпрос.
	— Дали съм разрушителка на бракове ли?
	— Синът ми щастлив ли е?
	Бих дал много да ми отговори „да“. Тя тръсва глава.
	— Раздвоен е между мен и жена си. Женените мъже имат любовници, откакто свят светува. От това животът им не става по-хубав, но е по-възбуждащ. Нямам желание да се омъжвам за Сириан, нито да се грижа за домакинството му. Аз съм свободна жена. Никакви окови, обещания, ангажименти и най-вече никакви деца. Но бих се радвала да е на мое разположение.
	— Значи ще си остане нещастен?
	— Това е натрапчиво състояние — казва Дани със заучено чувствен гърлен смях.
	— Не, това е мисия — казвам аз и се изправям.


	_Сара, Париж, улица „Севине“_
	Апартаментът ми е бивше ателие и се намира в квартала „Маре“. Банката не ми отпусна кредит заради заболяването ми, наложи се да сключа договор за специална застраховка. Печеля повече от татко, когато спасяваше живота на хората, неудобно ми е. Не пестя, нали няма да имам деца. Живея на последния етаж. Асансьорът е достатъчно широк за инвалидната ми количка. Посрещам татко, седнала в новото ми, украсено с пайети специално съоръжение. Днес е лош ден, не мога да ходя добре.
	— Упражнявам се за следващата ми вечер с видеоигри, гледай! Показвам футуристичното дистанционно, с което задвижвам това приспособление _made in USA_. Съществуват само два екземпляра, моето и онова на един знаменит американски актьор, болен от паркинсон. Като се видим на оскарите, се състезаваме кой ще направи най-сложните маневри.
	— Не мога да те поканя на вечеря, татко, чакам любовник.
	— Любимият ти?
	— _Number is safety._* По-добре много, забавни и чаровни, отколкото един, ревнив и точен.
	[* Колкото повече, толкова по-сигурно (англ.). — Б.пр.]
	— Не обичаш ли точните хора?
	— Не. Обичам непредвиденото и хубавите. Аз съм сериозна, не се виждам с един мъж повече от два пъти. Не казвам „обичам те“, ти си ме учил да не лъжа.
	— Ще правиш каквото искаш, вече си голяма.
	Впитият ми тоалет го шокира. Дойде, без да предупреди, толкова по-зле за него. Ти никога не би постъпила така, мамо. Сипвам му едно малцово, подарък от японски режисьор.
	— Знаеш ли, че брат ти има любовница? — пита той внезапно.
	— А ти откъде знаеш?
	— Четох тефтерите на майка ти. Тази сутрин се запознах с Дани.
	— Тя пробва блестящи и известни мъже и се спря на Сириан за ролята.
	— Че да не би в наши дни мъжете да се подбират като за филм?
	— И ти си направил същото на сватбата, на която си срещнал мама. Въпрос на речник. Сканирал си наличните девойки и си отбелязал нея.
	— „Какъв галантен слог, как всичко сте предали.“*
	[* Превод Кирил Кадийски.]
	— Куртьолин? Лабиш?
	— Молиер, _Мизантроп_. Сириан влюбен ли е? Дани прави ли го щастлив?
	— Сложно е. Той не е подбрал Албан, тя го спаси, беше бременна и й е благодарен. Рядко спят заедно.
	— Сара!
	— Ти ме попита! Всяка от тях му дава онова, което другата няма. Албан обожава Шарлот и ненавижда Пом. Дани не иска деца и не й пука за децата на другите. Сириан обича дъщерите си.
	— Не си личи.
	— Не умее да изразява чувствата си. Личи си, че е твой син. Никога не сме си говорили така откровено.
	— Ами ти, Сара? И при теб ли е сложно?
	— Ти имаш бъдеще, татко. Аз имам настояще и се оправям с него.
	— Щастлива ли си в твоето настояще?
	Вдигам чашата.
	— Моето щастие е като това уиски: модно, струва цяло състояние. Твоето щастие с мама беше традиционно, отлежало в дъбови бъчви. Аз съм любимката в обабачения малък свят на френското кино. Щом се сбръчкам, ще бъда пометена, затова се възползвам. Възхитителното питие в чашата ми е дестилирано под комини във форма на пагоди. Аз съм пагода в хайтек кресло.
	— Хубава метафора. Не ми отговори.
	— Няма да можеш да бъдеш щастлив без мама. Тя отнесе къс от теб със себе си. Но ще имаш хубави моменти. Патрис пречупи нещо в мен. Съжалявам не за него, а за безгрижието, за увереността, че съм обичана, за доверието. Преди него на сърцето ми бе леко, сега съм лека жена. Моят кавалер за тази вечер скоро ще е тук. Поканил ме е да вечеряме в някакъв ефимерен ресторант, където се яде при пълна тишина. Плащаш куп пари, за да си говориш само с очи. Цял Париж се изсипва там, чака се с месеци за резервация.
	— Хората са луди. В киното ли работи? Актьор ли е?
	— Не излизам с мъже, които се чукат, за да се снимат, въпрос на етика.
	— Максимата ти е съвършена, дъще.


>	4 декември

	_Жо, остров Гроа_
	Във влака, с който се връщам в Лориан, прочитам, че когато един мъж изгуби жена си, като нищо може да умре на следващата година. Така е и ако си счупиш шийката на бедрената кост. Значи вдовец, който си счупи крака, е двойно обречен, трябва да внимавам.
	Телефонът ми звъни, когато корабът пристига.
	— Татко?
	— Приятно ми е да те чуя, Сириан.
	— Разчитам на дискретността ти спрямо Албан.
	— Затова ли ми се обаждаш?
	— Да.
	Познавам го, взел е един лист и го е разделил с черта на две: да, ще звънна на баща ми; не, няма да му звънна. Победило е да-то.
	— Разчитай на мен. Винаги можеш да разчиташ на мен, Сириан. И майка ти можеше да разчита на мен.
	Не иска да зачеква темата.
	— Личният ми живот не те засяга, татко.
	— Абсолютно.
	— Нали няма да кажеш на жена ми за Дани?
	— За кого?
	— За директорката на хотела на улица „Монж“.
	— Кой това? Къде? Нямам спомен, Сириан.
	— Благодаря.
	И затваря.


	В Библията моят съименник Йосиф, син на Яков, тълкува сънищата на фараона. В реалността аз не мога да осъществя твоите блянове. Шумът в столицата заглуши отсъствието ти. Липсата ти ме поглъща, докато прекосявам пристанището, поклащайки се.
	Като ме вижда, Маел се усмихва, Пом се хвърля в прегръдките ми. Сложили са прибори за мен, изяждам си супата с апетит и отказвам виното. Разказвам им за града и за коледните светлини, заблуждавам ги. Ще спя с тъгата си, поне ще сме двама. Когато Пом си ляга, повеждам поверителен разговор с Маел.
	— Ако ти се прииска да заживееш другаде, в Локмария или в друга къща в градчето, не се притеснявай заради мен. Ясен ли съм?
	— Искаш да се махнем ли?
	— Не искам да ви тежа. Не съм ти баща, нито свекър.
	— Ти си дядо на Пом. Родителите ми умряха. Имаме си само теб.


>	5 декември

	_Пом, остров Гроа_
	Мислех, че никога няма да успея да сглобя саксофона, сега го правя механично. Работя върху мундщука. Поставям зъби на точката, навеждам рамене, не издувам бузи. За да се получи звук, казвам „ту“, дърпайки езика назад. Зная горните ноти, дето са с лявата ръка — до, си, ла, сол, — но трудно ги свиря. Зъбите ми се плъзгат, езикът ми пречи, лапам мундщука твърде дълбоко, прибирам прекалено долната устна. Ала понякога звукът се получава чист и треперлив, ще ми се да правя само това, да свиря, още и още.
	Прибирам се вкъщи, танцувайки. Минавам през гробището и викам „ту“, за да ти покажа колко е сложно. Певците си имат глас. Пианистите докосват с пръсти клавишите. Саксофонистите свирят с телата си. Хванала съм се. Ще успея. Толкова съм щастлива, когато свиря точно, цялата се превръщам в емоция, буйна като океана при прилив на равноденствие.


	_Жо, остров Гроа_
	Получих нови известия от гугъл. Един от мозъчния тръст на Сириан е подследствен. Надявам се, че нашият син няма за какво да се упреква. Сара е толкова изискана на снимките от премиерите, колкото и звездите от филмите, на които е продуцент.
	Когато си била малка, на 6 декември в замъка на твоя баща послушните деца получавали сладки, а непослушните — ракитови камшици. Добрият Дядо Коледа идвал на магаренце и минавал през комина със злия си другар Дядо Камшичко. Четирите ти по-големи сестри изяждали своя Дядо Коледа във вид на сладко хлебче, а ти си хвърляла своя камшик в кошчето, тъжна и обидена. През този ден сте садили леща в памук и през нощта на Рождество сте я слагали до яслите. Твоите сестри поливали своята леща, без да разсипят и капчица. Твоята чинийка се разливала върху дантелената покривчица. Резбованата масичка се измокряла, водата се разтичала върху старинния паркет. Ти продължи традицията със Сириан и Сара, но премахна Дядо Камшичко с неговите садомазохистични камшици. Нашите деца садяха своята леща в нащърбена паничка, сложена на кухненския плот, за да не стане беля. Откачам от стената една бретонска колекционерска чиния и разсипвам по нея лещата на Пом, за да те предизвикам.


	Ще придам смисъл на този ден. Замисълът ми е много добър. Пом е на училище. Маел е на работа. Спуснала се е мъгла, морето е бурно, условията са лоши, да не си моряк в такова време. Ще отправя предизвикателство към твоя Бог, ще му предложа добра сделка. Рицарите са хвърляли ръкавица на противниците си, Бог ще приеме дуела. Той те взе за заложница. Предлагам да те заместя. Подарявам му жалкия си животец в замяна на твоя. Не се самоубивам, предлагам се. Просто ще отида горе с еднопосочен билет, а ти ще слезеш да продължиш живота си. В права линия, от зенита до надира, равновесието не се нарушава. Обещах да те защитавам, когато се ожених за теб, ще си удържа на думата. Ти си по-полезна от мен на семейството ни. Горе са се объркали, взеха теб вместо мен. Поправям грешката им. Струваш толкова повече от мен. Аз бях твоят рицар със стетоскопа, без бялата престилка за нищо не ставам.


	Обувам си ботушите — ако падна зад борда, тежестта на водата бързо ще ме повлече надолу — и слагам на раменете си раиран жозеф. Пъхам ламинирана картичка с моето име в джоба си, за да ме разпознаят по-лесно. Възрастен човек в добра физическа форма може да издържи двайсет минути във вода с температура осем градуса. От хипотермията сърцето ми ще забави ритъм. Заради теченията и очертанията на брега телата изплуват подир девет дни или две седмици. Държа да ме открият. Не съм като баща ми.
	Слизам до пристанището и паркирам умишлено далеч от „Пристанът“. Сещам се за думите, които Жаклин Табарли каза за съпруга си през 1998 г. в деня на лятното слънцестоене, обърната към океана: „Морето не е лошо, морето го взе, не го открадна“.


	Избрах деня и часа така, че да не срещна нито товарния кораб, нито рибарите, нито платноходкаджиите. Стъмва се, пристанището е пусто, мъглата се разстила. Взимам назаем лодката на един приятел, пъхам банкноти в плик, на който е написано неговото име, оставям го върху волана, тук колите не се заключват извън сезона. Лодката се полюшва на водата, ще бъде по-лошо, когато вълнението я подхване в открито море. Уверявам се, че никой не ме е видял: не съм от тия безотговорни хора, които излизат по море в лошо време и застрашават живота на спасителите.
	Няма жива душа. Не съм съвсем сигурен дали и аз съм жив. Насочвам се на гребла към изхода на пристанището. Един любител на ветроходството се качва на палубата си точно когато му минавам отдясно. Сдържам дъха си. Той се изпикава откъм левия борд и се връща в каютата. Баща ми ме научи да управлявам лодка с едно гребло. Той ме чака под водата. Вече извън закрилата пристанището се боря с морето. Лодката е като орехова черупка върху вълните. Отдалечавам се от дигата. Течението ме понася далеч от Пор Лей. Прозорците на нашите приятели Жилдас и Изабел светят, коминът им пуши. Представям си ги в хола, сякаш виждам грамадните кресла, ниската масичка със сандвичите с рачешко върху чинията, чувам смеха на Изабел и музиката на Жилдас. Всичко това ще продължи без нас, без теб вчера, без мен утре.
	Виждал съм как отново забиват сърца, които съм смятал за обречени. Виждал съм пациенти да излизат на крака от реанимацията, след като съм можел да се закълна, че нямат повече шансове. Чудесата съществуват. Изкрещявам диво на вятъра. Запявам пресекливо заради усилието една песен на Барбара. Рева над вълните: „Когато тези, които вървят, си отиват, без да са искали нищо, но са умеели да се удивляват, че са на земята, нека бъдат оставени да изберат поне мястото на сетния си час, та било то и далечно“.
	Млъквам задъхан и залитащ. Лодчицата ми се блъска във върха на една скала сред мъглата. Не успявам да се задържа, падам извън борда и описвам непохватна крива.


	Не се самоубивам. Споразумял съм се. Надявам се горе да уважат сделката, моят живот срещу твоя. Главата ми изплува от океана. Морето е зимно, завладяващо и ледено. Като дете се будех нощем и ми се искаше да знам как е било с баща ми. Когато бях интернист в парижките болници, се занимавах с удавниците от кварталните басейни и с отчаяните, скочили в Сена. По-добре в океана, по-готино е. Предпочитам да умра, за да живееш ти.


	_Пом, остров Гроа_
	Тази сутрин дядо ми беше странен. Излизам първа от училище, без да се сбогувам с никого, и въртя с все сили педалите към вкъщи. Днес трябва да садим лещата. Чинийката е готова върху кухненската маса. Жо не е нито в кабинета, нито в стаята си. Скутерът му е тук, но колата му я няма. Втурвам се към гробището. Ти си там, но него го няма. Възрастни дами разговарят с възрастните си съпрузи, които не им отговарят. Майки носят цветя на децата си, които няма да пораснат. Пръскам малко леща върху твоя надгробен камък и продължавам да търся Жо.


	Въртя педалите до любимия му плаж. Пуст е. Слизам до пристанището. Уф, колата му е тук. Влизам при Соаз, тя не е виждала Жо. Проверявам на морската гара, в капитанското управление, в туристическата служба. Магазините за дрехи, павилионът за сладолед и помещенията за даване на колела под наем са затворени. Връщам се при колата и забелязвам плика, оставен върху волана. Лодката на неговия приятел не е на мястото си. Щом Жо не е на кея, значи е в морето. Изгубих теб, Лу, нищо не можах да направя, за да ти помогна. Изгубих и татко, той вече няма да дойде. Няма да понеса да изгубя още някого, когото обичам.


	Течението се носи към Пор Лей. Тичам до края на кея, присвивам очи, взирам се в морето. Нищо. Може би там? Не, това е шамандура. Там? Не, това е птица. Там! В далечината плава лодка. Не виждам никакъв силует на борда. Лошо ли му е станало на дядо? Дали лежи вътре, или е паднал във водата? Хуквам към кафенето на Соаз, но се отказвам, преди да вляза. Жо ще побеснее. Морските спасители са му приятели. Катерът им _Нотр Дам дю Калм_ е пуснат на вода в годината на моето раждане. Трябва да се справя другояче. Ако ги вдигна под тревога, няма да ми прости. Ако умре, аз няма да си простя.
	Един пронизителен писък ме стряска. Два гларуса си играят на вятъра. Бой? Лола? Въртят се над мен и се насочват към къщата на дядото на близнаците и на Жоана.
	— Разбрах! Благодаря!


	Карам с все сили, изправена на педалите. Бясна съм, вир-вода съм. Ако дробовете ми се пръснат, няма да мога повече да свиря на саксофон. Бедрата и прасците ми горят. Спускам се по пътеката над пристанището, хлъзвам се и за малко да се озова в тъмната вода или да се забия с главата надолу върху някой кораб. Рязко изправям кормилото. Стигам до къщата, блъскам по вратата, едва дишам. Жилдас ме забелязва през прозореца и излиза.
	— Лодката… Жо… Там…
	Толкова съм задъхана, че не мога да говоря, а размахвам ръце. Още не съм си поела дъх, а Жилдас и Изабел вече тичат към кораба си. Стъмнило се е, не виждам лодката. Замръзвам на студения вятър. Сядам в края на дигата, провесила крака надолу.


	_Жо, остров Гроа_
	Пръстите ми са заскрежени. Тялото ми е замръзнало. Припомням си въпроса за удавянето от стажа по вътрешни болести. Човешкото тяло се охлажда двайсет и пет пъти по-бързо във водата, отколкото във въздуха. Телесната температура пада рязко. Кръвоносните съдове се свиват, за да намалят загубите на топлина. Периферната кръв нахлува във вътрешността на тялото и това повишава артериалното налягане. Сърцето забавя ритъм, за да се бори със свръхналягането. Мозъкът не се оросява достатъчно и губиш съзнание. После или настъпва кардиореспираторен блокаж и умираш от потъването — ставаш готин бял удавник, или пък се нагълтваш с вода и умираш от задушаване — ставаш готин син удавник.
	Сам във водата, аз си мисля за баща ми, потънал сред риби, които не са знаели неговия език. Прогонвам го от съзнанието си, последната ми мисъл ще е за теб. Вдървените ми пръсти не могат повече да останат вкопчени в скалата, не отговарят на нарежданията на замъгления ми мозък. Връщам се далеч в миналото, в онази сватбена вечер, когато ти казах, че ще залепя отново твоите порцелановосини очи. Аз ще потъна и ти ще се събудиш вместо мен в лодката. Вече се крепя за скалата само с показалеца и палеца, смешна хватка. В мига, когато се отпускат, пръстите ми докосват камъка, все едно галят кожата ти.


	Моторен звук отеква над плисъка на вълните. Трябва да е мираж, дължащ се на ниското равнище на кислорода в мозъка ми. Откъсвам се от скалата, отпускам ръка покрай тялото си, превръщам се в морски войник, застанал мирно с кутре по шева на панталона, с уста наравно с водната повърхност, в чиято синя линия са се втренчили изгарящите ми от солта очи. Течението ще ме отнесе, любов моя. Там горе ти си приготвяш чантата си, казваш довиждане на новите си приятели. Срещна ли баща ми? Видя ли нашия приятел Жак? Намери ли майка ти?
	— Жо, за бога!
	Богохулство от рая?
	— Жо, чуваш ли ме? Хвани пръта! Сграбчи го!
	Не идва от небето. Жилдас управлява своя кораб, а Изабел ми подава прът с кука накрая.
	— Осс… тавете ме… на мир…
	Всичко ще прецакат. Вече си представям как се прехвърляш през парапета. Свободно е, Лу, слизай!
	Жилдас се съблича и влиза треперещ във водата. Стига до мен с две яки замахвания. Пелтеча:
	— Исскам… да спася… Лу… Ссключих… сделка…
	— Ако се дърпаш, ще те цапна по главата, Жо! — крещи той сред вълните.
	Хваща ме под мишниците. Нямам сили да се освободя, отпускам се като парцалена кукла. Край. Няма да слезеш. Бог отказа размяната. Жилдас ме качва на кораба. Падам на палубата. Изабел ме увива в одеяла.


	Подкрепят ме, за да сляза и да тръгна към дома им. Заспивам изтощен и се събуждам легнал на канапето срещу камината. Облечен съм с дрехи на Жилдас. Изабел ми подава изпускаща пара чаша.
	— Пий, това ще те стопли.
	Подчинявам се. Грогът ми връща цвета на лицето. Пом е седнала до мен, от широко разтворените й очи лицето й почти не се вижда. Изпелтечвам:
	— Ти какво правиш тук?
	— Тя ти спаси живота, като ни предупреди — казва Жилдас.
	— Дядо, толкова се уплаших!
	За пръв път ме нарича дядо. Подавам й ръка и тя се гушва на рамото ми. Детските й очи ме привързват към настоящето, мъката по теб избледнява. Твоят Бог вървеше по водата, не стана комбина с мене. Изкуших дявола, той ме отхвърли. Анку е имал друга, по-важна работа. Трябваше да бъда за Пом дядото, който вдъхва доверие утешител, спокоен пенсионер, който играе петанк. Бях лош баща, сега съм отвратителен дядо.
	— Нарочно ли го направи? — пита тя с несигурен гласец.
	— Не.
	Жилдас си мълчи, защото Пом е тук. Сещам се какво си мисли. „Можеш да се връщаш там всяка заран и всяка вечер, докато океанът те погълне. Няма как да заставиш някой да живее. Мога освен това да предупредя децата ти и да извикам дежурен лекар. Ще ти предпишат антидепресанти, ще влезеш в болница. После ще се върнеш и морето пак ще те изкуши.“
	— Не съм искал да умирам.
	„Ама изглеждаше така“ — крещят очите на Изабел.
	— Сключих сделка. Вие ме спасихте. Сделката потъна. Ти би оценила чувството ми за хумор.
	— Обещайте ми никой да не научи. Нито децата, нито Маел, нито Шарлот. Мога ли да разчитам на теб, Пом?
	Тя потвърждава сериозно, не според възрастта си. Обръщам се към домакините ни.
	— Нито пък някой от приятелите ни от седмицата, нали?
	И те потвърждават.
	— Бой и Лола знаят, нали ме предупредиха, но ще запазят тайната — казва Пом. — Закълни се, че няма да го направиш пак!
	— Кълна се.


	_Пом, остров Гроа_
	Жилдас ни закара с кола до градчето. Ще отида да си прибера колелото утре. Жо се изкъпа с гореща вода и се топли на огъня. Мама още не се е прибрала. Тази вечер прави инвентаризация в книжарницата.
	— Ти ми спаси живота, Пом. Длъжник съм ти — казва Жо.
	— Като момченцето от Хималаите ли?


	В деня, когато Жо ми разказа тази история, вечеряхме в кухнята. Той си сложи ръцете от двете страни на чинията и каза:
	— Един ден спасих момче на твоята възраст благодарение на инструмент, който присъства на тази маса.
	— Нож ли?
	— Не.
	— Вилица? Лъжица?
	Протегна длани към мен и ми обясни. Когато съм била бебе, Жо те е завел, Лу, на пътешествие до Бутан, страната на брутното национално щастие, БНЩ, между Китай и Индия. Пътували сте с джип 4×4, с шофьор и водач. Спрели сте да гледате състезание по стрелба с лък — техния национален спорт. Облечени в раирани кимона, обути с модерни маратонки, бутанците размахвали традиционните си бамбукови лъкове и стреляли по далечни мишени. Вие сте стояли встрани и сте се възхищавали на стрелците. Висящ мост, украсен с молитвени знаменца, се люлеел над пресъхналата река, един як ви гледал, всички се веселели. И ето че настъпил драматичен обрат. Стрела се забила право в гърдите на едно момченце. То паднало. Селяните го наобиколили, майката се спуснала и протегнала ръка към стрелата, стърчаща от тялото на сина й.
	Жо изкрещял, за да я спре, но сте били много далеч. Тя не разбирала френски и завършила движението си. Майката не бивало да вади стрелата — тя спирала кръвоизлива. Трябвало да си остане, където била, и детето да бъде пренесено със стрелата в сърцето, хирургът щял да я отстрани на операционната маса.
	Жо се завтекъл към детето, чието сърце вече кървяло. Бръкнал с пръсти в раната. Бутанците — будисти, вярващи в кармата — надали ужасени викове. Жо успял да спре кръвоизлива. Тогава си се намесила ти, Лу. Заговорила си на хималайската майка, молейки водача да превежда, обяснила си й, че съпругът ти е лекар и че така не позволява сърцето на сина й да се обезкърви. Тя ти казала, че името му е Таши, и го оставила във ваши ръце. Вие сте го пренесли до болницата с вашия джип, а Жо си държал пръстите в гърдите му чак до операционната. Хирургът оперирал Таши и го спасил. Всяка година получавате пощенска картичка от страната на Гърмящия дракон. Таши наскоро навършил осемнайсет години.
	Днес аз не спасих Жо с пръсти, а с краката си, въртейки педалите към Пор Лей почти със скоростта на светлината.


	_Лу, там, където се отива после_
	Как можа, Жо? Хайде, другите може и да ти се връзват, но аз добре те познавам. Размяна между земята и небето, глупости! Ти си лекар, знаеш как свършват нещата: кръвта се съсирва, течностите изтичат, плътта се отделя от костите, всичко се скапва. И ще ми пробутваш, че не си искал да умреш? Ако не бях мъртва, щеше да ми докараш язва. Правиш приятелите и внучката ни на глупаци. Натоварих те с мисия, а ти се измъкваш. Скръбта ти се оказа по-важна от щастието на децата ни. Това не е доказателство за обич. В Бутан ми каза, че съм твоето брутно гроаско щастие, БГЩ. Не съм офейкала, не съм от другата страна на огледалото, аз съм мъртва. Такава ми е била кармата, съдбата, няма връщане назад. Ти обаче трябва да живееш.


>	7 декември

	_Жо, остров Гроа_
	Очилата ми паднаха във водата. Тичам при Брюно и Флоранс, пъстроцветните оптици, които ти наричаше оптостровитяни. Червената коса на Флоранс стърчи на главата й, носи шарени очила с едно кръгло и едно квадратно стъкло и дрехи в крещящи цветове. Преди да дойдат те, човек трябваше да ходи до Лориан, за да си коригира зрението. Откакто те са тук, гроасци виждат живота цветен.
	— Имам нужда от вашата помощ, очите ми паднаха във водата.
	Те смятат, че съм се къпал с очила. Не ги опровергавам.
	— Ще се постараем да стане възможно най-бързо.
	Брюно ми дава временен чифт. Вчера съм се простудил. Не умрях, но пипнах някаква гадна хрема. Прелиствам бележника ти. Бележка от пролетта кара кръвта ми да застине. Нарисувала си родословие, представящо връзките между теб, мен, децата ни и внучките ни. Толкова ли е била напреднала болестта ти?
	Ти ме свари напълно неподготвен, Лу. Започна от време на време да забравяш, да изчезваш. Забравяше къде си паркирала. Плати по няколко пъти едни и същи сметки, а забрави за други. Сбърка влака за заседанието на журито, присъждащо наградата „Клара“ в Париж. Отговори на някого, че нямаш деца, а като видя изражението ми, връзката се възстанови и ти заяви, че си се пошегувала. После стана тя, каквато стана. Ти се премести, превърна се в друг човек.


	Отварям старите ти бележници и мъртвите ни приятели оживяват. Нашият приятел Жак отново развихря тънкото си чувство за хумор. Бьодеф налива бира. Жан-Люк заминава да прави репортаж. Жан-Луи реди пощенските си картички. Мишел рисува акварели. Маню оправя телевизор. Бащата на Вероник управлява корабчето си. Марион прекосява градчето. Флоран разхожда кучето си Олаф. Двамата съпрузи на Жана майсторят нещо.
	Прелиствам страниците, превъртам времето. Откакто порасна, Сара вече не празнува Бъдни вечер с нас, идва на 25-и. Никога не я попитах какво прави предната вечер. Ти със сигурност си го знаела. Миналата година на тази дата си написала „Сара Принс“ и си го оградила в червено. Сара е прекарала празниците в университета „Принстън“ в Ню Джърси? В костюм „Пренс-дьо-гал“*? Или е била с принц? Гледам предишните години. Пак Принс. Сара никога не се вижда с мъж повече от два пъти. Да не би това да е изключение от правилото, коледен любовник? Във всеки случай не е Патрис. На 23 декември си отбелязала „Сир + Дан“. На 24 декември си написала „Сир + Алб“. Коя от тях ще дари щастие на сина ни? Човек живее веднъж, Лу. Той не може да направи своя избор. Не мога да реша вместо него. Не мога да реша вместо Сара. Какво искаш? Да намеря Патрис? Да разкарам Албан? Дай ми знак!
	[* От фр. букв. „галски принц“. Елегантен костюм в сиви тонове. — Б.пр.]


	Пристигам при Фред едновременно с повечето други за втората си вечеря на седми без теб. ЖП ме пита дали напредвам с гугъл предупрежденията, аз му разказвам за срещата си с Дани. Дискретно връщам дрехите на Жилдас. Ям, пия, започвам да досаждам на приятелите.
	— Как разбирате дали децата ви са попаднали на правилни хора?
	— Хайде пак!
	— Сериозно, имам нужда от помощта ви. Всички започват да говорят едновременно.
	— Не им се бъркаме в личния живот.
	— Пазихме ги, докато бяха малки, после заживяха отделно.
	— Съпругът на дъщеря ми е свестен.
	— Приятелката на сина ми е очарователна.
	Партньорите на децата им са толерантни, добронамерени, щедри. Естествено, с леви убеждения. Или — по необходимост — с десни. Не са антисемити, не са расисти. Изобщо — не са тъпи.
	Фред носи ястие с къри. Разговорът спира, всеки си подава чинията. Мисля си как баща ми говореше за своя екипаж. Важното бе не да са най-добрите рибари, а да са мъже, на които да може да се разчита в бурен ден, когато няма слънце, няма риба и няма заплащане. Спомням си как беше във вътрешното отделение. Важното беше не да си най-способен, а най-човечен. Това ли искаш, Лу? Да открия дали Албан, Дани и Патрис са свестни хора? Пращаш ме за зелен хайвер ли?


>	10 декември

	_Дани, Париж, улица „Монж“_
	Аз съм управителка на хотел, не знам по колко часа работя. Работата ми е успешна, печалбите ми се увеличават въпреки кризата. Присъствам навсякъде в социалните мрежи, организирам тематични вечери, глезя клубовете и сдруженията, които се събират при мен, на разположение съм целодневно. Почивам рядко, но тази вечер любовникът ми ме покани на вечеря в бившата пързалка „Молитор“. Трябва да се срещнем там.
	Когато отварям вратата към улицата, блъсвам силно един човек. Успявам да се задържа права, което си е подвиг с тези тънки токове. Мъжът пада.
	— Съжалявам, не ви вид…
	Дано не е някой заядлив клиент, та да ми иска обезщетения. Мъжът е висок и слаб, брадат, невъзможно е да се определи възрастта му. Дрехите му са мокри и вонят. Не е клиент, бездомник е. Какво облекчение! Продължава да лежи на мократа земя.
	— Добре ли сте, господине? Станете, моля, задръствате пътя.
	Не е виждал баня от векове.
	— Боли ме кракът — простенва той.
	Смърди на алкохол.
	— Опитайте да се изправите.
	Отстъпвам, та палтото ми да не докосне вехтото му вмирисано пардесю.
	— Не мога да стъпя.
	— Не стойте тук — казвам аз твърдо.
	Служителят ми на рецепцията е зает. Фоайето на хотела е празно. Улица „Монж“ пустее под проливния дъжд. Никой не видя как се сблъскахме.
	— Мисля, че кракът ми е счупен — казва онзи и изкривява лице.
	— Не, просто сте го изкълчили. Болницата „Питие Салпетриер“ е наблизо.
	— Не мога да ходя, как да отида дотам, да летя ли? — изръмжава онзи.
	Започвам да се дразня. Сириан мрази да закъснявам.
	— Слушайте, ще се обадя на спешния телефон да ви закарат до бърза помощ.
	— Ще ги изчакам на сухо, в хотела.
	Тръсвам глава. Мръсотията му ме отвращава.
	— Не може, господине, това не е публично място. Посочвам му по-далеч на същия тротоар един ресторант, който днес е затворен.
	— Подслонете се под онзи навес.
	— Ще попитам в хотела дали може да вляза да се стопля, замръзнал съм!
	— Познавам ги, ще откажат. Изправете се…
	Той се надига и застава на един крак пред вратата като грамаден ранен жерав. Сините му очи са втренчени в мен и ме смущават. Не различавам чертите му под занемарената му брада, но трябва да е бил приятен, преди да падне толкова ниско. Куцука мъчително до ресторанта. Отварям чантата си, вадя една банкнота от десет и една банкнота от пет евро.
	— Вземете.
	— Не съм ви искал нищо! — казва той и ги сграбчва.
	— Плащам ви таксито, за да отидете до спешната помощ.
	— Няма да ме вземе, много е близо.
	Няма да го вземе, защото е прекалено мръсен. Малкият ми червен фиат 500 кабрио е паркиран от другата страна на улицата, но и дума не може да става да си изцапам седалките.
	— Самотен съм — въздъхва той. — По-рано имах куче. Откакто бях в болница, не знам какво е станало с него. Сигурно е прегазено или от някоя лаборатория са го откраднали, за да правят ужасни опити.
	Ненавиждам кучетата и клиентите, които омазват фоайето, след като са стъпнали в лайната им.
	— Кучетата замърсяват тротоарите и са пълни с бълхи. Щом излизате от болница, значи кракът не ви боли заради падането! Подигравате ли ми се?
	— Не, бях в кардиологията, сърцето ми играе. Искаха да ме отворят и да ме режат, ама аз им казах: „долу лапите“. Но кризите зачестяват. И сега ме пристяга…
	Лицето му се променя, той притиска дясната си ръка към лявата страна на гърдите.
	— Честно, не мога да дишам!
	Опира се на стената, плъзга се на земята. Аз се дръпвам, ровя в чантата си.
	— Вече не ви вярвам. Имам важна среща. Давам ви още десет евро и си отивам. Ясно ли е?
	— Сърцето ми прескача. Страх ме е. Не ме оставяйте сам!
	Прави се на изплашено момченце, но няма да му се вържа. Пъхам банкнотата в ръката му.
	— Не съм лекар, господине. Обещавам ви да извикам помощ, ще дойдат бързо.


	Обръщам му гръб и пресичам улицата, като проверявам дали не ме следи. Спасявам се в колата си, заключвам вратите, потеглям и завивам надясно в първата улица. Паркирам пред една врата, дезинфекцирам си ръцете с мокра кърпичка и се обаждам на номер 17.
	„Вие се обадихте в полицията, изчакайте.“
	— Добър вечер, на един човек му стана лошо на улица „Монж“. Аз съм в автобус, изпратете бърза помощ.
	Уточнявам адреса на ресторанта и затварям. Никой не може да ме обвини в неоказване на съдействие на лице в опасност, след като съм в автобус.
	Отправям се към „Молитор“ с чиста съвест. Сигнализирах за помощ, онзи не е клиент на хотела ми, явно бе пиян и пълен с паразити. Не съм Армията на спасението, бях свръхщедра с моите двайсет и пет евро. Решавам да не споменавам за случката на Сириан. Ще прекараме една вечер като влюбени извън времето, спазвайки правилата, уточнени, откакто ходим заедно през последните две години: не споменаваме моя хотел, не говорим за жена му, за дъщерите му или за родителите му. Интересуваме се единствено от самите нас. Останалият свят не съществува.


	_Тиери, Париж, улица „Монж“_
	Червеният фиат 500 кабрио зави зад ъгъла. Чакам пет минути, преди да стана. Виждам отражението си в една витрина и ми е трудно да се позная сам с тая дърварска брада. Отдалечавам се с широки крачки, вадя от джоба си жълта торба за медицински отпадъци, свалям мръсното вехто пардесю, което смърди на кръчма, и го пъхам вътре. Дезинфекцирам си ръцете с антисептичен гел. Купих пардесюто от един бездомник, който бе хоспитализиран заради екстрадурален хематом в неврологичното отделение, на което съм шеф. Бе пристигнал умиращ, а си тръгна на крака с дебело топло палто, което му подарих. Старшата сестра реши, че съм луд, като научи за сделката.
	Влизам в едно кафене по-надолу по улицата. През витрината виждам как пристига полицейска линейка с въртящи се лампи и включена сирена. Усмихвам се на редовните клиенти, облакътени на бара. Подавам на бармана двайсет и петте евро.
	— Почерпете господата!


>	11 декември

	_Албан, Везине_
	— Опла, разходка, време е!
	Кученцето отива да си вземе каишката и ми я донася щастливо. Шарлот си е легнала. Гладна съм, а ми е писнало да вечерям сама пред телевизора. Не мога да се сърдя на Сириан, че работи толкова. Франция е в криза, всеки трябва да се раздава на хиляда процента. Само че се виждаме все по-малко, съпругът ми се превърна в призрак. Снощи спях, когато той се върна от събрание с представители на синдикатите. Вече не ме люби, купих си прелъстително бельо, а той дори не го забеляза.
	Ще отида до края на улицата. Опла е толкова добре дресиран, че бих могла да му наредя да се облекчи в канавката пред вкъщи и да се приберем веднага, Опла, _number two_! Само че той иска да потича. Сириан ще се прибере скоро. Сложих в хладилника „Рецина“, както навремето. Надявам се у него да се появи някакво желание. Откакто майка му почина, не е на себе си. От мрака изниква човешка фигура. Стряскам се.
	— Не се бойте, госпожо!
	— Изненадахте ме. Добър вечер, господине.
	Мъжът е висок, има кръгли сини ириси като бонбончета, брадата му е гъста и мръсна. Не се е мил кой знае откога. Доброволка съм в местната асоциация за помощ на бездомниците, но не го познавам.
	— Опасно е да се разхожда човек нощем.
	Тонът му не е заплашителен, но думите му ме притесняват.
	— Не се доближавайте до кучето ми, агресивно е — казвам, макар че Опла не би сторил зло дори на муха.
	Мъжът се опира на стената.
	— Гладен съм — казва дрезгаво.
	— Не съм си взела портмонето.
	— Не ви ща парите, искам ядене. Чувствам се сам. Преди имах куче. Изкарах инфаркт, взеха ме в болница, сега излизам оттам, не знам какво е станало с него. Или са го сгазили, или някоя противна лаборатория си прави гадни опити с него.
	Потръпвам при тази мисъл.
	— Няма ли си някакъв медальон, татуировка, чип? Проверихте ли в Дружеството за защита на животните?
	— Има си хиляди буболечки… Вие не можете ли да ми дадете някакви остатъци от ядене?
	Внезапно изкривява лице, притиска дясната си ръка към гърдите.
	— Боли. Не мога да дишам, стяга ме!
	Залита. Плъзга се покрай стената и сяда на земята.
	— Зле ли ви е, господине?
	— Получих сърцебиене. Онези от болницата искаха да ми режат гърдите, ама аз им казах „долу ръцете“.
	Лицето му изразява силно страдание. Сините му очи се въртят изплашено. Коленича до него, без да го докосвам, все пак е противен. Не съм си взела телефона. Гледам медицинските сериали по телевизията, докато чакам мъжът ми да се прибере.
	— Не ви ли предписаха тринитрин в случай на криза?
	— Че с какви мангизи ще го купя? — изпъшква мъжът.
	— Ще повикам помощ, живея съвсем наблизо.
	Все едно гледам изплашено момченце.
	— Не ме оставяйте… Не искам да пукна! Страх ме е.
	— Само за минутка, кълна ви се, че ще се върна.
	Бързам в тъмното, ще се обадя на номер 15 и ще изпратят бърза помощ, а аз ще се върна при него.


	_Тиери, Везине_
	Щом тя се отдалечава, улавям кучето за каишката, за да не я последва. Давам му бисквитата, която нося в джоба си. Лабрадорът сяда и чака друго лакомство. Аз му шепна убедително:
	— _Number one_, Опла! _Number one_, Опла, добро куче!
	Не помръдва. Господарката му забелязва, че не я следва. Вика го, без да види, че аз го задържам. Пробвам пак:
	— _Number one_, Опла! Глух ли си?
	— Опла, вкъщи! — вика господарката му.
	Просветва ми. Редът на думите! Преобърнах ги.
	— Опла, _number one_! Сега! Опла, _number one_!
	Дресирано добре, кучето се облекчава. Премествам се, за да седна в локвичката урина, проклинайки моя приятел Жо.
	— Е, каква стана тя? Госпожо! Вашето псе ме опика!
	— Какво? — пита тя ужасено.
	Връща се и вижда локвичката.
	— Ама… Опла, полудя ли?
	Изправям се мъчително. От палтото ми струи пикня. Опла маха с опашка, гледайки джоба ми, който му мирише на бисквита.
	— Сърцето ми не бие толкоз силно, кризата мина. Изчезвам. Кучето ви не обича клошари.
	— Наистина съжалявам, той ще ви се извини!


	_Албан, Везине_
	Този човек е болен. Сам е, изоставен като мен, откакто съпругът ми не ми обръща внимание. Не мога да го поканя у дома, където спи Шарлот. Не мога да го зарежа на тротоара. Мога само да се върна в нашата градинска къщичка.
	— Живея наблизо, господине. Елате с мен.
	Гнусното му палто вони, урина се стича по панталона му.
	— Вече не ви ли боли?
	— Гръдната жаба ме остави.
	— Кое?
	— В болницата разправяха така.
	Минаваме напряко до оградата. Отварям я, заобикаляме къщата и го водя до къщичката.


	Преглъщам с мъка, като оглеждам стаята: продъненото кресло, масата, мивката в ъгъла, омразния велоергометър на Сириан до прозореца. Паля електрическия радиатор. Той се отпуска в креслото.
	— Вие ми се свят, от вчера не съм ял.
	— Ще донеса храна и дрехи да се преоблечете.


	Отвеждам Опла вкъщи, заключвам след себе си. Ключовете на Сириан не са на масичката, още не се е прибрал. Звъня му, но се включва гласовата му поща. Открехвам вратата на Шарлот, тя спи. Отварям един гардероб и взимам моряшки панталон, купен от кооперативния магазин на пристанището в Гроа. Добавям и едно непромокаемо яке, което Сириан вече не носи. Взимам кърпа от шкафа в банята. Минавам през кухнята, слагам в една торба багета, масло, парче шоколад, банан и испанската шунка на Сириан. Нали не е тук, много важно. Никакъв алкохол, да не изкушаваме дявола. Дърпам чекмеджето с приборите, колебая се дали да взема нож. Мъжът може да ме нападне, но ще му трябва, за да си намаже маслото. Отказвам се от маслото, значи няма нужда от нож. Пъхам четирийсет евро в плик и написвам адрес върху него.
	— Опла, връщаме се!
	Кучето ме следва, привлечено от съдържанието на торбата. Прекосявам градината и почуквам на вратата на къщичката.
	— Господине?
	Мъжът е седнал в същото положение. Опитва да се стопли. Оставям провизиите, дрехите и пешкира на масата, като се мъча да не поглеждам към гадното колело.
	— Още веднъж ви моля да извините непростимото поведение на кучето ми. Преоблечете се и хапнете. Ще се върна. Как е сърцето ви?
	— Ами кара някак, ама по-скоро никак — отвръща глухо той.


	Клошарски хумор. Сядам в градината на кресло от тиково дърво, което струваше майка си и баща си. През първите години със Сириан заедно минавахме мебелите в градината със специално масло, спирахме, за да се целуваме. После аз започнах да го правя сама, със спрей. И накрая зарязах всичко, както и отношенията ни. Креслата потъмняха. Никой вече не се грижи за тях. Както и за нас двамата.
	Неразумно вкарах чужд човек в дома ни. Представям си първата страница на вестниците: „Омъжена домакиня от Везине убита, няма следи от взлом“. Това съм аз, домакиня от Везине, която се грижи за дъщеря си, вместо да работи, понеже се страхува за нея. Пом също е от нашето семейство. От самото начало знаех за нея. Стори ми се трогателно — млад баща, не си давах сметка за нещата. Когато съобщих на Сириан, че съм бременна, той каза: „О, не, пак ли!“. Душата ми се смръзна. Съпругът ми и Маел се мразят с такава сила, с каквато са се обичали. Никога няма да ме обича, както е обичал нея. Вече няма да ходим на Гроа и това ме радва. Идното лято ще вземем Пом с нас в Южна Франция. Можех да я удуша, когато разбрах, че е возила Шарлот на багажника си! Откъде да знае. Помислила ме за луда, което не е далеч от истината.


	Връщам се в къщичката. Мъжът е ял от багетата и шоколада. Дрехите на съпруга ми му стават идеално. Ако се обръсне, би могъл да изглежда като участник в предаване за промяна на външния вид.
	— Пак ви се извинявам, кучето ми е сбъркало…
	Млъквам, досетих се: бездомникът е миришел толкова лошо, че Опла не се е усетил какво прави.
	— Помислило ме е за уличен стълб, нали?
	— О, не! Добър апетит, господине.
	— О, почтени служители — казва мъжът, явно е културен.
	„Добър апетит, господа, почтени служители! Добродетелни съветници! Така служите вие, слуги, ограбващи къщата.“ _Рюи Блас_ от Виктор Юго. В моята асоциация за подпомагане на бездомници съм срещала бедстващи бивши преподаватели. Навремето клошарите бяха несретници, избрали този начин на живот, днес никой не е защитен от опасността да пропадне.
	— Как е сърцето ви?
	— Жив съм.
	Сочи неподвижния велосипед.
	— Чудесен е. Ваш ли е?
	Лицето ми застива.
	— Мразя двуколесниците.
	— Падали сте с тротинетка като малка ли?
	— На съпруга ми е. Както и шунката. _Pata negra_* е, препоръчвам ви я.
	[* Шунка, произвеждана в Испания и Португалия. — Б.пр.]
	— Ям кашер.
	— О? Прощавайте.
	— Няма откъде да знаете — отговаря мъжът.
	— Кучето ви сигурно е било прибрано от някой, който го обича и ще се грижи за него — опитвам се да го успокоя аз.
	— Свястна жена сте вие. Съпругът ви има късмет.
	— Скоро ще се върне — казвам аз, както твърдя пред пощальона, пред доставчиците, пред инкасаторите за газа и за тока, подчертавайки, че не съм сама, че има мъж вкъщи.
	— Да не си помисли, че ви свалям?
	Тръсвам глава. Да се беше погледнал първо! Тъй или иначе Сириан вече не държи дотам на мен, за да ревнува.
	— Свекърът ми е бил завеждащ на голям кардиологичен отдел. Идете да ви прегледат там. Написах ви адреса.
	Подавам му плика с парите за консултацията.
	— Готин ли е свекър ви? — пита мъжът.
	— Особен е. Но обича дъщеря ми, така че ми е все тая, дето не ме обича. Непоносимо свестен човек е.
	Неволно поглеждам към гнусното колело и потръпвам, извръщайки глава.
	— Какво са ви причинили двете колела?
	— Братчето ми…
	Закашлям се, поемам си с мъка дъх, дори след толкова години пак блокирам.
	— Стана нещастие. Беше с моторен велосипед и един камион го блъсна. Умря на място. Аз бях виновна.
	Сириан знае, но не и Шарлот. Родителите ми вече не споменават името на Танги, все едно не е съществувал.
	— Семейството ни се беше събрало за рождения ден на майка ми. Танги беше десетгодишен. Аз бях на петнайсет, тъкмо си бях купила моторното колело със спестеното от гледането на деца. Изфуках се с него пред по-големите ми братовчеди. Всички се изредиха да направят по едно кръгче с него, отказах само на Танги, за да не би да го повреди. Той ме видя как завъртам дръжката на газта, за да ускоря. Когато седнахме на масата, оставих контактния ключ на мотора. Не го бях привързала…
	Затварям очи, виждам отново сцената, сухи сълзи ме задушават, гърлото ми пресъхна.
	— След основното ястие децата станаха от масата, за да си играят. Поднесоха сиренето, отпушиха червеното вино. Когато донесоха тортата със свещите, повикаха малките деца. Танги го нямаше. Търсихме го навсякъде. После чухме воя на линейката по-надолу по улицата. Майка ми така и не ми прости, че съм убила братчето си.
	— Но вие нямате вина.
	— Трябваше да прибера ключа и да му сложа веригата против кражба.
	— Било е нещастен случай.
	— Майка ми имаше нужда от виновник. Трябваше да се съглася Танги да го пробва, както и братовчедите ми. Щях да му покажа как се спира! Шофьорът на камиона го е видял как ускорява и се устремява към него.
	Представата за тази сцена ме съсипва, както навремето.
	— Дъщеря ми никога няма да се качи на колело, нито на скутер. Съпругът ми имаше мотоциклет, когато се запознахме, продаде го. Упражнява се тук, не желая такава машина вкъщи.
	Майка ми предпочиташе Танги. Бяхме близки. Вечерта, след като го погребахме, майка ми излезе с мен в градината и избълва с ужасна ненавист: „Пожелавам ти един ден сама да преживееш с плътта си това, което ми причини. Пожелавам ти да имаш дете и да го загубиш“.
	Не повторих това пред баща ми, нямаше да ми повярва. Много рядко се виждам с родителите си. Никога не им оставям Шарлот. Майка ми изгуби детето си, разбирам, че беше опустошена, но аз я мразя. Шарлот смята, че съм единствено дете. Държа се свръхпокровителствено. Ужасявам се при мисълта, че може да й се случи нещастие. Искаше ми се да убия Пом, когато научих, че са се качили на велосипед. Следващата нощ в хотела сънувах ужасен кошмар. Бях на волана на камиона, видях как Танги се спусна към мен на червено колело, дори не се опитах да го избегна. Смееше се високо, преди да падне до кървавочервеното колело. Майка ми и Шарлот излязоха тичешком от градината. Шарлот се втурна към безжизненото тяло на братчето ми. Майка ми й крещеше: „Ти уби сина ми, бях ти забранила да му даваш колелото, заслужаваш да умреш“. И удуши дъщеря ми, за да си отмъсти. Наблюдавах всичко от камиона като вкаменена, с ръце на волана. Сънят ме преследва чак докато се качихме на таксиметровия кораб. Не можех да издържа и минутка повече на онзи остров.


	— Не ви ли е добре? Много пребледняхте!
	Мъжът ми подава започнатото парче шоколад:
	— Хапнете, добре е за вас, имате хипогликемия.
	Моят клошар си пада по Виктор Юго и по медицинските термини. Отчупвам четири квадратчета и ги изяждам, съвземам се. Мъжът се изправя, и той е по-добре, не залита вече.
	— Тръгвам си. Благодаря.
	Признателната съм аз. Нали ми прави компания, доверих му се, защото никога повече няма да го видя. За няколко минути ме накара да забравя дамоклевия меч, надвиснал над нашите глави, ужаса ми, че Шарлот няма да надживее десет години, възрастта на Танги. Когато срещнах Сириан, му признах, че майка ми е проклела бъдещите ми деца. Той се смя, не вярва в прокоби.
	— Довиждане, куче — казва бездомникът.
	Погалва Опла по главата, не му се сърди. Трябва да се свържа пак с кучешкия психиатър.
	— Казвам се Албан — подхвърлям, преди да затворя градинската врата.
	— А аз — Давид Андерсон.
	И се отдалечава в нощния мрак.


>	12 декември

	_Жо, Париж_
	Най-добрият ми приятел ме смайва, и то не от днес.
	— Давид Андерсон ли? Откъде го измисли това име?
	— Ако имах син, щях да го нарека Давид. Обожавам „Малката русалка“ на Ханс Кристиан Андерсен. Стреснах се, когато снаха ти ме попита за името ми. Почти се издадох с онази гръдна жаба. Не ме бива за шпионин.
	— Но щеше да си отличен актьор!
	— Предпочитам неврологията — казва известният професор Тиери Серфати, дояждайки соленката, която в „Мини Пале“ сервират към аперитива. — Няма ли да ядеш твоята?
	— Давам ти я.
	Животът е несправедлив. Той е съвършено слаб, а аз трябваше все да се лишавам, за да не се превърна в дебел, шкембест противен съпруг.
	— Тя смята, че си „непоносимо свестен човек“ — добавя моят приятел и разглежда менюто. — Знаеше ли го това за братчето й? Ще си взема тиквена кремсупа с манатарки и лешници.
	— За пръв път чувам тази история. Аз ще взема пюре от кокоши яйца с крем от морски таралеж.
	Все още по навик се опитвам да отгатна ти какво би избрала. Карпачо от миди „Сен Жак“ и стриди? И още спя от моята страна на леглото. И оставям пастата за зъби отворена за теб.
	— Спечелих ловно яке и моряшки панталон, но не очаквах испанската шунка — добавя Тиери.
	— Можех да се закълна, че Дани ще бъде сърдечна, а Албан — безчувствена. За твое сведение _Pata negra_ е най-хубавата шунка в света.
	— Щом така казваш.
	Запознахме се в Париж през първата година на стажа. Аз идвах от Рен, той — от Страсбург. Откривахме столицата. Той си имаше номер — сините очи, пред които не устояваше нито едно момиче. Работехме в едно отделение. Тиери ядеше кашер и спазваше шабата, а аз си имах идея фикс: да натрупам дежурства, за да се върна на Гроа. Замествахме се, помагахме си, подкрепяхме се морално, когато губехме някой пациент, радвахме се, когато спасявахме някого.
	Обзалагам се, че си знаела за братчето на Албан, Лу. И си била наясно, че свястната в тази история не е Дани. А сега аз какво да правя?


	— Сега ще вечеряме и ще забравиш за семейството си — обявява моят приятел.
	Пием, ядем, говорим за колегите. Един бил зарязал всичко и заживял в ашрам в Индия. Друг умрял, докато преслушвал пациент. Най-големият грозник от випуска има осем деца. Най-готината мадама станала сексолог. Поръчвам си тартар от ананас, Тиери — саварина с ром.
	— Откакто ми разказа за братчето й, възприемам Албан по-различно.
	— Това те сближава с нея, нали носиш тежестта за заболяването на Сара. Мога да ти препоръчам добър остеопат, ако смяташ да носиш целия свят.
	— Лекар съм, отворена рана е да имам болна дъщеря. Идва ми да вия от яд, че не мога да я излекувам!
	Помниш ли, Лу, преди двайсетина години гледахме филма _Нотите на живота_, в който Ричард Драйфус играе композитор, чийто единствен син е глух? По онова време Сара подскачаше като козле. Като излязохме от киното, благодарихме на Бог, че имаме такива съвършени деца. Не сме благодарили достатъчно.
	— Какво мога да й кажа, когато й е толкова кофти, че краката й се огъват?
	— Че я обичаш.
	— Ама тя не знае какво значи това, откакто оня тъпак Патрис се чупи. Ще натикам тоя подлец в миша дупка.


	Вече знам как стоят нещата с Дани и Албан. Но може пък Сириан да е по-щастлив с егоистката Дани, отколкото с добрата Албан? Ти поиска от мен да ги направя щастливи, а не да им променям живота. Занаятът ме е научил да избирам: ако е бактерия, предписвам антибиотици; ако е вирус — не. Но в този случай — признавам ти — съвсем се обърках. Когато Сириан стана юноша, изведнъж ми стана чужд. Надигам се.
	— _Number one_ или _number two_? — пита Тиери.
	Разсмивам се от сърце, Лу. Смея се и без теб, но не толкова дълго.


	Тиери си тръгва да продължи с неврологията. Телефонирам в Гроа. ЖП се е върнал от карате. Моля го да ми направи гугъл предупреждение за Патрис. Казвам буква по буква фамилното му име, което щеше да носи моята дъщеря.
	Минавам пред Гран Пале, където нерядко съм те влачил против волята ти. Идваше с мен, за да ми доставиш удоволствие. Ти обичаше живите хора и историите. Сърдит съм ти заради изложбите, които пропуснах, заради лъжливото обвинение и заради абсурдната мисия, която ми наложи. Страшно ме е яд, любов моя.
	Жозефът на раменете ми е бял. Когато се срещнахме на онази сватба, носех моряшки пуловер над сакото си. Ти ми даде телефонния номер на замъка на баща ти, по онова време още нямаше 06 и 07. На следващата седмица те заведох да ядем бананов сплит в „Пъб Рено“ на „Шанз-Елизе“. Ти се загледа в моя раиран пуловер. Попита ме дали винаги нося такива и дали това е традиция на моя остров. Скрих от теб, че вечерта, когато лодката на баща ми се върна без него, аз си сложих на раменете дебелия му пуловер и така се затоплих за живота, който щеше да ми се наложи да водя сам.
	Излязохме заедно от „Пъб Рено“. Аз бях с моторно колело. Ти караше една стара „Аутобианки“, която делеше със сестрите си, но заяви, че си дошла пеша, за да не ме унизиш. Разходихме се в нощта, вървяхме без цел и сравнявахме детствата си. Ти потръпна. Свалих пуловера си и го сложих на раменете ти. Останах гол. Вече не ми бе студено, погледът ти ме размрази, най-сетне.


	_Лу, там, където се отива после_
	Добре се справихте, момчета. Шапка ви свалям! Това се казва класа! Когато бяхте на стаж, беснеехте, тормозехте и правехте за смях колеги, които ви се струваха нечовечни спрямо пациентите. Сипвахте очистително в кафетата им, гипсирахте колелата на един мотоциклет, пъхнахте в джоба на един ухо, отрязано в курса по дисекция.
	Тиери е уважаван невролог, елегантен и вътрешно, и външно. Когато му съобщи, че отиваме да живеем на Гроа, реагира като истински приятел: зарадва се за нас. Дани не го познаваше. Албан го бе виждала само два пъти — на сватбата си и на моето погребение. Не го позна с тая рошава брада и с дрипите. Той се издъни на няколко пъти, но се справи.
	Сириан ми бе говорил за злата майка на Албан, но не и за братчето. Всички пазим тайните си. Дали щях да я разбера по-добре и да я заобичам малко, ако знаех?
	Не съм забравила „Пъб Рено“, мой бализак. Ти не използва смъртта на баща си, за да ме сваляш. Години наред се надяваше, че той ще се върне, пък било то и без памет, ранен. Пуловерът бе твоята гаранция за оцеляване, твоят костюм на Супермен, твоят батмобил. Ти го сподели с мен и с пациентите, които спаси. Подслони под него нашето семейство.
	Понякога затваряме чадъра, когато вали, отказваме се от защитата му, мокрим се нарочно. Точно това направих, когато влязох в хосписа. Свалих пуловера ти от раменете си. Оставих те сам под заслона му. Не исках да повличам със себе си под дъжда Пом, Маел и теб. Не ми се сърди, любов моя.


>	14 декември

	_Дани, Париж, улица „Монж“_
	Бащата на Сириан отваря вратата на хотела, докато минавам през лобито.
	— Приятна изненада, докторе.
	— Но нося лоши новини.
	Повеждам го в кабинета си.
	— Сириан добре ли е? Плашите ме!
	— Той е в отлична форма, но не и моят пациент. Лекувам един сърдечноболен от години. Той е голям образ, колекционер на произведения на изкуството, живее в замък в Дания. Редовно го мислят за бездомник, а е богат меценат.
	— Искате да отседне в моя хотел ли? Поласкана съм, тук не е „Риц“, но…
	— Сблъскал се е с вас тук, пред вашата врата.
	Грабвам един кламер и го смачквам нервно. Докторът продължава:
	— Искал е да се подслони в хотела, вие сте се възпротивили. Получил е сърдечна криза и от бърза помощ са го пренесли в старото ми отделение. Отидох да го видя и той ми разказа всичко.
	— Надявам се, че не сте му дали моето име, нали? Няма доказателства, че съм била аз? — казвам аз уплашено.
	— Върху банкнотите, които сте му дали, са отпечатъците ви.
	Кламерът се счупва.
	— Аз не съм лекар, не можех да му помогна!
	— След Втората световна война френските закони определят подобна ситуация като неоказване на съдействие на лице в опасност. Подлежите на съдебно наказание.
	— Но аз се обадих за помощ в полицията!
	— Не сте ги дочакали. Отказали сте му подслон.
	— Имаше вид на клошар, смърдеше!
	— Ами тогава да избием клошарите и неизползващите дезодоранти. Права сте, ще поразчистим парижките тротоари — подмята той саркастично.
	— Закъснявах за вечеря със Сириан — обяснявам аз сковано. — Как е този господин сега?
	— Достатъчно добре, за да разкаже всичко подробно. Достатъчно зле, за да бъде застрашен животът му.
	Обзема ме луда надежда. Ако умре, няма да свидетелства срещу мен.
	— Децата му смятат да заведат дело. Скоро с вас ще се свържат неговите адвокати.
	— Сметнах го за мошеник, мислех, че симулира!
	— Не сте му помогнали, макар да е бил ранен, това само по себе си е неприятно. Но да изоставите човек с инфаркт, това вече е много сериозно!
	— Ами ако вие кажете, че сте били с мен някъде на друго място?
	— Да дам лъжливи показания под клетва? И то във вреда на собствения си пациент?
	— Сириан би могъл да свидетелства в моя полза!
	— Искате синът ми да бъде подведен под отговорност като съучастник?
	Разтърквам паникьосано очи.
	— Нали не сте повикали полицията от мобилния си телефон? Те регистрират всички номера. Ще ви се стъжни животът, Дани.
	Съсипана съм. Той е лекар, пациентът му е над всичко. Сириан пък държеше на майка си повече, отколкото на мен. Тя му отнемаше сума ти време. Дъщерите и жена му също бяха по-важни от мен, но това няма да продължи повече. Ще сложа в ред нещата.


	_Жо, Париж_
	Боже, как се забавлявах! Идеята за отпечатъците на Дани върху банкнотите е благодарение на вечерите ни, прекарани с _От местопрестъплението_. Номера с регистрацията на мобилния телефон, когато човек се обади на полицията, го дължа на Тиери. Местя фигурите като стратег. Увеличавам натиска. За следващия удар ще ми помогне кръщелницата ти Естер. Наскоро навърши осемнайсет и спря да се прави на тъпанарка.


	Преглеждам си пощата на айпада. Онова, за което навремето частните детективи са губили седмици, днес се оправя с три кликвания. На Хъмфри Богарт не би му се налагало да облича бежовия си шлифер и да пие уискита в мрачни барове — може да си бачка пред екрана, поръчвайки суши. Получавам съобщения за Патрис от гугъл. Виждам го на снимките с добре скроен костюм, елегантна вратовръзка, рано прошарени коси и без халка. Никога не се усмихва. Ръководи маркетинг кампания. Присъства на коктейл. Водещ е на благотворителна вечер. Последния път, когато го видях преди десет години, беше с тениска и бермуди на връщане от трекинга в Корсика. Трябваше да мина през църквата със Сара подръка, за да я заведа до него. Бях започнал да се уча да танцувам валс, за да открия бала с дъщеря си. Мислех за това по време на беззвучния бал под халето на Гроа, когато се въртях, вкопчен в нея като корабокрушенец, в деня, в който ти си събра багажа.
	Преглеждам интернет следите на моя бивш бъдещ зет. Като в странна игра на огледала прескачам от едно отражение на друго, всички те показват по някоя страна на човека. Той е активист на „Посредници деца родители“. Дали си е осиновил дете? Кликвам. Този млад мъж, шеф на огромното предприятие, наследено от баща му, е доброволец в асоциация, която води децата да се срещат с излежаващите им наказание родители. Благородно, но големите шефове, които познавам, не са нежни души. Какво го кара да посвещава малкото си свободно време на тази кауза?
	Патрис се държа като мръсник със Сара, дали помага на хлапетата, за да си изкупи греха? Спомням си един разговор в колата по пътя между Париж и Гроа. Той искаше няколко деца, за да не са самотни като него, единствения син. Говореше за любовта си към Сара с хубави думи и аз му повярвах.


>	15 декември

	_Жо, квартал „Дефанс“_
	Пристигам пред една кула от метал и стъкла. Долу поисквам да се видя с председателя на управителния съвет.
	— Имате ли уговорена среща?
	Подавам визитката си, на която пише, че съм лекар, тя често ми е помагала. Не и тук. Церберът под формата на очарователна администраторка не се впечатлява.
	— По какъв повод?
	— Аз съм бившият му тъст.
	Лицето й светва. Няма шеги със семейството.
	— Качете се.


	Патрис смръщва вежди, когато ме съзира.
	— Жозеф? Очаквах да видя истинския ми бивш тъст, бащата на жената, с която се разведох. Не ставам за брак.
	Сеща се, че съм скърбящ вдовец.
	— Научих за Лу. Исках да пиша на Сара, но си помислих, че ще изхвърли писмото.
	— Много е вероятно.
	— Исках да пиша на вас.
	— Щеше да е учтиво.
	— Съпругата ви беше забележителна дама.
	— Имаш ли пет минути?
	Хвърля поглед на часовника си.
	— Не. За вас обаче — да.
	Сядаме във въртящи се кресла „Старк“. Гледката към голямата арка е поразителна.
	— Все тия ваши прословути пуловери — отбелязва Патрис. — Надявам се, че Сара ме мрази, че е обърнала нова страница и е щастлива!
	— Мрази те. Обърна страницата. Ами ти?
	— Ожених се за една англичанка, която приличаше на Сара. Роди ни се син, тя пожела да се разведем и отведе Джон в Лондон. Работя тук, виждам го веднъж на два месеца. Нарича новия приятел на майка си _daddy_*.
	[* Тати (англ.). — Б.пр.]
	— Не ми се сърди, че не ти съчувствам.
	Кракът му трепери нервно, все едно е на интервю за работа.
	— Обичах Сара. Раменете ми не бяха заякнали достатъчно, за да нося и двама ни. Мечтаех за семейство, но тя не искаше да рискува да има деца. Нямаше как да не скъсаме. Щях да приема инвалидната количка.
	— Щял си да я приемеш ли? — стъписвам се аз.
	— Не се отметнах заради недъга й. Исках наследник за фирмата. Традиция, така съм възпитан.
	— Разбирам. При мен е различно, възпитал съм дъщеря, за да се състезава в кресло на колелца.
	— Стига с този ваш евтин хумор! — изръмжава той.
	— Не я обичаше достатъчно, постъпи като страхливец. Не ти прощавам, задето я изостави, когато имаше такава нужда от теб. Един истински мъж щеше да остане. Ти се изниза като подлец…
	— Дошъл сте да ме ругаете след десет години ли?
	Тръсвам глава.
	— Дължиш ми услуга.
	— Слушам ви — казва предпазливо той.
	— Искам да поканиш Сара на вечеря. Пийте, яжте, наричайте се как ли не, бийте се, карайте се.
	— Няма да се съгласи. Не е ли омъжена?
	— Поне ще си опитал. Тя живее сама.
	Подавам му визитната картичка на Сара. Той я взема, както жаден човек грабва чаша с вода.
	— Неведнъж ми се е искало да я видя — признава той.
	— Особено откакто жена ти те е зарязала, а?
	Изправям се. Уточнявам:
	— Няма да призная, дори да ме изтезават, че съм те виждал. Ако споменеш за нашия разговор на Сара, ще ти разбия мутрата.
	— А ако попита как съм се свързал с нея?
	— Интернет, социалните мрежи, бившите възпитаници на Политехниката, имаш избор. Защо си се хванал толкова за „Посредници деца родители“?
	— Децата са невинни, не бива да бъдат наказвани за греховете на родителите си.
	— Познаваш ли някого в затвора? Защо се отдаде на тази кауза?
	Патрис въздъхва.
	— Английските закони ми отнеха Джон. Затова помагам на другите бащи, на тези, които дори не могат да се качат на експреса „Юростар“, за да прегърнат децата си.


>	16 декември

	_Сара, Париж_
	Брат ми ме покани на закуска в „Поло“. Той не играе поло, но организира срещи в клуба, където поддържа мрежата си от контакти. Седи на бара или на терасата и вдига небрежно ръка, за да поздрави познатите си. Чувства се също толкова спокоен на това място, колкото татко на пристанището в Гроа или като мен на снимачната площадка.
	Таксито ме докарва. Сириан е дал името ми на рецепцията. Вървя бавно, хубав ден ми е, бастунът ми може да бъде възприет като моден аксесоар. Стигам до брат ми, който е на хубава маса край терена. Нося класическо сако и той кима одобрително. Понякога тоалетите ми са прекалено предизвикателни за неговия вкус.
	— Имам подарък за теб — казвам аз.
	— Нямам време да ходя по премиери, но си мила. Кафе? Кроасаните са тип-топ!
	— Тип-топ ли?
	— Искаше да се видим, Сара?
	Топло ми е, свалям якето. Той ми помага, галантен мъж е, отваря вратите на колите на дамите, влиза пръв на публични места и се оттегля пред тях в частни апартаменти. С голи ръце съм, виждат се татуировките ми. Сириан се стяга.
	— Ще кажеш, че ме познаваш слабо. Колко ти е часът?
	— Ще ти кажа.
	— Ще ми кажеш двойно — заявявам аз и вадя часовника, поверен ми от татко.
	Той погалва златния циферблат.
	— Маминият ли е?
	— На баща й.
	— Систолата ти го е дал? Имаш късмет!
	— Искаше да ти го подари, когато ти си тръгваше от Гроа, но ти се изниза, без да кажеш довиждане.
	— Мама ли ми го е завещала?
	— Не. Татко ти го подарява.
	Не иска да приеме нищо от татко, но обича този часовник.
	— Щом той ми го дава, да си го задържи.
	— Не бъди глупак.
	Пъхам му го в ръката насила. Сервитьорът пристига, поръчваме.
	— Докъде стигна с двете жени? — питам аз след това.
	— Разкъсвам се, не искам да нараня никоя от тях.
	— Ами като чукаш и двете?
	— Албан не се интересува много-много от секс, спим в отделни стаи.
	— Дани обаче е обсебена?
	— Ненаситна е — и изобретателна.
	— И не иска от теб да изведеш кучето, да викаш водопроводчици или да присъстваш на родителски срещи.
	— Мечтае да танцува с мен на екзотични плажове по цели нощи. За Свети Валентин иска да отидем на Малдивите.
	— Момиченцата вярват в чаровния принц. Разочароват се, когато пораснат. На осемнайсет тръгват с раница на гърба с първия хипар, а после се женят за млад бохем, който си има работа. Докато момченцата цял живот копнеят за Джесика Рабит*.
	[* Сексапилна героиня от американския анимационен и игрален филм „Кой натопи Заека Роджър?“. — Б.пр.]
	— Дани ми се възхищава, Сара. С нея се чувствам крал на света, Ди Каприо на носа на „Титаник“. С Албан съм отговорен мъж, глава на семейство, банален човек. Ожених се прекалено рано. Човек живее само веднъж. Искам да живея, да тръпна, да се катеря по вулкани, да се къпя във водопади. Мамка му, и аз имам право на щастие!
	Почти бих се разнежила, ако режисурата не беше толкова изтъркана.
	— Сириан, в края на филма Ди Каприо умира. Мечтата ти прилича на реклама за дъвка. Не те поучавам, знаеш мнението ми за Албан. Ако си щастлив с друга, ще танцувам самба.
	Той дояжда своя кроасан тип-топ.
	— Има един проблем. Дани не може да търпи деца. Ако се разведа и заживеем заедно, никога няма да мога да вземам Шарлот. Трябва през уикендите да я водя другаде. Мрази и кучета, ще оставя Опла на Албан.
	— Ама тя е страхотна, тая мацка!
	— Притиска ме да напусна Албан. Мъчно ми е за Шарлот, но тя е защитена в своя детски свят. Ако напусна майка й, ще се виждаме само двамата и връзката ни ще укрепне.
	— Май забравяш някого, а?
	— Опла е по-привързан към Албан, тя го храни.
	— Нямах предвид кучето ти.
	— Пом е напълно щастлива на Гроа.
	— Сириан, не е голям късмет да те има човек за баща.
	Ударът достига целта си. Забивам гвоздея.
	— Сърдиш се на татко, че го е нямало, но той се занимаваше много повече с нас, отколкото ти с дъщеря ти. Онова, в което упрекваш Систолата, ти го причиняваш в стократен размер на Пом.
	— Добър баща съм — възразява той. — Стремя се да отивам на рождения й ден, на Коледа и на Великден. Ако се разболее, ще се кача на първия влак.
	— Това ли е да си баща?
	— Не съм виновен, че Маел отказа да живее в Париж с мен. Ти не обичаш Албан, защо я защитаваш?
	— Не защитавам никого. След осем години дъщерите ти ще излетят и няма да има връщане назад.
	Звънът на телефона ми ме прекъсва.
	— Извинявай, чакам обаждане за един кастинг. Ало?


	Ръката ми, която държи телефона, се стяга. Другата ми ръка се превръща в стиснат юмрук, в оръжие, настръхнало от болка и мъка. Исках да е нещастен, мечтаех да го бутне кола и да го прикове на инвалидна количка, а аз да го гледам надменно отгоре, изправена, тържествуваща, докато дебела санитарка бърше лигите му и му сменя памперсите. Приключих с този етап, но раната още зее отворена. Искахме да ходим на трекинг в Корсика, да се оженим, да имаме деца, да изкараме една година в помощ на общността на Гроа, преди да облечем униформите на възпитаници на Политехниката и да сложим двурогите шапки с кокарда. Само че любимият ми се изниза, подвил опашка. Затова прегръщам други мъже. Обожавам Пом. Паркирам безплатно на места за инвалиди. Хората ме пускат да мина напред по опашките.


	_Сириан, Париж_
	Сестра ми пребледня.
	— Безпокоиш ме, но казвай… — изрича тя дрезгаво. Преструвам се, че не слушам, но не изпускам и дума.
	— Откъде ми имаш телефона?
	— В момента съм затрупана, _overbooked_.
	— Добре тогава, по чаша в _happy hour_. В моя квартал. Живея в „Маре“.
	— Близо ми е. В седем вечерта. Ще ме познаеш, с инвалидна количка съм.
	Затваря, дава знак на сервитьора.
	— Един коняк, моля.
	Сервитьорът повдига вежда. Рядка поръчка за девет сутринта. Сара сякаш се връща от война, сякаш е преживяла кошмар.
	— Беше той — казва тя.


>	18 декември

	_Пом, остров Гроа_
	Жо се върна от Париж, островът му е липсвал. Помогнах на свещеника да подредим яслите в лявата част на църквата: фигурките, мъха, течащата вода, камъчетата. Търговците са украсили фасадите си, състезавайки се по въображение. Говорих с мама, решихме да не натрапваме елхата и гирляндите на Жо — прекалено рано е. Нямаме никаква вест от татко, явно няма да дойде. Обикновено леля Сара идва при нас на двайсет и пети, но тази година ще пристигне в началото на януари, понеже Жо ще празнува при приятели в Лориан. Така няма да му е толкова тъжно.
	Леля Сара винаги се грижи за коледната ми премяна. Изпрати ми красива черна рокля Н & М и ниски обувки с пайети. Отидох да взема пакета от морската гара. Всички пакети идват на пристанището. Когато туристи или временно пребиваващите поръчват разни неща по интернет, чакат отчаяно при пощенските си кутии, докато някоя добра душа им обясни, че трябва да се разходят. Не съм казала на леля Сара, че ще бъдем в Локмария с мама, без отопление. Ще облека нейната рокля, ще й пратим снимката, после ще си сложа дебелото яке, гамашите и зимните ботуши.
	Липсваш ми, Лу, но ти ме научи да обичам Коледа, затова ще я обичам за двете ни тази година. Напредвам със саксофона и съм страшно доволна. Направо политам и се рея, когато инструментът се събуди. Нотите за лявата ръка — до-си-ла-сол — вече нямат тайни за мен. Усвоявам нотите за дясната — фа-ми-ре и долно до. Ив ми изсвири _Fly Me to the Moon_* толкова е хубаво.
	[* Песен на Барт Хауърд от 1954 г., най-известна в изпълнението на Франк Синатра. — Б.пр.]
	По-рано ти ми помагаше да си намирам коледните подаръци, тази година се справям сама. Татко ми прати чек. Предпочитах изненада и затова похарчих всичко. Купих градинарско сабо за Жо, чанта от корабно платно за мама, книжка с рисунки на острова и пуловер за Шарлот. Подаръка за татко го направих сама, нарисувах два часовникови циферблата на една дъска и залепих хартиени стрелки за прилива и отлива.


	Като се върнах от училище, видях, че Жо и мама са клекнали пред кухненската мивка. Жо си е взел кутията с инструментите. Коленича до него.
	— Оттук тече. Майка ти ще отвори пак крана. Вземи парцала, за да не ти се плъзгат пръстите. Щом видиш да потече вода, натисни на мястото, откъдето тече. Ясно?
	Мама пуска водата и тя се процежда през тръбата от една дупчица, невидима с просто око. Натискам с все сили. Тя спира водата. Оставяме я да се оттече. Жо поправя. Мама пуска водата и тя вече не изтича.
	— Ще направя дарение на Обществото за подпомагане на съпругите на нескопосани мъже — смее се мама.
	Неволно възразявам:
	— Татко не е нескопосан!
	Мама и Жо се споглеждат неуверено. Как само го изтърсих.
	— Ти си голям майстор — казвам на Жо, за да успокоя атмосферата.
	— Кардиологията е като да си канализацията — налягане, течове, клапи, вентили. Но болничните кардиолози са по-зле платени от занаятчиите водопроводчици — въздъхва той.


	_Лу, там, където се отива после_
	Къде е елхата, Жо? Къде са топките, светещите гирлянди, курабийките с джинджифил, коледният календар с двайсет и четирите вратички и двайсет и четирите шоколадчета? Къде ти е коледният дух? Достатъчно бе да изчезна, за да зарежеш всичко, така ли?
	Виждам как всички живи долу поръчват пуйки, ловят стриди, купуват кестени, гладят празничните покривки, изстудяват шампанско. Всички без Сара очевидно.


>	24 декември

	_Жо, остров Гроа_
	Ти отнесе Коледа със себе си, Лу. Тази година нямаме елха. Пом и Маел ще празнуват в Локмария край огъня, ще пекат маршмелоу в камината. Не искам да им развалям тържеството, казах им, че съм канен при приятели в Лориан. Ще се кача на кораба довечера, ще нощувам в хотел и ще се прибера утре. Маел ме познава, повтори ми няколко пъти, че ще сложат прибори и за мен. Пом пъхна подарък в куфара ми.
	Проверявам си електронната поща. Получавам съобщение от гугъл за Сириан, че е присъствал на събрание на Лайънс Клуб, друго за Сара. Откривам втрещен къде дъщеря ни прекарва Бъдни вечер. Никога няма да се сетиш! Ама не, аз изглупявам. Знаела си, нали си написала „Принс“ в тефтерчетата си пред името й на всеки 24 декември. Линкът ми показа група доброволци, които организират празненства за Коледа по болниците. Кликнах и попаднах на снимка на нашата дъщеря в инвалидна количка, с червен пластмасов нос.
	Нашата принцеса Сара празнува във Везине на авеню „Принсес“. Не при приятели, а в сграда от втората половина на XIX век, предназначена първоначално да приема лекуващите се работнички от департамента, където тя попадна за физиотерапия след една криза. Прекарахме една Коледа там — тя в леглото, ти и аз, седнали до нея. Сириан, който при това живее наблизо, си остана вкъщи с Албан, тя мрази болници. Ти ни беше приготвила празнични ястия, които не ставаха за ядене, но бяха толкова мили, полети с шампанското, което беше скрила на дъното на голямата си чанта. Доброволци минаваха по стаите да веселят лежащите пациенти, Сара се бе зарекла да се върне един ден на два крака, за да изрази благодарността си. Не ми е споменавала нищо за това. Удържала е на думата си.


	Свързвам се със сайта на болницата, надявайки се да намеря там познат колега. Бинго! Медицинският свят е малък. Пращам мейл на Тома Дьофив, специалист в областта на гръбначния стълб, с когото бяхме заедно на стаж в 75 клон на бърза помощ. Спомням си как се пръскахме с пяна от пожарогасителите в коридорите на болница „Некер“, как си правехме барбекюта през лятото на площадката за хеликоптери, импровизираните шишчета с медицински дренажи, как израждахме бебета, как докарваха хора на парчета от метрото, обесените, смазаните, спасените, реанимираните, мъртвите, оцелелите и дежурните приятели, ревящи „Ще ми се да видя Сиракуза“ около раздрънканото пиано, на което Тома свиреше превъзходно. Отговаря ми за по-кратко време, отколкото е нужно да се направи перфузия.
	„Здрасти, още ли си на твоя остров? Искам да те помоля за една услуга.“
	Днес не оперира, обещава да провери. Има три деца, две учат медицина, а третото ще става ветеринар. Защо нашите не пожелаха да продължат моя път? Дали Пом наистина ще поеме по моите стъпки?
	Отговаря ми след час. Тази вечер Сара организира тържество във Везине на тема кино. Намирам място в кораба за Лориан, но влаковете за Париж са претъпкани. Моля за помощ бандата на седмицата. Някои оставят от другата страна резервни коли за неотложни случаи. Един приятел ми услужва с беемве, което не си знае годините. Хуквам към пристанището, стигам на сушата и сядам зад старинния волан от лакирано дърво. Потеглям към Везине.


	_Жо, Везине_
	В болниците се чувствам у дома. Пилотите си знаят летищата, хлебарите — хлебарниците, адвокатите — съдебните палати, а за мен уханието на болница е като мадлената за Пруст.
	В отделението по физиотерапия цари празнична атмосфера. Вратите на пациентите са отворени, телевизори излъчват радостни предавания, сестрите носят червени шапчици, на стълбищната площадка има елха.
	Онези, които срещам, ми се усмихват, това е коледният дух — пауза, скоба, озарена от светещи гирлянди. Доброволците са закарали пациентите до параклиса за вечерната служба, преди да бъде поднесена вечерята. Пуйката с кестени ухае сладко. Мънички дядоколедовци се катерят по таблите на леглата, снежни човечета са се вкопчили в белите престилки на болничния персонал, проходилките са украсени с разтегателна хартия. В стаите няма деца, само възрастни, и то съвсем не в първа младост. Тук е избрала да дойде Сара, както ми каза Дьофив, при най-тъжните, при най-уморените. Някои разчитат единствено на тазвечерните доброволци, които си говорят с тях, преди да приберат подноса с пуешки кости.


	Във всяка стая има телевизорче, а в общия салон — огромен екран. Събрали са се там да слушат Сара. Отдалеч разпознавам дълбокия й глас — секси според мъжете. Не мога да преценя, Сара е моето бебче, присъствал съм на първите й крачки, научих я да кара триколка, после колело, да си връзва обувките, да познава часовника. Седнала е в инвалидната си количка, украсена с гирлянди и дрънкащи звънчета. Носи същия кожен гащеризон като на Даяна Риг, дето играеше Ема Пийл в _Отмъстителите_, само че нейният е червен. Дългите ръкави скриват татуировките й. Сложила е на шията си твоите перли. Настанена е на подиум вдясно от екрана, пред един лаптоп. Салонът е пълен, промъквам се в дъното, без тя да ме забележи. Помощниците стоят прави — гъвкави и подвижни. Болните са легнали, седнали, бавни, схванати. Всички съсредоточено попиват думите й.
	— Знаете ли филма _Ново кино „Парадизо“_? — пита високо тя.
	Това е любимият й филм. Вдигат се ръце, по-малко, отколкото бих предположил. Сара се справя с макбука така умело, както и с количката си. На големия екран се появява плакатът на филма, а музиката на Енио Мориконе залива салона и завладява зрителите, дори недочуващите. Трейлърът на филма е вълнуващ. Времето сякаш спира, очите блестят. Слуховите апарати „припукват“. Много важно, празник е.
	— Имам изненада за вас — говори високо Сара. — Не е златен часовник, нито ферари, а нещо по-лично. Тук сте за физиотерапия. Сражаваме се заедно. Братя сме.
	Сдържам дъха си. Нашата дъщеря никога не ни е говорила за това. Внезапно се чувствам като навлек, като чуждо тяло, но няма как да напусна салона, без тя да ме забележи. Свивам се зад една дама с бяла коса със синкави отблясъци.
	— Tutto a posto*? Не сте ли добре, господине? — обезпокоява се седналият до мен.
	[* Всичко наред ли е? (ит.). — Б.пр.]
	— Добре съм, просто ми се е схванал вратът — казвам аз, разтривайки го.
	— Помислих, че ще паднете, _scusi_.
	Не е пациент, придружава възрастен мъж с риза на червени и черни квадрати — вероятно баща му. Ако се озова един ден в болница, Сириан няма да идва при мен. Така си е, и аз не ходех на състезанията му по плуване, все бях дежурен. Ти ме представляваше, мислех, че е достатъчно.
	Музиката спира. Сара взима пак микрофона.
	— Действието във филма се развива в края на четирийсетте години на XX век. Момче на име Тото става приятел на Алфредо, който прожектира филми в едно кино в Южна Италия. Алфредо, играе го Филип Ноаре, орязва филмите, цензурирайки сцените с целувки, които му се струват прекалено дръзки. При смъртта си завещава всички тия парчета лента на възрастния Тото, който ги гледа в една култова сцена. Вижте я!
	Тя пуска откъса. Жак Перен, който се превъплъщава в Тото, сяда в едно модерно кино и открива наследството си. В голямата зала на болницата във Везине куци и сакати изпъват вратове, за да видят какво е избрала за тях феята в червен кожен гащеризон — и тя инвалид като тях, недъгава, измъчена, дяволски красива с твоето колие.
	Следват киноцелувки в черно-бяло. Разпознавам някои актьори — Виторио Гасман, Силвана Мангано, Чарли Чаплин, Виторио Де Сика, Тото, Жан Габен, Марчело Мастрояни, Мария Шел, Кари Грант, Кларк Гейбъл, Алида Вали, Фарли Грейнджър, Ана Маняни, Джина Лолобриджида, Грета Гарбо, Ингрид Бергман, Гари Купър — може и да бъркам. Скривам лице в ръцете си, без да си закривам очите, за да продължа да гледам. Жак Перен прави същото. Аз съм брат на човека на екрана, както дъщеря ми е сестра на събраните тук болни.


	В края на откъса осветлението отново се включва. Всички започват да говорят едновременно. Сара им дава няколко минути и пак взема думата:
	— Всички сме супергерои. Притежаваме нещо повече от другите, от здравите, от маратонците, от обикновените смъртни. Разполагаме със смъртоносни оръжия: бастуни, колела, проходилки, патерици — това е асо в ръкава, великолепен късмет! Имаме храбри сърца и кураж да местим планини, имаме мозъци и ръце. Не се оставяме да ни съборят увреждане на гръбначния мозък, стесняване на неговия канал, протеза на коляното или разхлабена шийка на бедрената кост. Били ли сте влюбени? Целували сте мъж или жена, както го правят звездите на екрана, и е било прекрасно, нали? Нямаш нужда от крака, за да се целуваш!
	Усмивки озаряват изнурените лица.
	— Киното е част от живота ми — продължава тя бойко. — Всички сме актьори в невероятни сценарии, в смешни или трагични епизоди. Нормалните хора — нещастници, които имат само крака — снимат живота си с камера. Движат се заедно с камерата. Ние пък правим фартове — снимаме на нашите колела, по релсите на съдбата си.
	Публиката е завладяна.
	— В живота имаме право само на един дубъл. Успешно сме преминали през кастинга за разпарчетосани, смачкани, разглобени. Печелим повече от Златната палма в Кан, печелим собствената си независимост!
	Тя млъква. Залата се оглася от ръкопляскания, те отекват и прерастват в овации. Хората не се изправят само защото повечето не биха могли. Публиката е възторжена, дланите се удрят едни в други. Сърцето ми се пръсва от вълнение.
	— Тази вечер събрах за вас откъси от филми, в които героите ходят трудно или са в колички. Внимание… камера!
	Салонът потъва в тъмнина. Здрави актьори сядат в инвалидни колички, за да се снимат. Джеймс Стюарт в _Прозорец към двора_. Том Круз в _Роден на 4 юли_. Даниъл Дей-Луис в _Моят ляв крак_. Гари Синийз във _Форест Гъмп_. Джон Савидж в _Ловецът на елени_. Джак Никълсън в _Полет над кукувиче гнездо_. Матийо Амалрик в _Скафандърът и пеперудата_. Дензъл Уошингтън в _Колекционерът_. Фабиен Еро в _С всички сили_. Софи Марсо в _Картахена_. Сам Уортингтън в _Аватар_. Франсоа Клюзе в _Недосегаемите_. Всеки път е избирала покъртителна сцена — като юмрук в стомаха. Завършва с култова сцена от филма _Пробуждане_ — адаптация по истинска история, където Робин Уилямс, който играе лекар невролог, връща към живота Робърт де Ниро след дългогодишна кома и му помага да открие чувства като страха, радостта, приятелството и любовта.
	Осветлението се включва отново. Алфред Хичкок ги е запратил в миналото. В устата си усещат вкуса на бонбоните, които се продаваха навремето в антракта, в ушите им звучи мелодията на рекламата на Жан Миньор с детето, което запраща кирка в центъра на мишена, чиято цифра — 1000 — се обръща и се получава телефонният номер _Balzac 0001_*.
	[* Известна реклама на „Медиавизия“ от 60-те години на XX век. — Б.пр.]
	— Имам и още един подарък — обявява Сара.
	Светлината в помещението отново угасва. На екрана се редуват откъси от филми, в които действието се развива по Коледа.
	Има и комедии, и драми. _Дядо Коледа е боклук_ с екипа на Сплендид е редом с _Коледно дърво_ с Уилям Холдън, Бурвил и Вирна Лизи. _Животът е прекрасен_ с твоя любим Джеймс Стюарт е редом с _Коледа в Александрия_ със Стив Маккуин и Роджър Мур. _Бяла Коледа_ с Бинг Кросби е редом със _Сам в къщи_ с Макколи Кълкин. _Чудото на 34 улица_ е редом с _Коледна песен_. Най-накрая е _Весела Коледа_ с Гийом Кане, Даян Крюгер и Дани Бун, чието действие се развива в траншеите. Филмът, създаден по истинската история за коледното примирие през 1914 година, трогва сърцата на пациентите, чиито дядовци са преживели Първата световна война.
	Осветлението в салона пак се включва. Тези мъже и жени, страдали сами зад вратите на стаите си, споделят вълнението като другари по помещение.
	— Ходех на кино на Големите булеварди с жена ми…
	— Когато бях хлапе, се промъквахме през задния вход!
	— Да отидеш на кино беше мечта…
	— Само там можехме да се опипваме в тъмното!
	— Моят съпруг ми поиска ръката по време на прожекция.
	— Не мога да гледам любовни филми, откакто съм вдовица.
	— Както и такива с млади и красиви актьори, защото съм стар и грозен.
	— И ние сме били млади и красиви! — възразява мъжът с карираната риза.
	Младият италианец, който се разтревожи за мен, се засмива. Носи пуловер на раменете, което е нещо рядко, за да не го забележа, кашмирен, със същия цвят на зелен мъх като очите му.
	— А сега — музика!
	Дъщеря ни излиза с количката си от сцената. На нейно място се появява жена с прошарен кок. Тя сяда пред пианото и започва да свири ентусиазирано _Миличък Дядо Коледа_, но магията вече я няма. Феята със златните коси вече я няма.
	— Разкарайте дъртата и викнете пак готината блондинка — ръмжи някакъв тъпак в инвалиден стол, с лош дъх. — Бих я изчукал направо в количката!
	— Господине, говорите за сестра ми — изръмжава италианецът със зеления като мъх пуловер.
	— Мамка му, не знаех. Готино парче е… изобщо добра е!
	— Не са ли ви учили да уважавате жените?
	Тъпакът се завърта с инвалидния си стол и изчезва.
	— Наистина ли ви е сестра? — питам аз италианеца.
	Той поклаща отрицателно глава.
	— За пръв път я виждам. Но имам сестра близначка. Ако някой простак не я уважава, ще съм щастлив нечий брат да я защити.
	Кимам разбиращо.
	— Никога не съм виждал такава неустоима жена — прошепва той. — Ако не беше в болницата, бих я поканил на вечеря!
	— Не е в болницата — казвам. — Доброволка е.
	— _Questa donna e stupenda_* — казва очарован той.
	[* Тази жена е невероятна (ит.). — Б.пр.]
	— И моята жена беше хубава — въздъхва дърварят.
	— Моята беше великолепна — казвам убедено аз.
	Приятно ми е да говоря за теб с тези непознати. Трябваше да си с мен и да мъчиш някоя нещастна пуйка, която нищо не ти е направила, вместо да ядеш откъм корените глухарчетата на моя остров.
	— Казвам се Ерик — казва мъжът с карираната риза.
	— Аз съм Жозеф.
	Мъжът ми представя своя спътник.
	— Федерико ми е съсед, живеем на един етаж. Живее във Венеция и идва редовно в Париж заради работата си. Сигурно те чакат, моето момче, не закъснявай.
	— Отивам при приятели в Шату. По-добре сте, отколкото преди две седмици!
	— Счупих си шийката на бедрената кост на стълбите вкъщи — обяснява ми Ерик. — Лежах на земята в тъмното и чаках да се появи някой съсед. Случи се да е Федерико.
	— Името ви е като на Фелини — казвам аз.
	— Не е случайно, дядо ми е бил статист във филмите му. Баща ми работеше в студио „Чинечита“. Близначката ми се казва Джулиета. В семейството ми сме киноманиаци. Занимавам се с киноклуба на университета, където преподавам.
	Това да не е някоя твоя шега, Лу? Да не си ми изпратила мираж?
	— Жена ви придружава ли ви, когато пътувате?
	— Не съм женен. Живея ту в Италия, ту във Франция, не съм много примамлива партия.
	— Пък аз имам подарък за вас — казвам. — Честита Коледа, Федерико. Тази _donna stupenda_, която ви се ще да поканите на вечеря. Тя има татуирани Фелини и Джулиета на ръцете си. На бас, че ако й споменете, че ваши близки са ги познавали, ще приеме.


	_Жо, Везине_
	Не ми се прибира на булевард „Монпарнас“, ти не ме чакаш там. Коледните телевизионни програми са чиста измама. Водещите във вечерни тоалети се преструват, че празнуват с нас, а предаванията са на запис. Лъжат. Аз пък лъжа, криейки от децата ти с каква мисия си ме натоварила.
	Вратата на сградата се отваря. Сара най-сетне излиза. Не може да ме види, паркирал съм старото беемве в сянката. Облечена в червено палто като Баба Коледа, тя пъргаво насочва количката си по рампата. Федерико я следва, размахвайки ръце. Тя отваря колата от разстояние, надига се и сгъва количката под смаяния поглед на Федерико. Той й помага да я прибере отзад. Тя сяда зад волана. Той се качва до нея.
	Няма да отида на полунощната служба. За пръв път карам Коледа без теб, Лу, чувствам се като несретник. Човек не може да се научи да бъде вдовец — хвърля се във водата и изпива чашата.


	_Федерико, Шату_
	Италианският ресторант „Виа 47“ е пълен, но аз успявам да се справя с администратора на езика на Данте. Антонио добавя стол и прибори. Приятелите ми приемат с радост Сара — _una bella ragazza cosi_* е радост за очите и душата.
	[* Такова хубаво момиче (ит.). — Б.пр.]
	— Как се запознахте? — пита Милан.
	— Маестрото ни представи един на друг.
	— Кой? — пита жена му Паола.
	Споглеждаме се съучастнически със Сара.
	— Фелини.
	— На колко години сте били? Фелини умира през 1993, пресмятам.
	— Десетинагодишни, нали, Сара?
	Тя се включва. Чукваме се с _prosecco_, наслаждаваме се на ризотото с трюфели. Приятелите ми пускат шеги, които Сара няма как да разбере. Страх ме е да не се почувства отхвърлена. Внезапно ми хрумва нещо:
	— 1 2 3?
	Милан сбърчва вежди. Сара загрява веднага и отговаря невъзмутимо:
	— 1 2.
	— 1 2 3 4?
	Тя незабавно отвръща:
	— 1 2 3!
	Паола има чувството, че не е разбрала, и се навежда към нас.
	— 1 — заявявам аз уверено.
	— 1 2? — пита тя, сочейки зеления пуловер на раменете ми.
	Съвсем демоде е да се носи така пуловер.
	— 1 2 3 4 — казвам аз.
	Фелини искал от статистите да говорят така, броейки на глас, после ги дублирали истински актьори. Този език ни е така добре познат, сякаш сме си говорили на него от детството. Помага ни да изтъчем специална връзка, близост чрез цифрите, вибриране на зениците ни. Вечерята продължава сред смехове. Разпознахме се, знаем го. Думите са ненужни, буквите са излишни, тайният шифър на _маестрото_ ни свързва по-силно от прегръдка.


	_Пом, остров Гроа_
	Първата Коледа в живота ми без дядо и баба. Ще спим в спални чували пред камината, в която печем маршмелоу. Мама ми направи снимка в празничната рокля, пратихме я на леля Сара и се преоблякох. Имаме си ритуал за този празник. Всяка година Лу ни пускаше _Животът е прекрасен_ на Франк Капра. Знам репликите наизуст. Гледам пак филма с мама. Не ми е студено, тя ми подари подплатен суичър с качулка, червен, защото е Коледа, а и за да почете смелостта на някогашните гроаски.
	Английски кораби, водени от адмирал Кук, минавали наблизо и искали да се приближат и да ограбят острова. През 1703 година мъжете били за риба, на Гроа били останали само жени, деца и старци. На тогавашния свещеник му хрумнало нещо гениално. Наредил на гроаските да се облекат в червено, да запретнат поли и да вземат вили и прътове. От корабите си англичаните сметнали, че това е униформена френска бойна част. Отдалечили се, за да не попаднат в капан. Островът бил спасен.


	_Жо, Париж_
	Не ми се яде, с теб винаги огладнявах. Слушам _Матеус пасион_ от Бах. Разкъсвам хартията на подаръка на Пом. Ти всяка година ми подаряваше нов моряшки пуловер. Все ти повтарях, че гардеробът ми е пълен с такива, че моят баща е имал само три в чекмеджето и са му стигали, а ти възразяваше: „Нямаш в този цвят. Цветът на очите ти се променя според това, което носиш, а аз обичам да ги гледам, достави ми това егоистично удоволствие“. Тази година мислех, че няма да добавя нито един към купчината, но Пом ми е нарисувала пуловер на ивици с цветовете на дъгата.


	— Весела Коледа, ябълково сладкишче!
	— И на теб, Жо. Видя ли подаръка ми?
	— Страхотен е! Ще си отива с всичко.
	— Не можеш да го сложиш на раменете си, но си помислих…
	Тя млъква насред порива си. Чувствителността няма нужда от анализ.
	— Чудесна идея, Ябълчице. Скрил съм изненада в ъгъла на къщата ти.
	— В градчето ли?
	— Не, в Локмария.
	Представям си как си слага якето и шапката, как обува топлите ботуши. Дреболия, но нарочно отидох да я скрия там вчера.
	— Навън ли си? Заобиколи къщата отдясно. Спри под капчука. Отброй три крачки по диагонал към хортензиите. Стигна ли? Сега четири крачки към стеничката. Там има дънер. Подаръкът ти е вътре, в пластмасова торбичка.
	— Открих го!
	Тя се засмива от радост, съзирайки гривничката с червена закопчалка. Пратих същата на Шарлот, но със синя закопчалка. Малката метална плочка е овална с релефно очертание на острова.
	— Чудесна е, благодаря! — възкликва Пом. — Ние гледахме _Животът е прекрасен_. Ангелът Кларънс пак си получи крилете. Беше ми мъчно за Лу, после си казах колко беше хубаво, че я имахме. Без нея нямаше да съществувам. Както и татко, леля Сара и Шарлот.
	— Без нея нямаше да има кой да ме обича и щях да мразя всички. Щях да си кръстя кучето Глупчо и хората щяха да се обръщат по улицата, когато извикам: „Ей, Глупчо! Не, не вие, говоря на кучето си“.
	Тя се кикоти.
	— В Лориан ли живеят твоите приятели? Виждаш ли Гроа оттам, където си?
	— Виждам теб. Махам с ръка. Виждаш ли ме?
	Тя избухва в смях. Затварям и спирам да махам тъпо с ръка към колите под прозореца ми на булевард „Монпарнас“. Ти толкова обичаше този празник, сигурен съм, че добрият Дядо Коледа ти е направил място до себе си в шейната, а ти му помагаш тази нощ да разнесе подаръците. Дано да ти плаща двойно и да ти плаща осигуровките.


	— Весела Коледа, Сара!
	— Весела Коледа, татко! Къде си?
	Лъжа безочливо.
	— При приятели в Лориан.
	— Тя ни липсва, нали? — пита глухо Сара.
	— Но пък ядем вкусно — казвам аз, за да я развеселя.
	Хуморът не е учтивост при отчаяние, но е спасителен пояс за удавниците, които не са си свалили ботушите, за да потънат по-бързо.
	— Вечерям с един италианец, чийто дядо е бил статист във филмите на Фелини, невероятно!
	— Амиии!
	Тонът ми явно е прозвучал по-изпитателно, отколкото бих желал. Тя уточнява:
	— Не се обнадеждавай. Спазвам правилото: _Number is safety_.
	— _Buona sera_, скъпа — казвам аз, усмихвайки се на високоговорителя на моя телефон.


	Няколко пъти се упражнявам да кажа спокойно „Весела Коледа, Сириан“. После набирам номера на нашия син.
	„Моля, оставете ми съобщение, ще ви се обадя при първа възможност.“
	— Весела Коледа, сине, на теб, на Албан, на Шарлот, а също и на Опла. Би ти се обадила майка ти, но вече не може… затова съм аз…
	Точно това не биваше да го казвам.
	— Обади се да кажеш как си…
	Тъпо. Ако искаше, щеше да го направи.
	— Добре, целувам ви всички, всъщност не, без Опла, и от все сърце ви пожелавам щастлива Ко…
	„Бииип!“
	Гадна гласова поща. Приисква ми се да метна телефона през прозореца. Когато изпуснах стария си айфон в пристанището миналата година, ти направи настройките на новия. Бях го поръчал по пощата и часове наред напразно се ядосвах над него. Ти се появи и ми каза весело: „Няма да стане, без да си валидираш картата“. После набра ПИН кода и всичко проработи. Ти набра и моя код в деня, когато те срещнах, Лу. Без теб съм изключен.
	Телефонът звъни. Сириан приема коледното ми примирие. Взимам апарата усмихнат.
	— Сириан?
	— Весела Коледа, грампи! Мерси за подаръка, получих го тази сутрин!
	— Радвам се да те чуя, моя шарлота с круши.
	— Нашите ми подариха мини айпад, чуден е.
	— Ще ми го покажеш!
	— Кога? Мама казва, че вече няма да идваме на Гроа.
	Не бива да й показвам, че тази безобидна фраза пробива дупка в сърцето ми.
	— Като се видим следващия път. Вие сигурно сте във Везине край огъня?
	— Да, ама не е запален. Според мама е опасно.
	Бих се учудил, ако не беше така. Някой говори тихо зад нея.
	— Татко и мама ти пожелават весела Коледа — казва Шарлот.
	— Може ли да чуя татко ти?
	Тя предава молбата ми.
	— Зает е.
	— Приятна вечер на трима ви — казвам аз.
	И затварям, преди гласът ми да ми изневери.


	Весела Коледа, моя Лу. Надявам се да си сложила звездата на върха на елхата, без да паднеш от стълбата на Яков. Надявам се представителите на твоето любимо шампанско да са превзели небесния пазар. Също и че никой палав архангел не те ухажва. Внимавай, любов моя, те само те свалят, а после отлитат. Не можеш да разчиташ на тях. На теб ти трябва някой като мен, стабилен, на когото можеш да разчиташ, стъпил здраво на земята, макар тази земя да е остров.


	_Лу, там, където се отива после_
	Всички, които обичам, слушат музика или свирят. Пом и Маел пеят _Тиха нощ_ край океана. Сириан, Албан и Шарлот се залъгват с _Iʼll Be Home for Christmas_ на Барбара Стрейзънд край угасената камина. Опла се наслаждава на нежния звук на парчето пуйка, което Албан е сложила в паничката му. Сара слуша _Bianco Natale_ в изпълнение на Мина в италианския ресторант, където празнува. Бой, Лола и Жюли слушат как вълните се разбиват върху дигата на Пор Лей. Приятелите от бандата на седмицата и приятелите на Пат и Мими отварят бутилки и тапите се изстрелват. Моята приятелка от приюта нарежда букви от скрабъла върху дума, която се брои тройно. Чудесният Жил, който мрази Коледа, върти безкрайно _Le Soleil noir_ на Барбара. Ангелите по нашите места пеят небесния химн. Християнската полунощ е тържествен час. Тук обаче е пълна тишина.


	_Федерико, по пътя между Шату и Париж_
	Сара предлага да ме откара на връщане към Париж. Приемам. Продължаваме играта в колата.
	— 1 2 3 — въздъхва тя по моста при Шату.
	— 1 2 — казвам аз на магистрала А 86.
	— 1 — добавя Сара на портата Майо.
	— 1 2 — казвам аз и й казвам адреса си. — Преподавам в университета в Падова, вие казвате „Падуа“. Живея във Венеция, вие казвате „Вьониз“.
	— Живея и работя в киното в Париж, вие казвате „Париджи“. Винаги ли си слагате пуловер на раменете, или само тази вечер?
	— 1 — засмивам се аз.
	Сара паркира пред вкъщи на място за инвалиди. Казвам й, че е забранено.
	— 1 2 — отвръща Сара и ми показва винетката на предното си стъкло.
	Ако й предложа да се качи, дали ще приеме? Имам изстудено „Барбера дʼСти“, не е шампанско, но е добро.
	Навеждам се и я целувам страстно — коледна прегръдка, светла, лакома, плътна, радостна. Тя си мисли, че ще изкараме нощта заедно. Поемам ръката й и галя дланта й бавно и подлудяващо. После тръсвам глава.
	— 1 — обяснявам аз.
	Тя вдига вежди, не може да повярва, че ще я зарежа така. Лицето й посърва и е още по-хубава. Нашата съучастническа, оригинална игра се превръща в крепост, но няма път назад. Ако използвам думи вместо цифри, магията ще се изгуби.
	— 1 2 — заявявам в подкрепа на обяснението.
	Слизам от колата. Затварям вратата. Тя потегля, без да ме погледне, и си казвам, че съм _stronzo_, вие казвате „тъпанар“.


>	25 декември

	_Жо, Париж_
	Ще ми се да валеше сняг или дъжд, но небето е синьо. Светлината приканва нормалните семейства да се разходят, след богатия празничен обяд. Мен ме натъжава, защото ти не я виждаш. На гара „Монпарнас“ съм. Телефонът в джоба ми вибрира. Сара е.
	— Хубаво ли е времето в Лориан?
	— Винаги е хубаво, когато чувам гласа ти — казвам аз, избягвайки прекия отговор.
	— Вчерашният ми италианец носеше пуловер на раменете си, това се случва рядко.
	— Жените се гримират, мъжете слагат пуловери. Кашмирът в цвета на очите е неизбежен.
	— Искаш да кажеш неустоим…
	Тя се спира.
	— Откъде знаеш, че очите му са със същия цвят?
	Ох, изложих се. Бързо, да измисля отговор.
	— Казах го просто така. На бас, че очите му са сини или зелени? Светлите очи карат момичетата да мечтаят. Майка ти нямаше да ме погледне, ако бях с кафяви очи.
	— Глупости!
	— На сватбата, където я срещнах, за нея се беше залепил един младеж. Косата му беше чуплива, носеше пръстен с герб и танцуваше съвършено валс, но очите му бяха с цвят на кестен. Аз спечелих!
	Тя се смее, не е нащрек вече, уф.
	— Моят италианец се казва Федерико в чест на Фелини. Цяла вечер си говорихме, броейки като _маестрото_. Бяхме като двама глухи, които общуват със знаци пред сборище на чуващи.
	— Как така броейки?
	— Татко! — възкликва Сара, възмутена от моето безкултурие. — Фелини избирал своите статисти заради лицата им. Те не били професионални актьори. Не можели да научат репликите наизуст. Затова измислил система, карал ги да броят на глас, все едно говорят. После ги дублирали професионални актьори. Всички го знаят!
	— Не и аз. Ще се видиш ли пак с него?
	— Никога повече от два пъти. Правилото ми е бетон.


>	26 декември

	_Сара, Париж, квартал „Маре“_
	Пристигам със закъснение в бара, при положение че съм готова от десет години. Изпитвам огромно желание да си отмъстя, да го наругая. Никой не ме е наранявал така жестоко, както този мъж, с когото мислех, че ще изкарам живота си.
	Не дойдох с количката, днес е ден за бастун. Облякох си пак впития гащеризон от червена кожа. Мръсникът се изправя. Прошарената му коса е твърде дълга на тила, костюмът му е елегантен, но английските обувки не са добре лъснати. Не носи халка. Има дълбоки бръчки около очите и устата. Животът не е бил ласкав към него и това ме радва. Толкова често се любехме, че омразата лепне по кожата ми, тръпне и вибрира от пръстите на краката до корените на косата.
	— Все така красива си, Сара — казва той.
	Първият филм в детството ми бе _Сто и един далматинци_. Татко, както винаги, беше на работа. Брат ми заспа още в началото, аз имах кошмари седмици наред. Тази вечер събирам смелост, за да се направя на Крюела. Внушавам си, че в мъжа срещу мен се крие ротвайлерът, който ме разкъса навремето.
	— Шампанско? — предлага той. — Не съм сигурен дали имат от любимото на майка ти…
	— Тя почина — казвам рязко аз.
	— Знам, аз ти писах.
	— Нищо не съм получила.
	— Не изпратих писмото, помислих, че ще го скъсаш.
	— Така си е.
	Носят ни две чаши. Той вдига своята, колебае се.
	— За какво да пием, Сара?
	— За скъсването ни например? Искам да ти благодаря, Патрис. Благодарение на теб имам работа, която обожавам, и вълнуващ живот. Ако не беше такъв страхливец, щяхме да се оженим и животът ми с теб щеше да е сив и блудкав. Гордостта ми бе засегната, но съм ти благодарна за това, че ме предаде така подло.
	Противно на очакванията той се разсмива.
	— Сив и блудкав. И жена ми мисли като теб. Тъкмо в това ме обвини пред адвокатите в деня на развода ни.
	— Да пием за жена ти!
	Чукваме се за бившата му жена. При движението левият ръкав на гащеризона ми се вдига и открива Джулиета.
	— Истинска татуировка?
	Запретвам десния си ръкав, за да му покажа Федерико.
	— Болеше ли?
	— Не толкова, колкото когато се чупи. Съжалявам, беше голямо изкушение! Преди това слагат местна упойка. Не си ги направих в мърляво студио, а в една градина в Тоскана при калифорнийски специалист. Нищо не почувствах, докато правеше черните очертания, но много болеше при цветовете — червения шал и шарките по трикото.
	— Не ти ли създават проблеми в работата?
	— Работя в киното, там това е нормално. Ти пое ли фирмата на баща ти?
	— Както се предвиждаше. Ти сама ли живееш, или си с някого?
	— Имам приятел — лъжа уверено аз.
	— Да пием за негово здраве!
	Изпразваме чашите и поръчваме още две. Сервитьорът ни мисли за влюбени.
	— Благодаря ти, че дойде тази вечер, Сара.
	— Исках да видя дали ще ме погледнеш в очите.
	— Бях още хлапе, изплаших се.
	— Да не мислиш, че аз не бях ужасена? Животът ми се сгромолясваше. Разчитах на теб. Ти обаче си искаше годеница със сертификат за годност, с гаранция за добра работоспособност, с две ръце и с два крака!
	Сервитьорът донася чашите. Аз вдигам моята.
	— За веселите ни деца, които не се родиха!
	— Никога повече не познах щастие след теб. Ожених се за една лондончанка, която прилича на теб. Сключихме брак в Англия, за да й доставя удоволствие. Живяхме в Париж. Синът ни Джон е роден в Лондон, жена ми искаше да е близо до майка си. Разведохме се там, беше по-просто. Жена ми си замина за Англия, като ми отне Джон, съдията отсъди в нейна полза. Моят син нарича пастрока си _daddy_, а мен — Патрис. По-лошо е от затвор, сякаш ме изтрива, заличава ме.
	— Съжалявам за него. Съвсем малко — за теб. Не може да се държиш зле с инвалид. Това си е отвратителен тежък грях и небето наказва здравите, които подлагат крак на куците.
	Патрис бута назад креслото си.
	— По-добре ли ти е? Изля ли си отровата? Аз ще платя шампанското. Да спрем дотук.
	Взима сметката и се изправя. Аз го хващам за китката.
	— Я да не изчезваш пак!
	Сяда обратно. Изпразва чашата си на един дъх. Аз също.
	— Хубава си както по-рано, но си се променила.
	— Закоравяла съм.
	— Завиждам ти.
	Поръчваме по трета чаша. Познавам го, мисли си, че е щяло да бъде по-добре да вземем бутилка — за по-евтино.
	— Когато ми предложи да пием по чаша, разбрах какво съм за теб, Сара. Ти си се променила, но разсъждаваш както навремето. Вечеряш с най-близките си. Обядваш с приятелки. За другите, второстепенните роли отпускаш аперитив за милостинята.
	— Ти беше в центъра на кръга. Излезе оттам по свое желание.
	— Бях млад и глупав.
	— С възрастта не си поумнял.
	Чукваме се. Изпиваме чашите до капка.
	— Спираме ли, или ти се пие още? — пита Патрис.
	— Предаваш ли се?
	Той извиква сервитьора, който ни дебне и се втурва да ни донесе нови питиета.
	— Как е брат ти?
	— Има прелестно момиченце от една чудесна гроаска. После се ожени за една тъпачка и имат отвратителна хлапачка, която ще се оправи с времето. Имаш ли снимка на Джон?
	Подава ми телефона си. Патрис младши има лунички и изглежда много _British_.
	— Пихме за бившата ми жена, за сегашния ти приятел и за нашите въображаеми деца. За кого да е следващият тост, Сара?
	— За последната ни чаша заедно — казвам аз. — Виждаме се за последен път.
	— Да пием по-скоро за последната ни вечер — предлага Патрис. — Да я прекараме заедно, нека я завършим красиво.


	Радвам се да се видя с моя италиански киноман тази вечер. Не разбирам защо не ми предложи да се качим в дома му след празненството. Не е женен, разпознавам заетите мъже. Харесвам му, това се подразбира. Някои мъже се притесняват или пък напротив, възбуждат се от това, че съм различна. Той не е от тях, долавям кой е перверзен. Тогава защо? Заинтригувана съм. Говоренето с шифъра беше неочаквано. Като деца, в школата по ветроходство на Гроа с брат ми се разбирахме страшно добре. Бяхме си измислили наш собствен език. Имахме си определени думи или звуци, при които аз вдигах и спусках платната, а той насочваше лодката срещу или по вятъра. Бяхме на една честота.
	Така че се каня да пратя Патрис, където му е мястото, като му кажа, че имам среща с Федерико, и за собствено учудване се чувам как му отговарям:
	— Пия за нашата последна нощ!
	И той е изненадан като мен. Уточнявам:
	— Утре сутринта ще си тръгнеш и никога повече няма да се видим.
	— Така ли ме наказваш? Не е ли малко садистично?
	— Имам си златно правило, не се виждам с никой мъж повече от два пъти.
	— А аз имам право само на един път?
	Оставям спокойно чашата.
	— С теб имаме минало.
	— Никога няма да ми простиш, така ли?
	— Никога.
	Той се колебае. Атмосферата около нас е наелектризирана и възбуждаща.
	— За нашата последна нощ — казва моят подъл бивш и изпива на един дъх четвъртата си чаша.


	Докато той плаща поръчките, аз хващам телефона. Кликвам на Федерико. Палците ми танцуват, докато му пиша есемес. Започвам няколко пъти заради шампанското. Автоматичният коректор пак ми се бърка. Пръстът ми се подхлъзва и изпращам есемеса, без да съм го препрочела. Исках да напиша: „Съжалявам за тази вечер, възпрепятствана съм поради събрание“. Вместо това пускам: „Съжалявам за тази вечер, възпрепятствана съм поради събиране“.


	_Федерико, Париж, квартал „Маре“_
	Дойдох по-рано и седнах на една отоплена тераса, за да пия едно еспресо и да почета „Кориере дела Сера“. Откривам есемеса на Сара точно когато тя минава по улица „Севине“, по отсрещния тротоар, без да ме види.
	Двойката влиза във вътрешния двор на бивш голям частен дом. Тя се опира на бастуна и на него. Явно не са пили само ябълков сок. Тежката входна врата се затваря. Разочарован съм. Тя бе твърде възхитителна, за да си няма някого. Измами ме, но не съм обиден, тя не е _la mia fidanzata_, не ми е гадже. Желаех я като _un pazzo_, като луд, вечерта след тържеството, но не исках да развалям връзката ни, възползвайки се от носталгията на празничните вечери. Искаше ми се да я любя в един обикновен ден, в ден само за нас двамата. Трябваше да я изчукам, без да си задавам въпроси. Тогава прошареният щеше да е на тротоара вместо мен.
	Аз съм университетски преподавател, ерген, бих могъл да прекарвам всяка нощ през седмицата с различна студентка, но си имам ненарушимо правило: никакви студентки. Понякога спя с Киара, колежка, преподавателка по физика. Не сме двойка. Връзката ни е нежна и дружеска. Приятелят й бе преместен в Сицилия. Стъпил съм здраво на земята, но често се разсейвам. Галилей е преподавал двайсет години в Падуа, измервал е люлеенето на полилеите в катедралата в Пиза, като вземал за единица мярка своя пулс, после прекарал целия си живот, зареян сред звездите. Моят пулс е равномерен и аз летя. Пиша на телефона си. Отговарям на есемеса на Сара: „Приятно събиране“.


	_Пом, остров Гроа_
	Островът е пълен с туристи и приходящи, които паркират лошо. Ресторантите са пълни, търговците са доволни. Спокойствието ще се върне след седмица, в края на ваканцията. Ще останат родените тук гроасци, пенсионерите, заселили се за постоянно, дошлите заради мечтата за остров, поетите и туристите.
	Ровя в кутията с коледните украси, която остана неотворена тази година, и взимам три гирлянди. Отивам до гробището. Минавам пред паметника на моряците, загинали в морето, поздравявам голямата каменна жена, която оплаква на колене удавниците и се моли за тях. Умрелите отдавна хора почиват в старата част. Скорошните спят вечния си сън в новата, където по гробовете има разкъсващи сърцето неща — изваяна китара, кораб, снимки. Подреждам грижливо гирляндите на камъка, върху който са издълбани твоето име и имената на родителите на Жо, макар че никога не е било открито тялото на баща му, който се удавил близо до Ирландия. Показвам ти моята гривничка от Гроа и подплатения червен суичър суитшърт.
	С мама сме се записали за следващото „Кафене памет“. Ще науча какво е било всекидневието през миналия век на рибарските кораби. Трябва да подготвя съчинение за училище. Първо на теб ще го прочета за проба, няма да се отървеш.
	Научих диезите и бемолите на саксофона. Любимата ми нота е средно до диез, получава се, без да натискаш нищо, много яко.
	Сигурна съм, че ме чуваш, но не е честно — аз ти разказвам всичко, а ти не ми разправяш нищо.


	_Дани, Париж, улица „Монж“_
	Париж е предпочитана дестинация за празниците, хотелът е пълен. Сириан ме покани на вечеря. Албан смята, че той има събрание през почивните дни на сладкарите — трябва наистина да си задръстен, за да повярваш на такова нещо. Сребристата ми рокля има деколте, от което и на опитен алпинист ще му се замае главата. Не знам къде ще ме води моят любовник и ми е все тая, важното е да е далеч. Вече се вбесявам от грубите чужденци и от болничните листове на моя персонал. Мелодията _Mon home_ на Едит Пиаф се носи от чантичката ми.
	— Затапил съм две коли отпред, готова ли си?
	— Идвам!


	Обличам си коженото палто. Твърдя, че е изкуствено, за да бъда политически коректна, но си е истинско. Давам инструкции на нощния администратор. Един клиент ме разсъблича с поглед във фоайето, после извръща очи, когато жена му излиза от асансьора. Устните й са като патешка човка, а задникът й е като на першеронски кон — съвсем подходящ за мъжа й. Стягам се, преди да изляза в хапещия студ, който се спусна над столицата. Заковавам се на място, когато забелязвам пред вратата хлапачката с рошава коса, боядисана в крещящи цветове.
	— Не може да стоите тук — казвам й аз нервно.
	Косата на момичето е розова, зелена и синя, червилото й е черно. Носи дънки, подплатен дъждобран и кубинки „Д-р Мартенс“. Нагла и изящна, това е то младостта. Сложила е на земята торба, украсена с череп, в която забелязвам монети. Рисува с тебешир на тротоара някаква тъпа бяла птица на гаден син фон. Минувачите заобикалят, за да не стъпят върху цапаницата й.
	— Улицата е на всички — отвръща тя.
	— Пречите на хората да влизат в хотела!
	— Карам ги да мечтаят — заявява тя, продължавайки да рисува.
	— Досаждате на клиентите ми и цапате тротоара.
	— Имам нужда от кинти, за да си плащам ученето. Надявам се клиентите ви да са по-свестни от вас и да се размекнат.
	— Имате намерение да стоите тук, така ли?
	— Топло ли ви е в това палто от убито животно? Днес е мразовито. Чужденците се притесняват, като ме гледат как зъзна в нашия толкова романтичен и весел Париж. Нуждая се от любезни меценати.
	— Ако не се махнете, ще извикам полиция.
	— Заети са. Клиентите ви са били деца, чели са _Малката кибритопродавачка_. Плакали са, когато тя си представя печката и печената гъска, преди да умре от студ. Аз съм като цветарите на Свети Валентин, като търговците на шоколад по Великден. Работя. Вие ми пречите.
	Тази глупачка вече ме дразни.
	— Или ми освободете входа, или аз лично ще ви изхвърля оттук — казвам заплашително.
	Тя вдига изненадано глава. Хубава е, макар да има вид на папагал.
	— Не ме докосвайте или ще подам оплакване!
	Откакто бащата на Сириан ме предупреди, всеки ден очаквам да ми звъннат адвокатите на неговия пациент. Не мога да спя, имам червени петна по шията, излезе ми херпес в ъгъла на устата и получих киселини. Това е капката, която прелива чашата. Влизам в хотела, отивам до букета от рози в средата на фоайето, грабвам мокрите цветя и ги подавам на зашеметения администратор.
	— Намерете друг съд и ги сложете в него.
	Излизам с вазата в ръка. Толкова съм ядосана, че забравям Сириан, който слуша нашата разправия през затъмнените стъкла на черния си звяр. Той излиза от колата и идва при мен.
	— Какво става?
	— Ще заставя госпожицата да отиде другаде със своето изкуство. Тя заслужава истинска галерия. Скромният ми тротоар не е на нейната висота.
	С широк жест лисвам водата върху тебеширената рисунка. Синият фон, бил той небе или море, се размива и се разтича на мръсни вадички. Бялата птица трепва и изчезва. Момичето не помръдва — стои като вкаменено. Грабвам тебеширите й и ги мятам на улицата под гумите на един автобус, който ги смазва и ги разпилява на парченца по платното. Асфалтът добива цветовете на дъгата. Сириан пита момичето:
	— Чели сте _Джонатан Ливингстън Чайката_ на Ричард Бах като дете, нали? Това беше той, нали?
	После се обръща към мен.
	— Ти си луда, какво ти става?
	— Искам тя да се разкара!
	Момичето се съвзема и извиква:
	— Чупка, нещастна тъпачко, така ли? Значи аз съм боклук? Президентката на улица „Монж“ ми заповядва да се махам?
	Залива ме безпаметен гняв. Блъскала съм като луда, преглъщала съм какво ли не, за да стигна дотук. Бачках, чуках се, спазвах жестока диета, скъсах със семейството си, забравих мечтите си. Правя се на парижанка, а съм израсла на село. Родителите ми едвам успяваха да свържат двата края и нямаха време да ме обичат. Баща ми искаше син, през цялото ми детство ме наричаше „ненужна пикла“. Сега имам средства, за да отсядам на луксозни места, където те никога няма да стъпят, но няма с кого да закусвам, увита в луксозен пеньоар. Сириан заминава на почивка със семейството си. Приближавам се към момичето, което с оглед на възрастта й надали е болно от сърце, и изкрещявам:
	— Метла!
	— Какво ти става? — намесва се Сириан. — По-добре си тръгвайте, госпожице. Моля ви за извинение…
	Старомодният му изказ ме изважда от релси. Извиквам на хлапачката:
	— Във ваш интерес е да не сте тук, когато се върна, иначе вас ще метна под автобуса.
	Сириан ме повлича към колата си.
	— Жал ми е за вас, ако това е жена ви, господине — подмята момичето. — Горките ви деца, дано да нямате!
	Обръщам се побесняла. Сириан ме бута в кайена и трясва вратата, за да ми попречи да отговоря.


	_Сириан, по пътя между Париж и Льовалоа_
	Карам, стиснал зъби, редом с тази чувствена жена, чието спокойствие съм свикнал да ценя и която преди малко се бе преобразила в чудовище. Ако не се бях намесил, щяха да се сбият! Последните думи на момичето се въртят безспир в главата ми. Дани не ми е жена и това е късмет. Няма да имаме деца и това е благословия. Току-що видях що за човек е. Птицата на Ричард Бах ми подейства като електрошок. Не вярвам в случайности, моя Диастола. Ти ми подари _Джонатан Ливингстън Чайката_, когато бях десетгодишен. Възхити ме историята за тази птица, толкова различна от другите, която в любовта си към летенето тръгва да търси абсолютното. И аз бях свободен като нея. После кацнах убийствено и изгубих перата и илюзиите си.
	Исках да подаря книгата на Пом за рождения й ден. Още е в бюрото ми. Щях да помоля секретарката ми да я изпрати по пощата в деня, когато Систолата ми се обади да ми съобщи за смъртта ти. Плачеше, при положение че се беше отървал от тебе, като те тикна в хосписа, както Дани искаше да се отърве от уличната художничка.
	Нямам желание вече нито да вечерям, нито да спя с нея. Искам отново да стана хлапето, което копнееше да се качи на платноход и да следва пътя на прелетните птици. Когато Сара стана на десет, ти й подари _Любимото ми портокалово дърво_ на Хосе Мауро де Васконселос. За всекиго — книга, за всекиго — негов собствен свят. Систолата не четеше, нямаше време, кърпеше сърцата на пациенти, които за него бяха по-важни от децата му.


	— Това момиче ми цапаше тротоара. Благодаря ти, че ми помогна — казва Дани.
	— Тя беше в опасност, не ти. Ти приличаше на харпия — отсичам аз, без да извръщам поглед от пътя.
	Тя докосва бедрото ми и плъзва ръка между краката ми.
	— Ако обичаш, махни си ръката, ще катастрофираме.
	— Не прави от мухата слон. Момичето пречеше от търговска гледна точка. Да го забравим.
	Как може човек да желае една жена сутринта и да я намира за отблъскваща вечерта?
	— Реакцията ти беше прекалена.
	— Досадница. Рисунката й беше тъпа.
	— Според мен беше красива.
	Мисля си за корабчето в Льовалоа, на което съм запазил маса тази вечер. Мисля си за школата по ветроходство в Гроа навремето, със сестра ми Сара, която ми заяви, че съм лош баща, за двете ми дъщери, с които се чувствам неловко, а те са най-големият успех в живота ми, за Систолата, който те е мамил, както аз мамя Албан.
	— Мусиш ли се? — пита ласкаво Дани.
	— Какво?
	— Намусен ли си?
	Тази жена от две години не ми излиза от акъла. Ръководех фирмата, мислейки за гърдите й, спях до жена ми, мислейки за задника й. Дани ме караше да се надървям и да политам, имах нужда от тази лекота, за да не се разпадна. Вразумявам се. Ще пием, ще ядем, ще се чукаме, ще забравим неприятната сцена.


	Масата ни е над водата. Един щастливец лови риба от лодка на по-малко от кабелт разстояние. Красивите очи на Дани отразяват огъня в камината на ресторанта. Кожата й е златиста. Сребристата рокля я обгръща възхитително. Имам късмет.
	— Помниш ли Джонатан Чайката? — питам нежно аз, полагайки ръка върху нейната.
	Тя се засмива възбуждащо, гърлено.
	— Не си падам по _гарги_, серат навсякъде — казва.
	Огледалото се пропуква. Прилепналата й рокля е вулгарна. Има херпес в ъгълчето на устната. Тенът й е изкуствен. Не обича деца, нито тебеширени рисунки, нито кучета, нито птици. Обича единствено себе си.


	_Жо, Париж_
	Не знаехме кога Сириан ще се види пак с Дани. Колебаехме се и затова кръщелницата ти реши да застава всяка вечер пред хотела. Вчера не се получи нищо. Чака напразно. Днес изтегли джакпота.
	— Мисията е изпълнена! — виква тя.
	— Какво стана?
	Естер има невероятни очи, тънко чувство за хумор и схваща всичко от раз. Беше фенка на немската група „Токио Хотел“, искаше да става хирург, ветеринарен лекар, журналист; имаше зайци, морски свинчета, кучета, котки. Наскоро си взе матурата с висока оценка. Обича философията, социологията, хората.
	— Беше извън себе си, буквално превъртя!
	— Разправяй!
	— Нарисувах една морска птица на тротоара точно срещу нейната врата. Направо откачи. Бях си направила кичури с измиваща се боя за коса и си бях сложила готическо черно червило. Нямаше начин Сириан да ме познае, пък и не съм го виждала от години. Последният път беше на сватбата на Мари Алберик, аз бях тогава на десет. Съжалявам, че не дойдох на погребението на Лу. Обичах я.
	— Знам.
	Кръщелницата ти се е постарала в своята роля. Успя да се сбогува с теб по най-достойния начин.
	— Твоята Дани трепереше от бяс. Ако с очи можеше да се убива, щеше да ме изпепели. Заля с вода рисунката ми и метна тебеширите ми под един автобус. И мен щеше да ме хвърли, ако Сириан не се беше намесил.


	Представям си сцената. Кръвното налягане на Дани се вдига. Пулсът й се ускорява. Хипоталамусът й е стимулиран. Амигдалата й, сиреч частта от мозъка, която управлява емоциите, за четвърт секунда се включва на автопилот. Кръвта, нахлуваща във фронталния лоб, я кара да се бие или да бяга. И пещерните хора са реагирали така, няма нищо ново под слънцето. После се овладява. Неврологичната реакция на моментния гняв трае две секунди. През тези две секунди човек може да убие някого, да избяга, след като е блъснал пешеходец, или да се овладее напрежението и да реагира разумно.
	— Париж ми е писнал, ще ми се да съм на плаж на нос Фере — Естер продължава да бъбри по телефона. — Нарисувах морска птица, летяща над океана. Сириан ме попита дали съм чела някаква книга за Джон някой си, когато съм била малка, но това не го разбрах.
	Джон ли? Не се сещам, нищо не ми напомня. Работата ми като шеф на отделение отнемаше цялото ми време. Сириан и Сара четяха детски книжки. Ти се грижеше за възпитанието им и аз ти се доверявах. Като малък Сириан беше влюбен в прелетните птици. Ти му подари _Чудното пътуване на Нилс Холгерсон през Швеция_ — история за едно момченце, летящо върху гърба на гъска. Трябва да си я е припомнил, като е видял гларуса на Естер.


>	27 декември

	_Патрис, Париж, квартал „Маре“_
	Живели сме заедно, знам какво обича Сара. Бутам вратата на нейната стая с крак и оповестявам:
	— Мадам, сервирано е!
	Тя се протяга, сяда в леглото. Великолепна е с разрошена коса. Поставям подноса на коленете й. И двамата сме голи. Тази сутрин няма да отида в службата.
	— Чай, препечени филийки, солено масло и мармалад от портокали.
	— Много мило. Не пия чай от доста време.
	Надявах се на безсънна, акробатична, радостно — мръснишка нощ, но Сара беше препила и се стовари като талпа. Задоволих се да я гледам как спи, сега е още по-неустоима, по-прекрасна е дори от преди.
	— Прости ми, моля те — казвам аз.
	— За чая — да. За останалото — не.
	Невероятна е. А аз я зарязах.
	— Как си, Сара?
	— Доста добре, а ти?
	— Говоря за здравето ти. Как се чувстваш?
	Тя се изкикотва подигравателно.
	— Не ти ли казах? Идиотите са се объркали. Отначало си мислеха, че имам невродегенеративно заболяване, което ще напредва с кризи, много тежко, засега нелечимо. В крайна сметка се оказа, че не е толкова страшно. Просто единият ми крак е неподвижен, затова е бастунът, при това го използвам само понякога. В отлично здраве съм.
	— Но когато говорихме по телефона, спомена инвалидна количка?
	— Беше на шега.
	— Значи не си болна? Никога не си била?
	— Не съм болна — казва тя с усмивка.
	Изоставих жената, която обичах, от подлост, от страх. Предадох я без причина! Съсипали сме си живота за нищо! Изпивам я с очи.
	— Можеше да ми кажеш!
	Тя си намазва филийката с мармалад и отвръща:
	— Щеше ли да се върнеш?
	— Естествено. Значи можеш да имаш деца?
	— Разбира се.
	— И няма да се парализираш?
	— Няма.
	Взимам подноса от нея, оставям го на шкафа и я целувам страстно. Тя ме отблъсва. Мисля, че е игра, опитвам пак. Тя се измъква.
	— Разкарай се, Патрис.
	— Това някаква шега ли е?
	— На такова ли ти прилича? Напусни дома ми.
	Тя махва с ръка, сякаш за да отпъди досадно насекомо.
	— Шегуваш се, както с инвалидната количка ли?
	— Не.
	— Но щом не си болна…
	— Да? — подмята ледено тя. — Продължавай, ще ми хареса.
	Аз объркано обяснявам:
	— Бихме могли да бъдем отново заедно, да създадем семейство, да направим братче или сестричка за Джон…
	Тя се изсмива гадно и вече не изглежда толкова красива.
	— Повръща ми се от тебе.
	Дръпва чекмеджето на нощното си шкафче и грабва малък спрей за самозащита.
	— С пипер е. Броя до пет. Ако си още тук, когато свърша, ще ти подлютя очите.
	— Ти не си в ред! — възкликвам ужасено аз.
	— Едно…
	— Било е капан? Искала си да си отмъстиш, това ли е?
	— Две…
	— Нека да ти обяс…
	— Три…
	Навличам бързо дрехите си, гащи, панталон, риза, в бързането скъсвам копче, пъхам чорапите в джобовете си. Къде са ми обувките?
	— Четири…
	Няма да посмее!
	— Пет.
	Тя насочва към мен спрея и натиска. Хуквам слепешком към вратата.


	_Сара, Париж, квартал „Маре“_
	— Баща ти е мръсник! — изревава Патрис, трясвайки вратата.
	Оставям спрея със сълзотворен газ. Не го натиснах, но се обзалагам, че очите му парят. Треперя, но съм освободена, доволна съм, задето свалих маската на този лигав плужек, когото мислех за свестен мъж. Какво общо има татко с тази история? Без него, без теб нямаше да ме има. Благодаря ти за моя живот, мамо. Нищо че краката не ме държат. Нищо че вашият приятел Тиери не сбърка диагнозата.
	Приближавам се до прозореца. Виждам как Патрис изскача във вътрешния двор — бесен до полуда, бос. Татко казва, че се настива от краката. Грабвам великолепните английски обувки, ушити ръчно в прочута фирма, и ги мятам долу. Не ме бива на дартс, пращам стреличките къде ли не, и в случая е така. Дясната обувка полита и се приземява върху портиерната. Лявата уцелва главата на Патрис, който изкрещява.
	— Ти си луда за връзване — изревава той и я вдига. — Къде е другата?
	Соча му покрива. Той се опитва да подскочи, но е много високо. Трябва да се мине през капандурата от вътрешната страна. Той блъска по вратата на портиерната. Да блъска колкото си ще, Хосефина и Еваристо са в Португалия за празниците. Затварям прозореца и се усмихвам на бастуна си.
	— Не те предадох — казвам на парчето добре издялано дърво. — Никога няма да се разделим.
	Гледам си телефона, нямам съобщения от Федерико. Пиша: „Свободен ли сте довечера? Събранието свърши, уф“. После се отказвам, трия и пиша: „Свободен ли сте довечера? Не беше събрание, а освобождаване“. Изтривам и това. Пиша: „Искам да ви видя“. Изтривам „да“ и „видя“. Остава: „Искам ви“. Трия. Написвам: „Кога заминавате“. Трия и това. Пиша: „1 2 3?“. Пращам го.
	За пръв път от години чакам отговор от мъж.


>	31 декември

	_Жо, остров Гроа_
	Тази сутрин получих подарък по пощата. Нашият син е блестящ и се придържа към главното, Лу. Не ми пише лично, диктува писмата си на секретарката си. Писмото му не започва със „скъпи татко“, „мили татко“ или „дърти глупако“, или „докторе“, или с рапа _де си татко_ на Строма, или „скапания ми баща, виж какво съм ти приготвил“. Започва със сухото „татко“. Не свършва с общоприетите любезности или учтивости, а само с подписа му. И това ме довършва.
	„Татко, според член 815 на гражданския кодекс никой не е длъжен да наследява в съсобственост. Не желая да запазя частта от къщата в Гроа, наследена от мама. Не възнамеряваме да се връщаме там. Говорих със Сара. Тя ще я откупи от мен. Ще подпишем на 3 януари при нотариуса на мама, който се занимава с наследството и разполага с нужните документи. Ще спим в Лориан. Ще вложа парите в купуването на студио за моите дъщери, когато дойдат да следват в Париж. Мама би одобрила това. Нищо не ме задължава да ти давам обяснение, но така е по-редно.“ И този сополанко, този лайнар, взел, та се и подписал.
	Добре бе, шефе, значи така ще го играем — чевръсто и откровено. Ако беше насреща ми, добре щях да го подредя. Тъпанар, некадърник, претенциозен нещастник, смешен дребен началник, гадняр, подлец. Ти му завещаваш в пълно доверие половината от твоята част, Лу. Не си си представяла и за миг, че би пожелал да се отърве от нея. Точно това ме вбесява. Не му трябват пари, просто напуска играта. Вече няма да идва на острова и да се занимава с Пом. Реже мостовете към малкото парче земя. Действа бързо. И се осмелява да оправдае постъпката си, залагайки на посмъртното ти одобрение. Гроасци наричат „колорадски бръмбари“ гражданите, които нарочно замърсяват плажовете и пътеките. Твоят син е колорадски бръмбар. Кажи ми, че си ми изневерила, че този никаквец не е моя кръв. Моля те, любов моя, кажи ми, че е син на пощальона.
	Телефонът ми звъни.


	— Хайде де, чакаме те в Пор Лей за тържеството — тревожи се нашият приятел Жан-Филип от другата страна.
	Актьор е, прилича на ДʼАртанян, има особен, плътен, омайващ глас. Страх ме беше да не си паднеш по него. Седя глупаво с телефона в ръка. Нима се е свечерило? Не съм усетил кога е минал денят. Маел и Пом празнуват при приятели. Къщата е тиха.
	— Вече отворихме шампанското. Само теб те няма. Жилдас и Изабел, Бертран, Фред, Жан-Пиер и Моник, Гюс и Силвия, Рената, Ан-Мари са тук. Ти какво правиш?
	— Кажи на красивата Милан, че съм уморен, че съм голям тъпанар и ще си седя у дома…
	— Ще дойда да те измъкна оттам, ако не си при нас до десет минути.
	Хуквам под душа. Обличам каквото ми падне, слагам жълт жозеф на раменете си. Срам ме е от сина ни, Лу. Твоят баща се държеше достойно в замъка си, изправен, обул ботушите за езда. Баща ми беше достоен мъж в рибарската си къща, изправен в моряшките ботуши. Те бяха двама почтени мъже. Сириан наранява най-скъпото в мен, най-жизненоважното, най-органичното. Уцелва ме в сърцето. Ако ти беше тук, щеше да ме успокоиш, щеше да ми кажеш, че е нещастен. Аз щях да ти отговоря, че той вече не е малък. Той откъсва Шарлот от корените й, плюе върху гробовете на дедите си.


	— Хааа, най-после! Жо-зеф! Жо-зеф!
	Ядрото на бандата на седмицата ме посреща радушно. Винаги е хубаво при Милан. В Париж, където тя беше търговски представител на медицинска фирма, поръчките валяха благодарение на усмивката й. Тя е родена тук като Гроа, като мен. Срещнала Жан-Филип на някакво вечерно празненство и му доверила, че не обича шумни събирания, понеже е родена на малко бретонско островче. „Кое точно?“ — попитал Жан-Филип. Тя отговорила „Гроа“, убедена, че той няма да се сети. Той възкликнал: „Островът на Ян-Бер Калокх?“. Тъкмо бил участвал в спектакъл, в който рецитирал стихове на гроаския бард, загинал във войната през 1917 година. Задекламирал: „Роден съм сред морето, на три левги навътре, имам там бяла къщурка, край вратата цъфти жълтуга, а пясъкът покрива всичко наоколо“. Милан не устояла.


	Ядем, пием, един до друг сме. Точно в полунощ двойките се целуват, приятелите се прегръщат. Ан-Мари ме гледа. Надявам се, че там, където се отива после, ти пожелаваш добра небесна година на нейния Жак.


	_Сара, летище „Орли“_
	Таксито ми спира пред терминала. Препрочитам за двайсети път есемеса, който Федерико ми изпрати тази сутрин: „Среща на «Орли», терминал 3. С паспорт, ръчен багаж и червено бельо. Завръщане утре сутрин. Вземете топъл пуловер“. Когато го прочетох за първи път, помислих, че е шега. Втория път ми се стори забавно. На третия бях заинтригувана. На четвъртия зарязах планираното тържество, сложих си пурпурночервено бельо и си приготвих чантата.


	Кашмирът на раменете му е в кралско синьо. Той взима чантата от ръцете ми.
	— Разпечатах бордните ни карти.
	— Къде отиваме?
	— Изненада!
	— Да не играете на _Среща на непозната земя_?
	— Моля?
	— Това е телевизионно предаване, чийто водещ откарва някой известен човек надалеч, без да му каже къде.
	— Ще празнуваме заедно на култово място.
	Покрай моята работа пътувам доста. Ходя във Венеция за „Мострата“, на фестивалите в Кан, Довил, Берлин, Торонто, на „Сънданс“ в Юта. Дали не е едно от тези места?
	— Много хора ли ще бъдем? Класическо тържество със стриди и гъши дроб ли ще е? Или юношески празник в „Макдоналдс“? Или в стил „буржоа бохем“, с местни специалитети?
	— Ще видите — казва той тайнствено.


	Пилотът ни пожелава „добре дошли“ и обявява, че отлитаме за Рим. В Колизеума ли ще посрещнем Новата година? Пред _Фонтана ди Треви_? Сред развалините на историческия център?
	— Вие се връщате в Париж утре със самолета в седем часа, аз ще се кача на влака за Венеция, следобед имам съвещание в университета.
	— На първи януари?
	— Започваме с правилни решения, а после всичко се обърква.
	Атмосферата е ведра, пасажерите се подготвят да празнуват, поръчват бяло вино.
	— Трябва да се гледаме в очите, докато си казваме наздраве — казвам аз.
	Не добавям „иначе — седем години без секс“ като тебе, мамо, но си го мисля.


	Таксито пътува в римската нощ. Гледам рекламите, елхите, мигащите украси. По-топло е, отколкото в Париж.
	— Цялата нощ ли ще работите? — питам съчувствено шофьора аз.
	— Вие сте последните ми клиенти, държа на колата си!
	Федерико ми обяснява, че тази вечер в полунощ италианците изхвърлят стари предмети през прозорците, за да се отърват от изминалата година. Всеки път стават произшествия, пострадват коли, невнимателни хора биват ударени. Разни луди пък се изгарят с фойерверките.
	— А червеното бельо защо?
	— Традиция е, всички жени си слагат такова.
	Таксито спира пред тъмножълто здание с девет букви на него, от което сърцето ми започва да бие по-бързо. Ние сме пред _Чинечита_ — киноградчето, построено през 1937 година по времето на Мусолини, за да конкурира Холивуд. Всички големи режисьори са снимали тук — Висконти, Роселини, Де Сика, Леоне, Бертолучи, Скорсезе. Фелини е снимал тук двайсет години в известния _Театро 5_. Естествено, студиата са затворени. Очаквам таксито да продължи нататък, но слизаме тук. Един млад киногерой ни посреща, издокаран като гладиатор, с връзка ключове в ръката.
	— Казвам се Рио — заявява той. — Добре дошли!
	— Това е внукът на Серена, асистент режисьорката на Бертолучи — прошепва ми Федерико.
	Вървим в тъмнината, Рио ни свети с джобно фенерче. Огромна глава израства от земята, очите й са наравно с пода. Разпознавам декор за филма _Казанова_. После стигаме там, където е започнало всичко.
	Това е обикновен хангар, покрит с нагъната ламарина. С едно картонено „5“ в центъра на черен кръг над вратата, върху мръсната стена е написано _Театро 5_. Рио подава на Федерико кошница, от която стърчи гърлото на бутилка. Той избира ключ, отключва вратата, влиза, включва осветлението. Митичното студио на _маестрото_ е празна черупка, огромен, леденостуден хангар с гол под, осветен от редици неонови лампи. Стените му са ставали свидетели на раждането на магии, актьори са се любили и са умирали, падал е сняг, плавал е презокеански кораб, минавали са влакове, свещеници са се пързаляли, течала е водата на _Фонтана ди Треви_. Излезли от въображението на един човек, за да ни покъртят на екрана, филмите се редуват в стегнати редици: _Мамините синчета. Сладък живот, Осем и половина, Сатирикон, Клоуните, Рим, Амаркорд, Казанова, Репетиция на оркестър, Градът на жените, И корабът пътува, Джинджър и Фред, Интервюто_.
	Вървя респектирана, стиснала здраво бастуна, задъхвам се, заобиколена от гримирани, улисани в работа привидения. Мастрояни ми сваля шапка за поздрав. Анита Екберг гали коте. Антъни Куин роптае. Джулиета Мазина се загръща в наметката си. Празният хангар се напълва със статисти, които се движат във всички посоки, повтаряйки цифри. Когато маестрото умира, три дни тълпи от хора минават да се поклонят пред ковчега му, пазен от двама карабинери. Идват всички, Мастрояни, Скола, анонимни, статисти, зрители, актьори, продуценти, съседите от Римини, от Рим и от Фреджене.
	— 1 2 3 — казва Федерико и постила едно одеяло на пода.
	— 1 — казвам аз.
	Това е най-лудешкото новогодишно тържество в живота ми.


	В _Театро 5_ е студено, но аз си нося дебелия моряшки пуловер. Рио е изчезнал. Федерико вади от кошницата бутилка изстудено _prosecco_, две чаши, панетоне със захаросани кестени, две парчета торта, пластмасова кутия, от която се вдига пара, и чиния, чието съдържание е скрито от алуминиево фолио. Той маха фолиото и оповестява менюто:
	— _Vitello tonnato_ — студено телешко с риба тон и сос от каперси. Рулца с патладжани. Кюфтета от цикория. Топло блюдо — _cotechino_ — наденица с леща.
	Смея се на шегата. Какво има в пластмасовата кутия? Федерико вдига капака. Бил е сериозен. Италианците ядат това в празничната вечер, за да им върви през цялата година.
	Увеличава докрай звука на телефона си и го поставя на земята. Мелодиите на Нино Рота изпълват изоставения павилион.
	— Танцувате ли?
	Разтревожен е, не знае дали мога. Рок не, но бавни парчета мога. Кимам, за да го успокоя, и се завъртаме под звуците на мелодията от _Пътят_. За последен път танцувах с татко в деня на погребението на мама, в халето.
	— Благодаря — казвам и отмятам глава, за да гледам светлините на рампите в извивките на сводовете.


	Фойерверки и ракети избухват в полунощ. Втурваме се навън. Вървим през Чинечита и се връщаме във времето. Прекосяваме улиците на Бродуей от _Бандите на Ню Йорк_, развалините на Древен Рим, Флоренция на Куатроченто — Ранния Ренесанс. Картонените декори се озаряват в синьо, червено, жълто, зелено. Целуваме се, както се целунахме в колата ми в коледната нощ, а последните фойерверки оживяват нощта.


	Съдържанието на бутилката с _prosecco_ бързо намалява. Вечерята е прекрасна.
	— Всичко е от ресторанта на моята леля Мирела „Ал Кантучо“.
	Федерико ми разказва за семейството си. Те са осем деца, четири момчета и четири момичета, те с близначката му са най-малки. Той преподава във Венеция, на север, а Джулиета — в Пулия, на юг. Останалите носят имената на известни актьори. Той е само наполовина италианец. Майка му била ирландка, умряла преди четири години. Казвам му как ти си „офейкала“, разправям за къщата в Гроа. Обяснявам, че ще купя частта на брат ми и ще я даря на моите племеннички, понеже няма да имам деца. Не искам да рискувам да им предам моята болест.
	— Нима бихте предпочели да не сте жива, Сара?
	— Не искам да натрапвам това на някоя невинна душа.
	— Невинен не е ли обратното на виновен? Виновният е извършил грях. Грях ли е да си болен?
	— Грях е да караш евентуално да страдат тези, които обичаш.
	— Но може _Театро 5_ да се срути. Самолетът ви да се взриви. Моят влак — да дерайлира. Може да се виждаме за последен път. Или да прекараме живота си заедно.
	Аз губя увереността си. Наслаждавам се на сладкиша — рикота с круши и бадеми. Федерико бърка на дъното на кошницата и ми подава картончета с номера.
	— _Томболата_ е смесица от бинго и лото. Тази нощ всички играят на нея.


	Какво странно новогодишно тържество. Френските ми любовници с костюми по мярка нагъват гъши дроб и се наливат с отлежало шампанско, поглеждайки часа на швейцарските си часовници. Аз съм седнала на земята в леден хангар, с червено бельо и моряшки пуловер, напивам се с пенливо вино и играя бинго, след като съм яла телешко с леща. И това е най-веселото тържество в моя живот. Много е студено, за да се любим. Дали Фелини, Мастрояни и Гасман са играли на _томбола_? Дали Клаудия Кардинале, Джина Лолобриджида и София Лорен още носят червено бельо и поднасят леща на 31 декември?
	— Поръчал съм ви такси за пет часа. Самолетът излита в седем, в по-късните нямаше места.
	Дали стюардесите носят алено бельо под униформите си?
	— Надявам се полетът да мине спокойно, да не ме отвлекат към Масторна.
	— Марчело може да е оставил там своето виолончело?
	Федерико знае всичко. След триумфа на _Осем и половина_ Фелини мечтаел да снима _Пътуването на Дж. Масторна_, но филмът така и не бил направен. Останал е сценарият, писан с Дино Будзати, пробите, в които Мастрояни с шапка на главата, по риза, лапнал цигара, свири на виолончело. Останали са и снимки на декорите, арматурата на самолет, влакове с височината на сгради.
	— Някои филми са прокълнати. Марсел Карне е заснел в Бел Ил един филм, който така и не стига до публиката: _В разцвета на годините_, с Арлети, Анук Еме, Мартин Карол, Пол Мьорис и Серж Реджани — казвам аз.
	— Карне е монтирал двайсет и пет минути, но ролките били изгубени.
	— Вие знаете всичко! — възхитено казвам аз.
	— Занимавам се с киноклуба в университета. Страстта е заразна.
	Мамо, ти казваше, че щастието е заразно.


>	1 януари

	_Пом, остров Гроа_
	Празнувахме с колегите на мама и техните семейства. Танцувахме, пяхме, беше страхотно. Сипвам мляко в зърнената ми закуска. Туристите смятат, че бретонците ядат само палачинки, че бретонките се раждат с шапки като тръби. Жо идва при мен в кухнята с лилав жозеф на раменете.
	— Ябълково сладкишче, ще дойдеш ли на плажа да слушаме по радиото виенския новогодишен концерт?
	Кимам. Обикновено обличахте дебели палта и отивахте двамата, Лу. Телефонът звъни. Жо се отпуска.
	— Честита Нова година, мила Сара!
	— …
	— Била си в Рим? Великолепно!
	— …
	— Естествено, чакаме те с радост!
	— …
	— На Пом? Много щедро от твоя страна.
	— …
	— Брат ти ще спи в Лориан. По-разумно е, не знам как бих се удържал да не метна в морето тоя никаквец.
	Леля Сара ще дойде, толкова съм доволна. Кое е щедро? Защо татко няма да спи вкъщи? Какво е „никаквец“?


	_Шарлот, Везине_
	Чух ги да говорят вчера. Разпечатаха резервацията за хотела в Лориан. Татко излезе да потича. Мама е в банята, ще се забави малко.
	Включвам компютъра. Свързвам се със сайта. Кликвам върху „направете резервация“. Запазили са луксозна стая със спалня за двама и свързана стая за дете. Ще имаме интернет, телевизор с плосък екран, отделна гостна и сейф. Приемат се кучета, с нас ще дойде и Опла. Стаята е за непушачи, парите се връщат, анулирането е безплатно, закуските са включени в цената.
	С едно кликване анулирам резервацията. Изпращат ми автоматично потвърждение за анулиране. Изхвърлям го във виртуалното кошче. После изпразвам кошчето. _Good._ Край със стаята. Не оставих никаква следа.


>	2 януари

	_Жо, остров Гроа_
	Обичах да си пийвам с теб, Лу. Поводът можеше да е някой слънчев лъч, появилата се след дъжда дъга, някоя радостна новина или скръбна вест, в интимни мигове, гостуване или семейно събиране. Днес си поръчах годишната партида в Клуба на любителите на хубави вина, основан от нашите приятели Жорж и Жьонвиев. Някои вдовци си купуват малки бутилки, за да пият по-малко. Скръбта е толкова дълбока, липсваш ми непрестанно, така че това ми дава правото да пия за двама, но умерено. Научих си урока.
	Днес ще се къпем в морето. Ако беше тук, щяхме да се топнем заедно. Гроасци не скучаят, организират събития и създават сдружения за рисуване, за почистване на чешмите, за опазване на черните пчели, за лекуване и кастриране на безстопанствените котки, за пеене, за свирене, за спасение на _Биш_ — последното корабче за риба тон с платна на Гроа, и на _Корбо де мер_, последната шалупа за лангусти, символ на съпротивата на бретонските рибари. Бяхме доброволци в Международния фестивал на Гроа за островни филми, който се провежда в края на август. Сега съм сам като последен тъпак, председател, касиер и единствен член на сдружението „Лу“.
	Гроа е известен в Морбиан заради състезанието по плаване с лодки с кърмови гребла в Пор Лей, заради прекосяването на Куро̀ с плуване от Пор Тюди и заради януарското къпане на семейния плаж. Жан-Луи от „Сенкант“ и неговият приятел Жаки дадоха тази идея, след като излязоха невредими от едно новогодишно къпане. Избраха плаж, закътан от главните ветрове. На втория ден от годината, та организмите да са преработили алкохола от тържествата. Срещата е по обед. Ако няма облаци, ще отида да викам за приятелите. Иначе ще си остана край огъня. Слънцето се показва в дванайсет без петнайсет. Пом се втурва с бански и кърпа в ръка.
	— Ще се къпем ли, Жо?
	— Тази година не.
	Тя се заковава на място, разочарована е.
	— Вярно, на твоята възраст трябва да се внимава.
	— Стар ли ти се виждам? — обиждам се аз.
	— Все повтаряш, че вече не си на двайсет години.
	— Но не съм и на осемдесет.
	Взимам си банските и една кърпа, намирам ключовете на скутера, подавам каската на Пом. За какъв ме мисли тази сополанка?


	На плажа има доста народ. Разпознавам спасителите и учителите по плуване по триъгълните им снаги, широките рамене, тънките кръстове и коремните мускули като блокчета шоколад. Деца се гонят, тичат кучета, младежи пушат, огънчетата на цигарите пращят на студа. Една белгийска туристка, Франсоаз дьо Мол, се е къпала всеки ден от Коледа досега. Малолетните трябва да бъдат придружавани от възрастен. Жан-Луи и Клер са донесли греяно вино. Плувците се събличат. Пом трепери само по бикини. За да се стоплим, правим движения, които ускоряват сърдечния ни ритъм.
	— Жо, има ли мъже сирени?
	— Аз съм рибомъж, тритон. Дърт тритон.
	Дори да се удавя, ти никога няма да станеш вдовица. Дават сигнала. Тичам към океана, уловил Пом за ръката. Потапям се до гуша, без да я пускам. От студа ми спира дишането.
	— Щом влезеш, е добра! — викат къпещите се, измръзнали до кости.
	— Подредете се за снимка!
	Държим се за раменете, зъбите ни тракат. Пусто ми е без теб, но групата ме стопля. Брижит от _Уест Франс_ и Бернар от _Телеграм_ ни фотографират. Греяното вино пари гърлата ни. Пом само натопява устни, после я търкам с моята кърпа, за да я стопля. Трябваше да си тук, щеше да ме изтриеш като уморен, разтреперан кон, а аз да ти шепна похотливи нежности на ухото. Обличам се отново, зъзнейки, слагам си светлосиния жозеф на раменете. Настръхнал съм, косата ми е мокра. Чувам как изричаш тихо: „Добра я свърши, ще вземеш да умреш“. Трябва да си намеря занимания, иначе съм свършен.
	— Ще купя кораб — казвам на Пом. — Ще я кръстя _Лу дьо мер_* и тъпаците ще говорят, че съм скаран с правописа.
	[* Буквално _Морска Лу (Lou de mer)_ вместо _Морски вълк (Loup de mer)_. — Б.пр.]
	Къпането ме освежи. На бретонски „морски вълк“ е _bleimor_. Това е псевдонимът на барда Ян-Бер Калокх. Трябва да се стегна, да се върна към живота. Да се отърва от онова, което ми тежи. Не обичам нито голфа, нито лова, това бяха аксесоари към маската ми на кардиолог. Ще подаря пушката си на някой приятел ловец. Наследил съм тази _Верне-Карон_ от баща ми, но няма да си служа повече с нея. Последния път, когато я взех в ръце, беше, за да я изтръгна от теб.


>	3 януари

	_Сириан, Лориан_
	Влизам в хотела с Опла по петите ми.
	— Имам резервация за две стаи за тази вечер.
	Младата администраторка ме гледа като заек, осветен от фарове на кола.
	— Да… но… всичко е заето.
	— Това би ме учудило.
	Подавам й резервацията. Момичето трака върху клавиатурата.
	— Резервацията ви е била анулирана.
	Обръща ми монитора, за да се уверя.
	— Трябва да е грешка.
	— Изпратили сме потвърждение за анулирането.
	— Изобщо не съм го получил. Аз съм редовен клиент на вашата верига, моля, разрешете проблема.
	— Нямаме нито една свободна стая.
	— Можете ли да ми намерите две в друг хотел?
	— Много от хотелите са затворени след празниците, а има и събитие в базата за подводници.
	Пред хотела спира такси. Сестра ми, която е дошла с кораба, за да се срещнем, слиза от него. Излизам навън.


	— Станало е някакво объркване с резервациите ни. На улицата сме.
	— Ами ела да спиш в градчето, има място.
	— Дума да не става!
	— Татко няма да те изяде.
	— Смяташ, че ме е страх от него ли?
	Може би все пак островът е някакво решение. Ще мина през гробището да видя Диастола.
	— Ще отидем в хотела на корабоплаването.
	— През зимата е затворен. Остава само къщата. Още ли не съжаляваш, че ще ми я продадеш?
	— Напротив, това е облекчение.


	Качваме се в моята кола заедно с Опла и потегляме към кантората на нотариуса.
	— Навремето Гроа беше нашият рай. Какво се е променило? — пита Сара.
	— Мама умря. Островът е нейният гроб. Систолата я уби. Виждам я навсякъде. Не продавам моя дял на някой подозрителен инвеститор, а на теб.
	— Аз пък ще я даря на Пом, като ще платя предварително разходите за наследството.
	— Както решиш. Как е татко?
	— Ти му разби сърцето.
	— Той е неунищожим. Изглежда кротичък, като някое сладко мече. Мечката е най-хищният звяр на планетата, може да изяде на закуска цял клас дечица, стискащи с кльощавите си ръчички плюшените си мечета.
	— Как е приятелката ти Дани, която толкова обича деца и кучета?
	— Дали сме си почивка.
	— Кой го предложи?
	— Аз. Тя се разкрещя на една млада художничка, която рисуваше с тебешир на тротоара пред хотела й, това ми отвори очите.
	Албан е дала старото ми яке „Барбур“ на един клошар. Не повярвах и за секунда на приказките й как кучето го опикало, но предпочитам нейната щедрост пред грубостта на Дани.
	По-скоро бих пукнал, отколкото да призная, че всъщност съм щастлив, че ще спя за последен път в къщата на моето детство. Ще продължа да се осведомявам какво става в Гроа чрез блога на Анита, с който гроасци се свързват, за да подишат въздуха на острова. Но няма да е същото. Ще бъда бивш островитянин в изгнание.


	_Пом, остров Гроа_
	Чакам на пристанището. Отдалеч съзирам кораба, бял върху сивото море. Честитя Новата година на антикваря фризьор, който носи същото име като дядо ми и винаги завършва изреченията си с _kenavo_*.
	[* До скоро. — Б.пр.]
	Корабът акостира. Мари-Еме слиза първа с внучето им Ком. Шарлот върви кротко до майка си, но по очите й виждам колко много й се иска да изтича. Дали Албан ми е простила за колелото? Следобед татко и леля Сара ще ходят при нотариуса. Шарлот ме съзира и се втурва напред, за да се видим. Честитим си Новата година. Жо ни е подарил еднакви гривнички с различни цветове. Радвам се, че виждам пак сестра ми. Албан ме поздравява с половин уста. Ръката ми се стяга, когато я забелязвам.


	Жо ни посреща в кухнята. Днес е много странен. Тичам да взема моя коледен подарък за Шарлот. Тя разкъсва хартията и изважда оранжевото дебело яке, подходящо за морковените й коси.
	— Можеш да го оставиш тук, така ще ти е подръка всеки път и няма да си съсипваш дрехите — казвам аз.
	— Жестоко е, много ми харесва качулката — възкликва тя. — Ще си го взема и ще си го нося в училище.
	— Не вярвам в твоето училище да одобряват качулките и тази материя — заявява сухо Албан.
	Дали ме мрази, защото съм дъщеря на татко, или защото съм дъщеря на мама? Мама казва, че не сме длъжни да обичаме хората, но трябва да бъдем любезни с тях.
	— Виж моя подарък! — извиква Шарлот трескаво.
	Махам лепенките и сгъвам хартията със звездички, представяйки си колко дървета са били унищожени, за да бъде произведена. Подаръкът е айпад, много по-скъп от якето.
	— Страхотен е! Благодаря!
	— Исках мобилен телефон, но мама каза, че така майка ти ще трябва да плаща за абонамент, а тя е бедна — продължава простодушно Шарлот.
	Жо сбърчва вежди. На Албан й става неудобно, а аз се втренчвам в очите й и се възползвам от случая да си върна.
	— Майка ми работи и печели достатъчно, без да е длъжна на никого. Може ли да се разходим с Шарлот? Обещавам да е пеш. Ще се върнем рано. Ще пресичаме само на пешеходните пътеки.
	Жо се засмива на тази шега за посветени. Като бях малка, ми казваше „Пресичай само между пироните“. Някога пешеходните пътеки са били обозначени със забити в земята метални кръгове, наречени „пирони“, но тях отдавна ги няма, сега има бели ленти, начертани по земята.
	— Бих предпочела да си поиграете спокойно тук — казва Албан.
	— Няма никаква опасност — намесва се Жо. — Баща им е израснал тук и не е пострадал. Ако им имате доверие, те ще се покажат достойни за него.
	Албан се втренчва в мен застрашително.
	— Поверявам ти Шарлот.
	Кимам. Слагам си синьо яке, тя си остава с оранжевото, и тръгваме.


	За втори път съм сама с моята сестра. Сякаш си имам нова приятелка. Може пък някой ден да станем истинско сплотено семейство.
	— Трябваше да нощуваме в Лориан, обаче аз анулирах хотелската резервация на татко — признава Шарлот и се смее. — Дано да спим на Гроа. С колелото ти ли ще отидем?
	— Обещах на майка ти, че ще ходим.
	— Е, и? Тя няма да научи.
	— Дала съм дума. Тя защо се беше ядосала толкова миналия път? Говорихте ли за това?
	— Ние не си говорим, тя ми заповядва и аз се подчинявам, за да ми е мирна главата.
	Вече познава нос Ша и Пен Мен. Можем да се разходим към Пор Сен Никола, към нос Гроньон, към Дупката на Социална сигурност или към Адската дупка.
	— Има място, което се нарича Дупка на Социална сигурност ли?
	— Официално не. Жо е кръстил така квартала над пристанището, където много негови колеги са си построили модерни къщи.
	— А на нос Гроньон* има някакъв мърморко ли? Кой живее в Адската дупка, дяволът ли?
	[* На френски език _grognon_ означава мърморко. — Б.р.]
	— Според легендата някога там е живял чудовищен тритон с човешко лице, който крещял през нощта, за да се разбиват корабите в скалите. Бил риж, като теб, но гърдите му били покрити с люспи, а по гърба имал миди и раковини. Изяждал тонове риба и се оригвал, докато дремел. Когато отварял уста, гларусите му почиствали зъбите. Вместо крака имал перки, а ноктите му били от черупки на морски охлюви. Наподобявал гласовете на капитаните, за да потопява корабите.
	— Ти виждала ли си го?
	Ама тия на какво ги учат в Париж?
	— Това е суеверие, Шарлот. Истината е, че навремето след сватбата трябвало младоженецът да докаже, че го бива, като прескочи процепа на Адската дупка. Ако не успеел, младоженката овдовявала преди първата брачна нощ. Можело да се избере дали да се омъжиш за страхливец, или цял живот да оплакваш смелчак.
	— А татко дали е скачал?
	— Той се е оженил в Нормандия.
	— Ти била ли си там?
	Може и да е отличничка в училище, но задава тъпи въпроси.
	— Била съм на осем месеца, а мама сто на сто не е била поканена. Искаш ли да видиш Адската дупка?
	На Гроа нищо не е далеч, островът е осем на четири километра. Туристите го обикалят за един ден, ако тръгнат рано. Уточнявам:
	— Ще се движим от правилната страна на пътя, където ще виждаме насрещните коли. Там няма да правиш глупости, ще оставиш птиците на мира. И няма да прескачаш процепа.
	— Кълна се — казва тя и изпъва ръка.


	Табелата е двуезична, на бретонски и на френски: _Beg an Ifern_, Адски нос, _Kumun Enez-Groe_, община остров Гроа. Гледката откъм скалата е невероятна. Пяната на вълните лети, подгонена от вятъра, гларуси се реят. Шарлот обаче е разочарована. Няма дявол с остра брадичка, с червено тяло, раздвоена опашка и остри копита, който да ни посрещне, размахвайки тризъбец. Дупката е просто дълъг процеп в скалата с хубава пътечка, която слиза към морето. Гаден капан, сума ти хора са измрели в него. През последните години имаше нещастни случаи. Глави на семейства, млади, здрави мъже, които пренебрегнали табелата, с която се забранява вървенето по пътечката. Сметнали се за по-храбри от океана, подхлъзнали се и морето ги размазало по скалите. Виждала съм снимките им във вестника. Виждала съм как хеликоптер кръжи над скалата, виждала съм пожарникарите, водолазите, катера за първа помощ в морето.
	— Не може да е толкова опасно, иначе нямаше да има пътека.
	Блясъкът в очите на сестра ми ме тревожи.
	— Обеща ми да не правиш глупости.
	— Заклех се да оставя птиците на мира и да не скачам — казва тя и пристъпва към процепа. — Няма да се приближавам до вълните, не съм луда, но нищо не рискувам, ако сляза да се полюбувам на гледката.
	— Пътеката е хлъзгава, падаш право върху скалите. Шарлот, хората, за които ти говорих, са мъртви.
	Как да я спра, ако реши да отиде?
	— Ще се върнем заедно с татко. И той ще ти каже, че е опасно.
	— Знаеш ли защо е в Лориан с леля Сара?
	— Ами да, заради наследството на Лу.
	Тя добива вбесяващия си вид на всезнайка.
	— Татко няма да стъпи повече на Гроа. Продава своята част от къщата на леля Сара.
	Застивам от вълнение. Шарлот показва новото си яке.
	— Затова не мога да оставя подаръка ти тук. Няма да има друг път.
	— Ама нали Лу е в гробището! А и Жо е тук! И аз!
	— Чух ги да си говорят с мама. Ще поръча църковни служби за грани. Сърдит е на грампи. Това лято ще те канят на юг.
	Завива ми се свят. Татко иска да ме покани, добре. Но не и далеч от мама. На Юг — защо не. Но не и далеч от острова. С Шарлот — добре. С Албан — не. Не мога да оставя Жо. Нито пък мама. Ако откажа, татко ще реши, че не го обичам. Ако приема, мама ще си помисли, че не я обичам вече.
	— Носиш гривничката на Жо — казвам аз и соча металната плочка. — И ще изневериш на Гроа?
	— Малка съм, не решавам аз. Мама ме накара да си я сложа днес от учтивост, заради грампи. Ще ми я вземе, щом се върнем във Везине.
	— Защо?
	— Защото ревнува от теб, от майка ти, от грампи. Иска и татко, и мен само за себе си. Пом, друг път няма да имам възможност да видя докъде води тази пътека. Сега или никога.
	Тя тръгва към дупката. Хващам я за ръката, тя се дръпва силно, аз се вкопчвам, тя ме бута, залитам и трудно запазвам равновесие. Ще паднем и двете и няма да има кой да се грижи за мама.
	— Пом, какво толкова, това е просто пътека — разсмива се тя. — Ако всички младоженци бяха загинали навремето, на острова нямаше да има жители.
	— Те са скачали, не са се спускали!
	Паникьосвам се. Не мога да изляза на глава с нея.
	— Може долу да има съкровище като в двата края на дъгата — казва тя. — И бедната ти майка ще може да ти плати абонамент за телефона.
	Пак стана двуличен Янус.
	— Ще ти покажа и други готини места. Ела.
	Тя е над бездната. Аз прошепвам ужасена:
	— Имам си тайна. Никой не я знае.
	— Слушам те.
	— Ще ти я кажа, ако се закълнеш да не слизаш там.
	Ще измамя доверието ти, за да спася внучката ти, Лу. Струва си.
	— Дадено — казва Шарлот и се отдалечава от ръба.
	Толкова съм притеснена, че коленете ми треперят. Сядам на земята. Тя се настанява до мен.
	— За малко да умреш — отронвам аз.
	— Не ме е страх от смъртта.
	— Не обичаш ли живота?
	— Не особено. Каква е тази твоя тайна?
	— Отнася се до Лу. За деня, когато се изгорихме.
	— Нали котката е обърнала грека. Нищо особено.
	— Излъгах — казвам с пресъхнало гърло. — Не беше котката.
	Сестра ми се опитва да отгатне.
	— Ти ли си била? Грани се е изгорила заради теб? Жо нямаше да те обича повече, ако беше разбрал!
	Тръсвам глава.
	— Жо ще си ме обича каквото и да се случи. Не го обърнах аз.
	— Тогава кой?
	— Лу — казвам аз и навеждам глава. — Беше обезумяла, не ме позна и я изплаших. Замахна, за да ме отблъсне. И кафеникът се обърна.
	— Наистина ли?
	Кимам засрамено. Аз съм предателка, издадох тайната ти. Но Шарлот е жива, а ти умря. Направих правилен избор. Ставам. Няма вече опасност за сестра ми, Албан ще си я получи жива и здрава.
	— Хайде към нос Гроньон — казвам.
	Шарлот също се изправя и се приближава отново към процепа.
	— Благодаря ти за доверието. Ще запазя тайната ти. Ще се спусна само до половината.
	Втрещена съм.
	— Ти ми обеща! Повярвах ти, наруших си обещанието…
	— Защото си наивна — заявява тя и избухва в смях. — Писна ми да съм все съвършеното момиченце, което слушка мама. От днес нататък ще правя каквото си искам.
	Тя стъпва с единия крак в началото на пътеката.
	— Както виждаш, не се рони, земята е стабилна.
	— Ще се подхлъзнеш — казвам аз. — И нищо няма да мога да направя. Както с Лу, когато поиска да ме отблъсне.
	— След малко ще ти кажа „здрасти“ от долу. Ако беше опасно, щяха да сложат бариера или верига.
	— Няма как да се прегради цялата скала! Табелата не ти ли е достатъчна?
	— Тя е, за да стряска хората.
	— Какво ще кажа на татко?
	Тя ме поглежда предизвикателно.
	— Че аз съм по-храбрата. Ти си по-голяма, но аз съм по-смела.
	И тръгва по пътеката.


	Не искам да гледам. Предупредих я, знае какъв риск поема. Майка й ще ме убие. Татко още повече няма да ме обича. Хрумва ми нещо гадно. Татко ще си има вече само една дъщеря. Ще ме опознае. Ще се връща на острова заради мен. Ще свирим заедно на скалата със саксофони. Ще се държим, сякаш Шарлот никога не е съществувала. Тръсвам глава. Отхвърлям изкушението. Забранявам си да мисля така. Татко има две дъщери.
	— Ехо, още съм жива и е много красиво!
	Шарлот изчезна в процепа, гласът й достига приглушен до мене. Обръщам й гръб и се каня да си вървя. Аз също умея да лъжа. Ще кажа на Албан, че дъщеря й ме е зарязала, че не знам къде е. Морето няма да изхвърли тялото й по-рано от девет дни.
	Няма никакви свидетели. Татко нищо няма да научи. Аз не съм бавачка на сестра ми. Не искам да умра с нея. Обичам живота, за разлика от нея.
	— Ехо, ела при мен, толкова е красиво! — ехти гласът.
	— Прибирам се в градчето.
	— Ей, недей да си тръгваш! — в гласа й звучи тревога.
	Трябваше да се сетя по-рано. Единственият начин да се откаже, е да я оставя. Без публика предизвикателството й става безинтересно. Балонът се пука. Усмихвам се облекчено. Никога няма да бъда единствено дете. Държа на сестра си. Татко ме обича съвсем мъничко. Албан — не, но човек не може да се харесва на всички. Имам си мама и Жо. Винаги ще си имам мама и Жо. И теб, Лу, макар вече да не те виждам.


	— Качвам се, чакай ме!
	— Все ми е едно! Доскоро!
	Шарлот не е паднала, ще се приберем заедно, добрият край оправя всичко. Виждам как главата на сестра ми се подава по пътеката, после и зачервеното й от усилието лице. Задъхана е, защото се е качила бързо.
	— Идвам, По…
	Кракът й се подхлъзва. Тя размахва ръце, опитва да се хване за нещо. Главата й изчезва. Надава дълъг вик, който секва сред трясък на счупени клони. Изкрещявам името й. Спускам се към ръба на процепа. Не я виждам. Крещя пак:
	— Шарлоооот!
	Подир безкрайни секунди тишина тя отговаря пресекливо:
	— По… м…
	— Жива си, благодаря, благодаря, ох, благодаря! Благодарността ми е към Посейдон, към Нептун, към морските божества, които не са й сърдити.
	— Не съм… във водата…
	— Слава богу! Удари ли се?
	— Близо съм… до брега… Хлъзга се… Ти беше права…
	Не мога да сляза да й помогна. Ако и аз се подхлъзна, никой няма да разбере къде сме. Лягам на земята и се надвесвам.
	Главата ми е отвъд ръба. Забелязвам я — оранжево петно насред зелено петно. Паднала е по корем върху храст, който е омекотил удара. Мъчи се да се обърне по гръб. Повдига ми се. Повръщам. Сестра ми не си е закопчала якето. Един счупен клон е пробил фланелката й и я е пронизал по средата на гърдите.
	— Едно пар… че дърво… се заби в мен…
	Не съм гледала филми на ужасите, ама сигурно е нещо подобно. За миг всичко ми се размазва пред очите, после се съвземам. Не е моментът да се отпускам.
	— Не мърдай! Ще доведа помощ! Тя посяга към клона.
	— Не ме ос… тавяй! Ще го махна…
	— Не! Не го пипай!
	Сещам се за историята с Таши и Жо в Бутан. Шарлот трябва да ми се довери. Опитвам се да бъда спокойна, макар гласът ми да трепери. В очите ми се стича пот.
	— Много, много е важно, Шарлот, в никакъв случай не измъквай клона!
	— Не мога… да си остана с това… цял живот! — казва тя ужасено. — Не искам… дърво… да расте в тялото ми!
	— Знаеш ли историята за Жо и момченцето от Бутан?
	— Не…
	— Една стрела му се забила в гърдите. Тя запушвала дупката. Майка му нямала представа и я извадила. Жо пъхнал ръка в раната и спрял кръвотечението с пръсти. Завел Таши в болница. Хирургът го оперирал. Оздравял. Пише всяка година на Жо, за да му благодари.
	— Ами… доведи… грампи.
	Тя разбира.
	— Ще се върна колкото може по-бързо. Жо ще те спаси. Не пипай клона!
	— Ако умра… ще видя ли грани?
	Не бива да плача. Извиквам:
	— Ако умреш, ще трябва да ядеш нейните яденета всеки ден, така че дръж се!
	Спускам се по пътя и се опитвам да си спомня рисунките на дядо. Под ребрата са белите дробове. Има една кост като вратовръзка, дето все я забравям как се казва. И сърцето.


	_Жо, остров Гроа_
	Сам съм. Децата ни са при нотариуса с крокодилчето. Пуловерът на раменете ми е тъмножълт. Маел е на работа, Албан пазарува в градчето и страни от Централната книжарница, за да не се срещне с нея. На улицата изскърцват спирачки, една бяла ксара пикасо спира пред къщата, трясва се врата. Поглеждам през прозореца. Вероник, дъщерята на Люсет с _чумпота_, влиза в градината, явно разтревожена. Може да съм пенсионер, но лекарските ми рефлекси са налице. Кой е болен? Майка й? Брат й?
	— Пом… — изрича тя задъхано. — В Адската дупка…
	Сърцето ми се къса.
	— Паднала ли е?
	— Съобщих в пожарната, но нямах твоя номер — продължава Вероник. — Шарлот е паднала и един клон се е забил в гърдите й! Пом каза да ти обясня, че било „както с Таши“.
	Прости ми, любов моя, моя Лу. За секунда благодарих на Бога, че е Шарлот, а не Пом. Срам ме е. Ако Пом бе умряла, всички звезди щяха да угаснат. Без нея бих се отказал от всичко. Редно е да обичам еднакво внучките си, но не съм светец. Едната расте пред очите ми, ден след ден, познавам другата твърде слабо. Не ми се сърди, Лу. Ще спася Шарлот.
	— Бързо — казвам аз.


	Вероник кара. Въпреки друсането успявам да пратя есемес на Маел: „Пом добре, Шрлт падна Адова дупка“. Потя се въпреки студа. Вероник умело избягва една дупка отстрани на пътя.
	— Дежурен е заместникът на лекаря — съобщава ми тя.
	Моите колеги Алекси и Фостин са в отпуска. Проклятие. Пом е казала „като Таши“. Ако заместникът е работил в спешното, добре, няма да пипа клона. Хирургът ще се заеме с него в операционната. Никой не бива да го вади, докато Шарлот не бъде закарана там, иначе кръвта й ще изтече. Децата имат по-малко от три литра, става невероятно бързо. Мисля си за Пиер Депрож и репликата му: „Нямам рак, никога няма да имам, аз съм против“. Трябва да спася Шарлот. Внучката ми не може да умре, аз съм против.


	_Албан, остров Гроа_
	Има само няколко магазина. Нищо общо с парижките разпродажби… Клиентите обаче са по-малко и си намирам разни неща. Яке, с което да заменя онова „Барбур“, което Сириан не носеше, но явно сега му липсва. Пуловер за Шарлот. Розова моряшка блуза с цип и яка, която ще нося през летните вечери на Юг. Гледам си часовника. Съпругът ми и сестра му трябва вече да са подписали, най-после сме свободни. Момичетата ще се върнат. Тази вечер ще отпътуваме с кораба, ще спим в хубав хотел, ще посетим платноходния музей „Ерик Табарли“ утре сутринта и после ще продължим. За последен път стъпвам тук. Островът би ми допаднал, ако ги нямаше Маел и Пом. Забелязвам оградата на гробището от другата страна на халето. Ще се помоля на гроба на свекърва ми. Не бяхме много близки, но нали без нея нямаше да ги има Сириан и Шарлот.


	Докато влизам в гробището, тишината бива разкъсана от звук на сирена. Не е корабната, а двойната сирена на пожарната. Внезапно торбите с покупките натежават страшно в ръцете ми. На това островче насред водата през зимата има малко повече от хиляда жители, триста и петдесет домакинства, но аз знам. Разбирам на секундата, както разбрах за Танги.
	Кръвта ми се смръзва. Изпускам торбите. Хората по улиците се движат със забавен ход. Обръщат се, следейки с поглед червения камион. Една жена излиза от Централната книжарница. Тича към мен, разпознавам Маел. Виждала съм я само веднъж, на погребението на моята свекърва. Веднага разбрах колко опасна е все още. Сириан се ожени за мен, защото бях бременна. Обичаше Маел, която бе отказала да го последва. Изобщо не е преставал да я обича. Утешава се в обятията на други жени. Знам за връзката му с онази простачка от хотела, където от самото начало се събира неговият мозъчен тръст. Не е първата. Преди това беше мръсницата от родителския комитет. Спи с тях, но вечер се връща във Везине. И баща ми изневеряваше на майка ми. Тя ми бе обяснила, че било нормално, че мъжете разсъждавали с гащите си и не трябвало да се засягаме, иначе сме губели всичко. Можех да се закълна, че Жозеф е бил верен на Лу, а се оказа илюзия. Мислех, че Сириан, Шарлот, Опла и аз сме непоклатима четворка. А ето че сирената на пожарната пронизва ушите ми и кожата ми настръхва.


	Маел стига до мен и ме улавя, преди да рухна. Нямам думи, нямам сълзи, цялата съм само страх. Тя ме повежда, оставям се. Приятно момиче вдига торбите ми от земята. Маел промълвява: „Благодаря, Азилис, пази ги засега“. Всяка крачка е мъчение. Тя ме качва в нейното туинго. Закопчава ми предпазния колан. Главата ми се люшка, шията ми не я удържа. Мисля не за дъщеря ми, а за майка ми. Виждам пак изкривеното й от омраза лице, обезумелите й очи, чувам ядните й думи: „Пожелавам ти да имаш дете и да го изгубиш“. Знаех си, че Шарлот ще живее колкото Танги. Наказана съм. Оставих ключа на моторното колело. Не закопчах веригата против кражби. Убивайки брат си, убих дъщеря си.
	Маел кара, вперила очи в пътя. Не е хубава като Сара, но е по-лъчезарна. Имах си чудесно момиченце, животът ще ми го изтръгне. Маел ще види как Пом пораства, обича, разцъфтява, избира си пътя. Шарлот завинаги ще си остане дете.


	_Гулвен, остров Гроа, Адската дупка_
	За пръв път замествам, мина доста добре. Цяла седмица лекувах прекалили с яденето и пиенето по празниците. Колегите Алекси и Фостин се прибират утре. Искам само едно, да отида при приятелката ми в Рен, да се гушнем под пухената завивка и да спя дванайсет часа. Още не съм закусвал, от хипогликемията ме блъсна главата. Извикаха ме от пожарната тъкмо когато се канех да си захапя сандвича.
	Паркирам, грабвам си чантата и тичам към мястото на инцидента. Все още овързани с въжета пожарникари тъкмо са изтеглили болната и са разрязали фланелката й. Мамка му и късмет. В гърдите на рижото хлапе с оранжево яке на раменете има забит клон. Набучено е като коледна пуйка.
	— Аз съм докторът, казвам се Гулвен. Ти как се казваш?
	— Шар… лот… — изпъшква глухо то.


	Парчето дърво стърчи от гръдния й кош, под гръдната кост. Мисля за открита рана, спад на белия дроб, колапс. Сещам се за рана на сърцето, вътрешен кръвоизлив, тежка тампонада, шоково състояние. Поръчвам санитарна евакуация с хеликоптер към болницата в Лориан. Надявам чифт стерилни ръкавици. Преглеждам детето, измервам му пулса и налягането. Когато съм дежурен по спешност, не ми върви: всичко се успокоява, щом се появя, така че пропускам травмите и нищо не научавам. Приятелката ми е черна овца, има късмет, пациентите прииждат, когато е на дежурство, и е по-опитна.
	Помага ми един сръчен млад пожарникар, правя преливане, за да компенсирам евентуалните кръвозагуби, да не би сърцето да откаже. Ужас е да бодеш хлапе… Хипократ е на моя страна, успявам от първия път. Въздъхвам с облекчение. Засега всичко е наред.
	— Сестрата ли е? — питам тъмнокосото момиче със синьо яке, което следи със зорко око събитията. — Къде са родителите ви?
	— Дядо ще дойде — произнася едва чуто то.
	Пожарникарите ми съобщават, че хеликоптерът е излетял. Пациентката ми е в съзнание. Диша нормално. Налягането й е стабилно, пулсът е ускорен, защото се страхува. Преливането върви идеално. Всичко е екстра. Само дето по клона има пръст и мъх. Раната ще се инфектира. Сещам се за септицемия, перикардит, пневмопатия. Протягам ръка. Хлапето в синьо изкрещява.


	_Пом, остров Гроа, Адската дупка_
	Доктор Гулвен се страхува, познавам по очите му. Не знае историята за Жо и Таши. Трябва да защитя сестра ми. Изкрещявам и заставам между нея и него под погледите на шашнатите пожарникари.
	— Изчакайте дядо ми! Не издърпвайте клона!
	— Пази се, моето момиче.
	— Не! Той запушва дупката, както моряците запушват лодките си!
	— Махнете малката, пречи ми.
	Александър, младият пожарникар, ме изтегля назад и ме държи, притискайки раменете ми. Дърпам се и викам:
	— Чуйте ме, трябва да оставите…


	Всичко става за секунда. Ръката на лекаря хваща клона. Той полека изтегля дървото от раната. Ето че клонът е в ръката му, кафяв нагоре, кървавочервен надолу. Отначало не се случва нищо. Доктор Гулвен поставя стерилна превръзка върху раната, после взима лейкопласт. Шарлот изглежда се успокоява, като не вижда вече клона. Треперя и си мисля за Таши. Спомням си как Жо ме помоли да му помогна за теча под мивката. Кардиологията е като работата на водопроводчика: налягане, течове, клапи, вентили. Спомням си библиотеката ти, Лу, твоята книга _Сребърните кънки_ и историята на малкото холандско момче от Харлем, което слага пръста си в малката дупка на дигата, за да попречи на водата да залее града.
	Внезапно бялата превръзка почервенява. Клонът вече не спира кръвоизлива. Бликва струя кръв, както когато майката на Таши е махнала стрелата. Тогава разбирам. Пожарникарят Александър разхлабва хватката си за миг. Това е моят шанс. Спускам се към Шарлот и натискам с показалец и със среден пръст компреса, за да го вкарам в дупчицата, оставена от клона, под ужасените погледи на присъстващите. Александър извиква глухо. Доктор Гулвен застива.
	Кръвта тече като изворче изпод напоената превръзка. Опипвам както под мивката, търся невидимия теч. Трябва да запуша дигата. Компресът пречи на пръстите ми да се хлъзнат по лепкавата кръв. Няма време за страх. Не искам сърцето на сестра ми да се изпразни и да трябва да го масажираме, пеейки _Staying Alive_.


	Спират коли. Мама и Албан изскачат от едната, Жо и Вероник — от другата. Жо вижда ръката ми в раната. Албан също, краката й се подкосяват, мама я подкрепя. Виквам на Жо, без да си премествам пръстите:
	— Докторът не ме послуша и издърпа клона.
	Жо изревава:
	— Какъв тъпак!
	— Кръвта вече не тече! — възкликва пожарникарят Александър.
	Открих теча, Лу! Споглеждаме се с Жо. Хеликоптерът се появява в небето над нас и бръмченето му изпълва въздуха.


	_Жо, остров Гроа, Адската дупка_
	Пом притиска право на опасното място. Сърцето е мускул. Както всеки мускул, нападнат от чуждо тяло, то е тонично и се свива. Шарлот вече не кърви. Фантастично!
	Присъстващите са потресени. Аз ликувам. Пом е пребледняла. Не вярвам в чудеса, Лу. Не вярвам, че ни гледаш, че имаш пухести бели криле и си играеш на прескочикобила сред облаците. Аз съм с научен мироглед, конкретен, прагматичен. Всички ще умрем, такава е съдбата на хората. Днес обаче никой няма да умре. Изкрещявам:
	— Аз съм кардиолог. Не ги докосвайте! Пом току-що е спасила живота на Шарлот!
	Младият ми колега разбира, че е направил огромна глупост и прежълтява. Пожарникарите са тук с техните специализирани коли. Те ме познават, често съм им помагал. Успокоявам Шарлот, която диша пресекливо, и Пом, която се изчервява от вълнение.


	„Дракон 56“, хеликоптерът на Гражданска защита от Лориан, се приземява. Колежка от спешната и един санитар слизат от него и се спускат към нас. Младият колега се оттегля и ми прехвърля отговорността. Представям се, колежката съобщава за случая по радиото на диспечера. Няма как да заменим Пом. Ако тя си дръпне пръстите, кръвта ще бликне и Шарлот е свършена.


	Колежката от спешното се грижи за внучката ми. Слага й маска, с която тя вдишва силно концентриран кислород. Регулира вливането. Лепва електроди върху гърдите й, за да провери сърдечната дейност. Раните на сърцето кървят. Било то в гръдния кош и около белите дробове, било то в перикарда — обвивката на сърцето. Ако има голяма огнестрелна рана, пациентът умира много бързо от кръвоизлива. Ако раната е мъничка, от наръгване с нож или от клона на Шарлот, пациентът кърви по-малко, но може да умре от тампонада, тъй като сърцето е притиснато от кръвта, заседнала между перикарда и сърдечния мускул. Пръстите на Пом запушват дупката. Шарлот е бледа, малко задъхана, трябва да бъде пренесена в полуседнало положение. Ако я сложат да легне, кръвта ще притисне сърцето и то може да спре да бие.
	— Няма да мърдаш и на милиметър — казва колежката ми на Пом. — Ще се качиш на самолета със сестра ти и с мен. Ще издържиш до болницата, нали така?
	Пом храбро кима. Никога не се е качвала на самолет.
	— Замествам стрелата на Таши — прошепва ми тя.
	— Доверих й се и ето какво стана! — простенва Албан.


	Хеликоптерът се издига, пренасяйки две момиченца, които са еднокръвни сестри в пълния смисъл на думата. Прегръщам Албан за втори път в живота си. Първият бе, когато тя се ожени за моя тъп син.
	— Кажете ми, че ще оцелее — умолява ме Албан.
	— Пом е предотвратила бедата. Ще оперират Шарлот в Лориан. Трябва да предупредим Сириан, ще се срещнем там.
	Тя се паникьосва и се обръща към Маел.
	— Ще се погрижите ли за това?
	Представяш ли си, Лу? Албан иска Маел да се обади на съпруга й!
	Пуловерът ми е паднал в колата на Вероник, дори не съм забелязал. Потрепервам без него — истински синдром на липсата. Взимам го. Обаждам се тук-там. Жилдас и Изабел не отговарят, но Жан-Пиер ще ни откара до сушата със своя зодиак.


	Маел ни оставя на пристанището в Локмария, където ЖП вече е включил двигателя на своя „Майтай“. Кара ни да навлечем дебели якета и потегля към Лориан. Очите на Албан са хлътнали, не спира да трепери. Същински кошмар. Пом не е преценила последствията, действала е по интуиция и е успяла. Но далеч не е сигурно, че краят ще е добър. Пом удържа Шарлот жива. Сега всичко зависи от колегата, който ще я поеме, когато хеликоптерът се приземи. Ортопедичен или коремен хирург може да бъде отличен в своята специалност и да не се справи със сърдечно нараняване. За да има шансове Шарлот, е необходим сърдечносъдов и гръден хирург със златни ръце.


	_Сириан, Лориан_
	— Не ни остава друго, освен да ви благодарим, господине. Няма да се видим повече — казвам аз, стискайки ръката на нотариуса.
	— Ние обаче ще се видим! — казва Сара.
	Има предвид дарението за Пом, но той приема фразата като покана за ухажване и веднага реагира спонтанно.
	— Следващия път може да обядваме заедно — прошепва той с мазна усмивка. — Главният готвач на „Жарден гурман“ е жена. Обожавам жените.
	— Много мило от ваша страна, господине. Ще дойда с моя приятел Федерико, той обожава френските ресторанти — казва тя.
	Нотариусът помръква и се сбогуваме с него.


	— Федерико? — питам аз с палави искрици в очите и соча лявата й ръка. — И Джулиета ли ще бъде там?
	Тя тръсва глава.
	— Говорех за истинския, така де, за живия. Един кинолюбител.
	И точно в този миг телефонът иззвънява. Разпознавам гласа на Маел, с която не съм разговарял от десет години. Земята под краката ми се разлюлява.
	— Какво става?
	— С Шарлот се случи злополука. Замина за Лориан с хеликоптер заедно с Пом. Жо и Албан вече пътуват с кораба.
	Чувам какво ми казва. Думите не стигат до мозъка ми. По-малката ми дъщеря се е надянала на парче дърво. По-голямата ми дъщеря притиска сърцето й, за да не й изтече кръвта. Задъхвам се. Трябва да отида при тях в болницата. Бих дал живота си за своите дъщери. Ако не бях напуснал Гроа, ако не бях пожелал да се отърва от моята част от тая къща, Шарлот нямаше днес да е ходила на острова. Това ми е наказанието.
	— Жо пое нещата. Обичам те — казва Маел.
	Последните й думи не ме учудват.
	— И аз те обичам — казвам глухо и прекъсвам разговора.
	Любовта ни не е намаляла с времето. Тя обаче е морска риба, а аз сладководна — не плуваме в едни и същи води.
	— Албан ли беше? — опитва се да познае Сара.
	— Не, Маел. Шарлот е ранена, и то тежко. Хеликоптер я пренася към болницата.
	Ще оперират моето момиченце, ще го излекуват, ще го спасят. Ще оставя за малко работата, за да съм там. Колкото и време да трябва, все едно. Тя ще оздравее. Дори не искам да си представя обратното.


	_Сандрин, Лориан_
	Разтичах се, за да подготвя всичко. Нещата са наред. Хеликоптерът се приземи. По-голямата сестра е притискала по време на пътуването. Поздравявам я за жеста и за хладнокръвието й. Обяснявам й, че съм анестезиоложката, и я моля да издържи още малко. Трябва да ни придружи до операционната, без да престава да притиска раната. Слагат й стерилни терлици, преди да влезем вътре. Решихме направо да влезем в операционната, без да минаваме през спешната помощ. Ще направим изследванията, включително кръвната група, там, заедно с една бърза ехография.


	По-голямата сестра трепери от страх, къдриците й са се слепнали от пот от стреса. Усмихвам й се, за да я насърча. За едно дете си е жив ужас да влезе в операционна. Студено е, огромно, пълно с хора с маска на устата и шапка на главата, със странни кабели и пиукащи машини. Специални лампи, които не правят сянка, осветяват масата, на която полагат по-малката й сестра. Мисля за трите ми дъщери, които са на сигурно място вкъщи, но ги прогонвам от съзнанието си, за да се съсредоточа върху пациентката. Има късмет, че попада на Клод. Той е опитен хирург, от нищо не го е страх. Предвидил е лява торакотомия, която, първо, ще му позволи да отвори перикарда, за да отблокира кръвта, притискаща сърцето, второ, да проконтролира бързо раната с шевове, като внимава да не оплете коронарните артерии.


	Облечен в зелено, с шапка и калцуни, Клод си почиства ноктите и си мие ръцете до лактите със сапун. Изплаква се и се изсушава, дезинфекцира се с водно спиртен разтвор, преди да влезе в операционната, без да докосва нищо. Една от сестрите му помага да надене стерилната хирургична престилка. Подава му ръкавици, които той си слага, без да ги докосва отвън, помага му да завърже връзките на престилката. Подготвям малката ми пациентка, като й шепна на ухото, че всичко ще мине добре, казвам й да не обръща внимание на шума около нас и й давам да вдиша кислород от маската, галейки я по бузата.


	Клод е готов и ми прави знак за начало. Молим по-голямата сестра да прекрати натиска и да отстъпи, без да докосва нищо. Тя се уверява, че е разбрала правилно, че ролята й спира дотук, после отпуска сърцето на сестричката си и полека си издърпва ръката. Една сестра я извежда от залата, после я завежда до мивките на хирурзите, за да почисти окървавените си пръсти.
	В това време в операционната започва надпревара с времето. По знак на хирурга бързо инжектирам двете спринцовки. Малката пациентка заспива, интубирам я. Клод намазва кожата с антисептичен разтвор и разполага операционните полета. Още не съм включила респиратора, а той вече е направил разреза. Намества екартьора между ребрата на детето. Потича кръв, не толкова много, колкото би могла да е, благодарение на навременната намеса на по-голямата, но все пак има. Аспирацията я засмуква. Клод ми съобщава какво прави и какви са уврежданията:
	— Декомпримиран перикард.
	— Раничка на върха на сърцето, два до три сантиметра.
	— Добре, контролирам кръвотечението.
	— Белият дроб не е засегнат.
	— Как е тя?
	Отговарям му:
	— Налягането се повишава. Все пак ще направя вливане, има резерв.


	Моят помощник анестезиолог е взел проба от кръвта на детето, докато подготвяхме масата. За всеки случай поръчах няколко банки нулева отрицателна, преди да получа резултатите за групата. Самата хирургическа намеса трае не повече от час. Само че организмът на момиченцето е понесъл голям шок. Наблюдавам хемодинамиката, измервайки инвазивното артериално налягане с катетър в радиалната артерия на китката. Ще я държа под упойка, за да контролирам кръвосъсирването, ще продължа преливането, ще я загрея, ще оставя сърцето да си почива, ще проверя дали няма някакви усложнения в сърцето, белите дробове и бъбреците, ще се уверя, че не кърви отново. Ако всичко е наред, ще я събудя до двайсет и четири часа.


	_Жо, Лориан_
	Да си лекар е нож с две остриета. Спасяваш живот и докосваш смъртта. Грижиш се за пациентите, но знаеш прогнозите за болестите, както своите, така и на тези, които обичаш.
	Клод — хирургът, който я оперира, ни обяснява, че Шарлот е имала рана на връхчето на сърцето с проникване под гръдната кост и засягане на диафрагмата. Разбирам медицинския жаргон — този универсален език, разделящ осведомените медици от несведущите пациенти. Той ни описва хирургическата интервенция и изброява възможните усложнения. Не е специалист по кардиохирургия. От старата школа е, за всичко го бива. Занимавал се е с хуманитарна медицина. Млад хирург би се стреснал и би прехвърлил Шарлот в специализирано отделение, губейки ценно време, докато Клод, общ хирург, не се е поколебал. Отворил е гръдния кош, за да зашие връхчето на сърцето, което е кървяло. Само връхчето. Имала е невероятен късмет, белият дроб не е засегнат.


	— Жива ли е дъщеря ми? — пита Албан, бяла като тебешир.
	— Да, госпожо — отговаря любезно Клод.
	Затворил е гърдите на Шарлот. Сърцето й е поправено. Сега трябва да се изчака. Ако всичко е наред, тя ще остане в болницата една седмица и шевовете ще бъдат махнати след десет дни. Ако всичко е наред. Ако не се появят усложнения, ще се оправи до месец и половина с респираторна кинезитерапия. Ако не се появят усложнения.
	— Дъщеря ми жива ли е? — повтаря като автомат Албан.
	Пом трепери, лицето й е разтревожено. Сириан я прегръща, без да пуска ръката на жена си.
	— Сестра ти още спи — обяснява Клод на Пом. — Заведи майка си да хапнете нещо. Скоро ще ви кажа какво става.
	Пом кима, без да уточнява, че Албан не й е майка.


	Поръчвам горещи шоколади в кафенето на ъгъла. Никой не ги пие. Слушам три разговора едновременно с големите ми уши. Сириан се обажда на Маел и й съобщава новините. Сара се обажда на свой приятел. Албан повтаря като развалена плоча, че дъщеря й е жива, и упреква Пом, че е изложила сестра си на опасност.
	— По-скоро би трябвало да я поздравиш, че е спряла кръвоизлива — казвам внимателно аз.
	— Да се радвам ли, татко? — изхълцва Албан. — Та тя е накарала Шарлот да слезе по тази забранена пътека. Искала е да убие дъщеря ми!
	Пом скача и от порива събаря стола си, после изтичва навън. Сара става, за да отиде при нея.
	— Остави на мен.


	Опитах се да променя нещата, а те се влошиха. Сега Шарлот страда физически, а Пом душевно. Не ме бива като глава на семейство. Трябваше да се омъжиш за оня с чупливата коса и кафявите очи. Телефонът ми звъни. Разговорите секват.
	— Може да дойдете да я видите — съобщава ми Клод.


	_Лу, там, където се отива после_
	Нищо не успях да сторя, за да ти помогна. Стоях тук като вкаменена, измъчена, докато ви гледах как се оправяте. Толкова се уплаших заради Шарлот. Възхитих се на храбростта на Пом. Чудесен патриарх си ми ти, мой бализак. Благодарение на теб децата ни вече бяха по-добре, но ето че Шарлот падна. Тя е само деветгодишна, ще се бори, в добра форма е, ще й мине, нали?


	_Жо, Лориан_
	Шарлот е упоена и интубирана. Сириан и Албан си мият ръцете, слагат си зелени престилки, маски, ръкавици, калцуни. Влизат в интензивното на пръсти, вкаменени от тревога. И аз съм облечен като тях, но стоя встрани. Сандрин, колежката анестезиолог, ги успокоява. Обяснява за какво служат тръбите, които те гледат с ужас: вливане, уринарна сонда, кръвно налягане, интубация. Очите на Шарлот са затворени, за да не се увредят. Тя има грамадна превръзка от лявата страна, от която излизат гръдни дренажи, представляващи за родителите й дебели тръби, пълни с кръв. Сънят й се поддържа изкуствено, за да си почива сърцето. Тя не се мъчи. Не може да им отговори, но може би ги чува. Сандрин ги съветва да й говорят нормално, да я докосват и да я галят.
	— Не се колебайте да ме питате каквото искате — казва мило тя.
	— Дъщеря ми жива ли е? — повтаря Албан като сомнамбул.
	Сандрин отново й обяснява всичко. Албан обаче не слуша, а Сириан не помни нищо след пет минути. Много са притеснени. Първите следоперативни изследвания са наред. Кръвта на Шарлот отново се съсирва нормално след вливането, газовете в кръвта са в норма, няма смущения на сърдечната дейност според контролната ехокардиография след операцията.
	Състарена с двайсет години, Албан улавя ръката на спящата си дъщеря. Сириан застава от другата страна на леглото. Оставям ги. Ще отида при Сара и при Пом. Деца под шестнайсет не се допускат в реанимацията.


	Когато се събуждам сутрин на острова, търся морето. То се вижда почти отвсякъде, чува се отвсякъде; когато издигне глас, вятърът му отвръща. В Париж всяка сутрин гледах потока от коли по булевард „Монпарнас“. Слушах клаксоните вместо параходната сирена. Когато съм на някоя гара, се оставям да ме носят вълните от минувачи; вместо шума от вантите чувам скърцането на куфарите с колелца. Когато съм в болница, звуците и миризмите са ми познати, чувствам се у дома си. Сара ми е пратила есемес, тя е отвън с Пом.
	— Нали Шарлот няма да отиде при Лу? — изрича умолително Пом.
	— Ще обединим усилия, за да оздравее бързо. Добре че ти беше там!
	Пом се обляга на рамото ми и млъква. Чакаме.
	— Всичко наред ли беше при нотариуса? — питам Сара, понеже мълчанието става тягостно.
	— Подготвихме документите за Пом.
	— За мен ли? — учудва се Пом и гледа леля си.
	— Представи си, че къщата в градчето е торта. Тази торта беше на Жо и на Лу. Жо още разполага със своята част, но частта на Лу беше разделена на две, половината за баща ти, половината за мен. Баща ти ми продаде своята половина. Аз ти я прехвърлям. Следиш ли ми мисълта?
	— Ти ми даваш половината на татко от бившата половина на тортата на Лу, така ли?
	— Напълно си ме разбрала.
	— Трябваше да я дадеш на Шарлот, за да я накараш да се върне.
	Сара се обръща към мен:
	— Видях се пак с Патрис, татко.
	— Амиии! — казвам аз, правейки се на изненадан.
	— Скъсахме с десетгодишно закъснение. Разделихме се мирно. Най-сетне се чувствам свободна.
	— На него ли се обади?
	— Не, на моя приятел италианеца, с когото изкарах празниците.
	— Ако се придържаш към желязното си правило, си го видяла два пъти и сега край, нали?
	— Случаят е по-различен. Още не го познавам… в библейския смисъл. Следователно мога да се видя пак с него. Той не прилича на моите… обичайни приятели. В сърцето му има филмова лента. С него аз играя във филма, не съм зад кулисите като продуцент. Шарлот ще се върне ли във Везине, след като се пооправи?
	— Ще го решат родителите й заедно с хирурга. Първите дни ще са решаващи. Когато излезе, ще отиде в санаториум. Би й било по-добре на Гроа с чистия въздух и кардиолог вкъщи, но те сигурно ще решат да си я приберат.
	— Трябваше утре да се видя с Федерико в Париж. Предпочитам да остана тук, докато с Шарлот всичко бъде наред. Така че го поканих за три дни на Гроа, нали няма да ти пречим? — пита Сара.
	Строго погледнато, Сара си е толкова у дома в градчето, колкото и аз, може да кани, когото си поиска. Шарлот за малко да умре. Не е момент да се канят хора. Каня се да й го обясня, но телефонът й звъни. Тя се отдалечава, изправена, без да се подпира на бастуна.
	— Тя има алергия, Жо — обяснява ми Пом.
	— Към какво? Пъпки ли й излизат? Или петна със сърбеж?
	— Алергична е към болници заради болестта си. За да ги изтърпи, й е нужен приятел. Татко си има Албан. Мама и аз си имаме теб. Сара обаче си няма никого.
	Пом не е учила десет години медицина, но е далеч по-чувствителна от мен.
	— Да не би приятелят й да е свещеник? — продължава тя замислено.
	Повдигам вежди.
	— Защо смяташ така?
	— Тя каза нещо за Библията.


	Шарлот за малко да умре от кръвоизлив. Пом я спаси. Можеше сърцето й да спре да бие в хеликоптера или в операционната. Хирургът и анестезиоложката я спасиха. Сега всичко е въпрос на време и на търпение. За пръв път след Патрис Сара ще доведе мъж на острова. За миг ми става малко по-добре. После изведнъж застивам.
	Федерико ще ме познае, ще си спомни как му говорих за татуировките на Сара във Везине, как го насърчих да я покани на вечеря. Сара ще се почувства манипулирана. Ще скъса с италианеца. Ще среже мостовете между нас. Ще изгубя и двете ни деца.


	_Пом, Лориан_
	Ще се кача на последния кораб с дядо, с леля Сара и с Опла. Жо е съобщил на групата на седмицата, че Шарлот е в болница. Някои имат къщи в Лориан, татко и Албан има къде да спят. Ние се прибираме на острова, понеже утре съм на училище, а в болниците не е разрешено за кучета. Жо поговори с лекарите и преведе всичко на татко, който беше толкова уморен, че му каза „благодаря, Систола“. Жо сбърчи вежди. Сара се засмя. Татко му призна, че го е наричал така години наред.
	В чакалнята Албан ме пронизва с поглед. Убедена е, че съм накарала Шарлот да слезе. Не мога да издам сестра си, не съм предателка. Приближавам се до нея и заявявам тихо:
	— Шарлот е много силна, ще оздравее бързо.
	Тя ми отговаря, също тихо:
	— Всичко е по твоя вина.
	Татко, който не я е чул, слага голямата си ръка на раменете ми, сякаш тялото му е пуловер на Жо, и ме отвежда встрани.
	— Пом, ти прояви невероятна смелост. Кажи ми какво искаш, ще изпълня желанието ти.
	Колебая се, а отговорът ми е готов.
	— Какво ще ти достави удоволствие! Пътуване? Телевизор? Мобилен телефон?
	— Искам Шарлот да дойде да се възстановява на Гроа, при нас. Жо ще може да я наблюдава. Ще бъдем заедно.
	Татко издава звук като спукана велосипедна гума.
	— А, не! Става дума за подарък, който може да се купи. Шарлот ще се върне във Везине, щом бъде в състояние да бъде преместена. Ще ходя на работа всеки ден, но ще се връщам рано, за да бъда с нея. Ти ще дойдеш при нас през февруарската ваканция, ако майка ти е съгласна.
	— Ти каза да те помоля за това, което искам. Шарлот няма веднага да се върне на училище. Жо е кардиолог и ще се грижи за нея. Ще диша чист въздух.
	— Пом, Албан никога няма да се съгласи. Измисли друго. Трябва да се грижа за фирмата, не мога да остана тук.
	— Ще идваш ли при нас за уикендите?
	— Съмнявам се, че Систо… че дядо ти ще се съгласи. С него не се разбираме. Няма да ни иска в дома си.
	Пробвам последната възможност.
	— Мисля, че разбрах това, което ми обясни леля Сара. Ти си й продал твоето парче торта от къщата и тя ми я предава. Значи съм си у дома в градчето. Имам право да поканя сестра си.
	Татко отваря уста, но не издава звук.
	— Ако мама те притеснява, ще отидем в Локмария. Ти каза, че мога да избирам, татко. Това искам.
	Ще ми се да го прегърна, но ръцете му са увиснали както в деня на погребението ти, Лу, затова не се осмелявам да го докосна.


>	4 януари

	_Жо, Лориан_
	Влизам в реанимацията и си мисля за свещта, която запалих тази сутрин за Шарлот в църквата на градчето. Майка ми винаги правеше това, когато баща ми тръгваше за риба. Продължи, когато лодката се върна без него, сякаш пламъчето би могло да го стопли.


	Шарлот е била зле през нощта, нормално е, първите три дни са най-лоши. Жан-Пиер ме закара в Лориан заедно със Сара със своя зодиак. Тя извади две шишенца от чантата си.
	— Това е подарък от Пом за Шарлот. Взела е стерилни флакончета от аптеката и ги е напълнила с пясък и с морска вода.
	Идеята е поетична, а намерението — похвално, Пом е запомнила урока за риска от инфекция. Няма да ги допуснат в реанимацията, но Шарлот ще ги получи след два дни, когато я преместят в кардиологичното отделение. Ако всичко е наред. Ако не се появят усложнения.


	Анестезиоложката идва при нас в интензивното отделение, докато си слагаме престилките, маските и калцуните.
	— Шарлот беше екстубирана тази сутрин. Като дойде в съзнание, имаше болки заради торакотомията, но тя се справя добре за възрастта си и е наясно с необходимостта от болката. Сложена й е инфузионна помпа с морфин, който може да се увеличи при желание. Явно е гладна, иска ябълка, това е добър знак!
	Изяснявам недоразумението. Шарлот не иска плод, а сестра си.
	Не бива да бъдем повече от двама едновременно в реанимацията. Отивам при Сириан, Албан излиза и Сара я отвежда да пият кафе. Споглеждаме се с моя син, никаквеца. Дрязгите ни за момента са забравени, защото смъртта ни докосна с крилете си. Проверявам апаратите, вливането, дренажа. Шарлот диша сама. В полусъзнание е заради морфина.
	— Този свят ти е познат — шепне ми Сириан. — Ние с Албан сме като попаднали на друга планета.
	Не може да каже пред дъщеря си, че е полудял от страх, но го виждам по лицето му. Успокоявам го: видял съм се с анестезиоложката, всичко е наред. Приближавам се до леглото.
	— Миличка шарлота с круши, Пом няма право да дойде да те види тук и оплеска нещата в училище, понеже мисли за теб. Опла е при нас и те търси навсякъде. Разбра ли как работи помпата? Ако те заболи?
	Внучката ми не отваря очи, но размърдва пръсти, чула ме е.


	Сириан излиза и рухва на пейката в коридора. Маха маската и ръкавиците и си избърсва очите с ръкава на зелената блуза. Като малък плачеше, когато паднеше, докато по-малката Сара стискаше зъби. От цяла вечност не го бях виждал да плаче, освен в деня, когато ти си отиде.
	— Бог ли ме наказва? Съгреших, като продадох моята част от къщата, и съдбата си отмъщава чрез дъщеря ми? Татко, приключих с Дани. Защо ни се случи това? Какво лошо е направила Шарлот? Та тя е едва на девет години! На нейната възраст децата си удрят колената и може да си счупят някой зъб. Нямат наранявания на сърцето!
	— Тя е жива, Сириан.
	— Ако Пом не е била там… Никога не съм бил до нея. Аз съм лош баща и отвратителен съпруг.
	— Грижи се за дъщерите си и за жена си, вместо да се разкайваш.
	— Казаха, че ако няма усложнения, Шарлот ще излезе от реанимацията вдругиден. След четири дни ще може да отиде в санаториум. Помниш ли къде беше Сара, във Везине, на авеню „Принсес“?
	— Съвсем смътно — отвръщам аз.
	— Според теб дали на Шарлот ще й е добре там?
	— Сигурно.
	— Ще се оправи ли? Вече изгубихме мама…
	Слагам ръка на рамото му. Не сме се докосвали кой знае откога. Дори не се прегърнахме в деня, когато ти офейка.
	— Ще се оправи. В жилите й тече бретонска кръв.
	Той запретва ръкава на якето си и ми показва часовника на баща ти.
	— Сара ми го даде от твое име.
	В нашето семейство не си благодарим, а се потупваме по рамото.


	_Албан, Лориан_
	— Какво искаш? — предлага зълва ми и брои монетите си. — Еспресо? Капучино? Със захар или без?
	— Доматена супа.
	Животът ни се разби на остри парченца. Трябваше да сме се прибрали във Везине. Шарлот трябваше да е на училище. Сириан трябваше да е в службата или да чука неговата кифла. Аз би трябвало да обмислям вечерята, да приготвям следобедната закуска на Шарлот, да изведа кучето, Опла, _number one_, Опла, _number two_.
	— Пом ми даде подарък за Шарлот — казва Сара.
	Показва ми две шишенца и писмо, пълно с правописни грешки.
	„Мила сестро, нищо че татко не е правил тест за бащинство. Мисла непрекъснато за теб. Нямам право да те видя. Дано не те боли много. Жо казва, че те глезят с морфин. И че няма телевизор в интензивното. Затова ти пращам този преносим плаж. Споменът за теб върху храста се е запичатал в паметта ми. Липсваш ми. Ще пратя Бой и Лола да те поздравят. Пом.“
	— Грешките й са истински находки — коментира Сара. — _Мисла_ с _а_ за сестра си. И колко е хубаво, глезотии с морфин! И за нас този спомен ще остане запечатан с _и_ в паметта ни. Кои са Бой и Лола, приятели от Лориан ли? Каква е тая история с теста за бащинство?
	Грабвам шишенцата и ги мятам ядно в кошчето до кафе машината.
	— Припомням ти, че Пом за малко не уби Шарлот!
	— Припомням ти, че тя я спаси!
	— Защитаваш я, понеже нямаш деца. Не… можеш ли? Или не… искаш?
	При нормални обстоятелства не бих засегнала такъв интимен проблем със зълва си.
	— Не рискувам да направя едно дете нещастно — казва тя. — Да не говорим, че не съм открила таткото.
	— Аз пък посмях, и при това си знаех, че детето ми може да умре.
	— Не разбирам?
	— Братчето ми Танги беше убито от камион. Беше взело моето моторно колело. Смъртта му тегне над мен. Майка ми полудя от мъка и ме прокле. Пожела ми да имам дете и — като нея — да позная болката от гибелта му.
	— Какво?
	Изгарям си небцето с доматената супа и болката ми доказва, че може и да не съм съвсем мъртва.
	— Чувам гласа на майка ми в моите кошмари. Откакто Шарлот е родена, всяка вечер, преди да заспя, чувам нейните думи. По-рано се сгушвах в Сириан. Сега непрекъснато ме е страх, стоя будна. Върху нас тегне проклятие. Предизвиках съдбата, Сара.
	— Любовта е по-силна от омразата, защото проклятието бе осуетено от Пом, която спаси Шарлот — пояснява зълва ми.
	Отказвам да слушам пледоарии за онази, която докара белята.
	— Пом е пагубна, опасна. На Вси Светии качи Шарлот на колело. Накарала я е да слезе по онази пътека вчера. На дъщеря ми не би й хрумнало нищо подобно, тя е плаха. Майка ми й пророкува беда, завистта на Пом я довърши. Никога няма да й простя. Никога няма да си простя.


	_Сириан, Лориан_
	И на двамата не ни се яде. Когато с Албан напуснахме интензивното, Шарлот спеше, унесена от морфина. Оставихме я, след като проверихме десет пъти, че имат номерата на телефоните ни. Бих искал да я притисна към себе си, но само докоснах бузата й през ръкавицата и й се усмихнах зад маската.
	— Ще се грижа за нея. Справям се с момиченца, имам си ги три вкъщи — казва ни анестезиоложката Сандрин.


	Отпускам се върху леглото. Вече спахме тук снощи, при приятели на Жо, бяхме толкова изтощени, че почти не разговаряхме, преди да се унесем. Албан сяда на канапето. Прилича на роднина на посещение, стегната, несръчна, отчуждена. Ще ми се да заспя, прилепнал до нея, усещайки кожата й, да се събудя и да установя, че всичко това е просто лош сън.
	— Трябва да поговорим — заявява глухо тя. — Трябваше да го направим още при първата ти кифла.
	Взирам се неразбиращо в нея.
	— Разбрах за курвата от родителския комитет, която имаше глас като Мини Маус. Знам и за скублата от хотела с мозъчния тръст.
	Толкова се тревожа за дъщеря си и съм изтощен, но думата ме стряска. Шарлот е вързана за апарати, виси на конци, изоставихме я да се грижат за нея непознати. Нямам желание да намесвам Дани в това.
	— Днес не е точно денят да…
	— Връзката ни се разпадна отдавна — заявява тя уморено. — Ще се борим за Шарлот. После ще видим.
	— Какво означава това?
	— Дойде мигът за падането на завесата. Комедията свърши.
	До вчера имах семейство, жена, която мислех, че ме обича, хубава дъщеричка. Тази вечер изгубих всичко. Сърцето на дъщеря ми кърви. Жена ми ме изхвърля от живота си. Мамо, в завещанието си си написала, че Систолата те е предал. Защо не си го разкарала?
	— Двете с Шарлот сте най-скъпото, което имам — казвам аз.
	Заедно с Пом, но моментът е неподходящ, за да я споменавам. Както и Опла, който ми липсва повече, отколкото съм очаквал.
	— Ти ще спиш на канапето, а аз — на леглото. Разговорът приключи. Ще го продължим, когато Шарлот излезе от болницата. Ако остане жива.
	Потръпвам. Албан има вид на човек, който се дави.
	— Убих брат си, Сириан.
	Възразявам:
	— Знаеш, че не е вярно…
	— Дъщеря ни щеше да умре заради твоята. Млък! — изревава Албан. — Ще продължим да живеем заедно и да отглеждаме Шарлот, ако Бог не ни я отнеме. За мен обаче ти вече не съществуваш.
	— Свършено е с… лицето, което ти спомена. Кълна ти се.
	— Все ми е тая.


	Тя влиза в стаята. Оставам като някакъв глупак, втренчен в канапето. Взимам бутилка джин от кухнята, сипвам си чаша и я изпивам на един дъх, чист джин, без лед, без удоволствие. После я прибирам в шкафа. Искам да мога да шофирам, ако ни се обадят от болницата.
	Ако Баз беше при мен, щях да свиря до зори. Трябва да помоля Албан за прошка. Прошка, задето спрях да свиря на саксофон, задето спрях да бъда свестен, задето спрях да я обичам. Когато Шарлот бъде спасена, ще се върна при нотариуса и ще осигуря бъдещето на дъщерите си и на техните майки. После ще се чупя някъде много далеч.


>	5 януари

	_Жо, Лориан_
	Пристигам в интензивното отделение, когато Сириан излиза от реанимацията. Той си хвърля калцуните в кошчето. Лицето му е посърнало, посивял е.
	— Шарлот има болки, увеличили са морфина.
	— От торакотомията е. Болката ще премине.
	Той страда с нея, ноздрите му потръпват.
	— Снощи имахме разправия с Албан. Изслушах я, без да се защитя.
	— Знае ли за Дани?
	Той кима.
	— Развод ли иска?
	— Иска да ме изхвърли от живота си.
	Единственото предимство да си вдовец е липсата на семейни сцени.
	— Исках да благодаря на Пом за смелостта й — казва Сириан. — Предложих й да избере нещо, което ще я зарадва. Очаквах телевизор, телефон, пътуване…
	— А тя е поискала да идваш по-често или да се сдобриш с майка й?
	— Още обичам Маел, татко. Само че ние двамата не можем да се смесим, точно както водата и петрола след корабокрушението на танкера _Ерика_. Надявах се Маел да промени решението си, да дойде с мен в Париж. Ти си се осмелил да заминеш, учил си в Рен, зарязал си острова.
	— Защото — до доказване на противното — на Гроа няма факултет по медицина, мойто момче.
	— Можел си да се върнеш след това, вместо да важничиш в твоята парижка болница.
	— Исках да смая майка ти. Какво избра Пом за подарък?
	— Не иска телевизор, нито пътуване, а Шарлот да се възстановява на Гроа и ти да се грижиш за нея. Размислих. Ще остана в Лориан, докато тя е в болницата. После ще дойде при теб, поне ще е на сигурно място. Ще ми липсва, но ще идвам всеки уикенд.
	Не вярвам на грамадните си уши.
	— За мен ще е щастие да я пазя. Какво смята Албан?
	— Вече не ми говори, станал съм невидим. Ще се съгласи, ако според хирурга това е добра идея. Ще идвам при вас в петък вечерта с влак.
	— Ще идвам да те взема. Смятам да купя малък катер, видях един за продан на пристанището.
	— Ще ти помогна с парите.
	— Престани да ми навираш в очите твоята заплата, неприятно е! Просто ще идвам да те взема и толкова. Жалко, че майка ти вече я няма тук, щеше да оправи Шарлот с чудните си ястия.
	Май прекалих, Лу. Сириан обаче ме прегръща. Оставаме си така — като двама глупаци, вкопчени един в друг. Изпълнени със смехове и сълзи, и с лоши кулинарни спомени, и с мъка и любов по теб.


	_Пом, остров Гроа_
	Сънувах, че съм притиснала прекалено силно сърцето на сестра си и то се пръска като балон. От края на ноември се упражнявам със саксофона всеки ден, освен в деня, когато Шарлот падна. Днес е първата ми репетиция с духовия оркестър „Ша-Тон“. Трийсетина души, повече жени, отколкото мъже. Децата свирят на тромпети и на тромбони. Фред, приятелката на Жо, която посреща на вечеря групата на седмицата, свири на тромпет. Ив свири ту на саксофона, ту на пианото. Репетират _Bésame mucho_, тази не я знам, а също _Ainʼt She Sweet_ хубав суинг, би казала Шарлот. Аз свиря с тях _Saint James Infirmary_, американска фолклорна песен.
	Някои мелодии от репертоара са весели: _Tequila, Mirza_ или _Titine_. Други ме карат да настръхна и ме пронизват: _Le temps des fleurs_, а най-вече _Amazing Grace_, която разучих съвсем сама. Тогава си мисля за Лу и вълнението ме обхваща цялата. Мисля си за Изабел, която живееше на Гроа. Мъжът й я уби с карабината си. Написала е хубави, смешни истории, _Племето на големокраките_ и други приказки. Учениците от училището нарисуваха картинки по нейните текстове. Сещам се за младежите от континента, които бяха дошли да нощуват на плажа Червени пясъци и чийто лагерен огън взриви една мина, останала от войната. Един от тях умря, а друг беше ранен.
	Музиката ми дава сила. Вече не ме е страх от убийствения поглед на Албан, която смята, че съм виновна. Когато лявата ми ръка свири на саксофона високите ноти, помагам на сърцето на Шарлот да бие. Когато дясната ми ръка свири на саксофона ниските ноти, помагам на белите й дробове да дишат. Когато надувам мундщука и платъка трепти, тя тича подир Опла. Вечерта, когато татко ми каза да избера какво искам, за малко не му отговорих „саксофон“.


	Прибирам се вкъщи. Мама смята, че съм била в хора. Откакто Албан ме обвини, ме боли стомахът. Ако получа криза на апендицита, може би ще ме пренесат с хеликоптер и ще ме сложат в една стая със сестра ми?
	Жо и Сара се връщат от Лориан. Обяснявам на Жо, че трябва да ме оперират. Той ми казва да легна, търка длани, за да ги стопли, и ги полага върху мен, натискайки силно. Кара ме да свия бедрото си до стомаха, да ходя. Съобщава ми диагнозата: остро вкисване. Лечение: палачинка с течен шоколад. Давам едно крайче от палачинката на Опла. В деня на злополуката стоял затворен до вечерта в танка на татко, без да пие и да яде, изпишкал се на кожената седалка, ама никой не му се скара.


	_Маел, остров Гроа_
	За да провери дали съм съгласна, Ив веднага ме предупреди, че Пом иска да изненада баща си и да се научи да свири на саксофон. Уважавам тайните на дъщеря ми. Не я разпитвам, когато се връща уж от репетиция на хора. Дано Сириан не я разочарова за пореден път. Обичах го за това, което беше, преоткривам чертите му у Пом — смелостта, почтеността, ината. Бяхме влюбени две години. Мислех, че ще остане тук, но той искаше да надмине Жо. Боях се да не направи беля, след като се провали на конкурса за Политехниката, Албан се появи навреме. Може да е омъжена, но и тя е самотна като мен във възпитанието на дъщеря си. Съпругът й е призрак в костюм по мярка.
	— Тази вечер идва Федерико — съобщава Сара. — Ще остане три дни.
	— Предполагам, че ще спите в твоята стая?
	— Доста си приказвахме на двете тържества, обаче нищо не стана. Ще приготвя синята стая.
	Тя въздъхва.
	— Повторих няколко пъти на Албан, че Пом е спасила Шарлот, но тя не ме слуша.
	— Пом не желае да се оневини, като предаде сестра си — казвам аз.
	— Когато със Сириан бяхме малки, се борехме кой да бъде наказан вместо другия. Преживях отново това сливане, докато свирехме заедно с онзи тъпак Патрис. Сириан го биваше.
	Кимам. Той бе свирил за мен на скалата, преди да ме помоли да се омъжа за него и да го последвам в Париж. Дори за миг не му хрумна, че може да откажа.


	_Федерико, остров Гроа_
	Не се разболях от морска болест, но се клатушкам, когато стъпвам на земята. Какво правя тук? С какво Сара е по-добра от другите? Има лице на мадона и тяло на богиня. Толкова вълнуващо крехка е. Тя е зашеметяваща, силна, страстно обича киното. В Рим ми се стори, че я познавам открай време. Тази вечер трябваше да вечеряме в Париж, а ето че съм на тази _isoletta_. Четири часа с влак и петдесет минути на кораб. _Sono pazzo._ Аз съм луд. _Pazzo di lei._ Луд по нея.
	Фериботът, с който пътувах, стърчи над платноходите и привързаните рибарски кораби, но е направо смешен в сравнение с грамадните презокеански кораби, които минаваха под прозорците ми във Венеция по канала Джудека. Натъпках си дрехите в сак с цветовете на _AS Roma_, който един приятел бе забравил при мен. Ще си помислят, че се интересувам от футбол.
	— Ехо! 1 2 3!
	— Сара!
	Притискам я до себе си и я пускам неохотно.
	— Това е Гроа! — казва тя и разперва ръце като гидовете, които развеждат азиатските туристи по _piazza San Marco_.
	Покланям се в четирите посоки на света най-сериозно.
	— Федерико, _piacere_, драго ми е.


	— Привет на всички! — извиква Сара силно.
	Една къдрава брюнетка излиза от кухнята и се ръкува с мен. Нейният клонинг в детски вариант сочи футболния ми сак.
	— Грифиндор?
	— В Рим има две _скуадри_ — „Лацио“, в светлосиньо, и „Рома“, която е в оранжево и червено. Сакът не е мой.
	— Пом е фенка на Хари Потър — обяснява ми Сара, за да разсее недоразумението. — В училището за магия „Пудлард“ Хари е в „Грифондор“, който има същите цветове като твоя сак.
	— О! Грифондоро. У нас училището се нарича „Хогуортс“, както в Англия.
	Пом се ококорва.
	— Хари Хари ли се казва? Ами Рон? Ами Хърмаяни?
	— Да.
	— Ами Албус Дъмбълдор, директорът на училището?
	— Албус Силенте.
	— А Минерва Макгонагъл, главната учителка на Хари?
	— Минерва Макгранит.
	— Ще видя дали баща ми е в кабинета си — казва Сара.
	Тя бавно се изкачва по стълбите. Ужасно я искам. Когато стига до площадката, входната врата зад гърба ми се отваря. Обръщам се.


	Веднага го разпознавам. Това е човекът, когото видях на Коледа във Везине, когато посетих моя съсед Ерик. Каня се да му го припомня, но той тръсва глава. Сара слиза. Мъжът пак тръсва глава и разбирам, че не бива да става ясно, че го познавам.
	— Татко, представям ти Федерико — също като _маестрото_.
	Сега се сещам. Мислех, че Сара е пациентка. Той ми каза, че не е, заговори ми за татуировките. Благодарение на него я поканих на вечеря. Защо лъже дъщеря си? Стискаме си ръцете и се преценяваме взаимно.
	— И двамата носите жозефи — казва Сара.
	Обръща се към мен.
	— В семейството наричаме така пуловера, с който баща ми постоянно намята раменете си.
	— Къде се срещнахте? — пита баща й, знаейки отговора.
	За мое учудване Сара заявява, втренчвайки се в мен:
	— В един италиански ресторант в Шату.
	Ясно. Всички в това семейство лъжат.


>	6 януари

	_Шарлот, Лориан_
	Тази сутрин ми направиха контролна ехокардиография. Изглеждат доволни. Ще ме преместят от реанимацията в стая в кардиологичното отделение. Според родителите ми това е добра новина. Вече не мога да взимам решения, спя, боли ме, страх ме е. Помня, че Пом се опита да ми попречи да се приближава до Адската дупка. В хеликоптера направо бях застинала. Кислородът изсушаваше гърлото ми. Беше ми студено, бях замаяна. Ще ми махнат помпата за морфин. Пак ли ще ме боли? Ще ми махнат и шевовете и това ще боли адски много.


	— Как се чувстваш, миличка? — пита мама, която изглежда по-зле от мен.
	Направо все едно не е спала, откакто паднах.
	— Защо Пом няма право да идва?
	— Нали заради нея си прикована на това легло.
	Раздвижвам се и изкривявам лице. Пари ми, когато мърдам.
	— Ама тя ми спаси живота! — казвам аз, почти разплакана.
	— Искаш да кажеш — за малко да те убие.
	Мама е седнала на ръба на леглото ми. Хващам ръката й и я стискам, макар че се задъхвам от усилието. Тя не е разбрала, че Пом замести стрелата на Таши.
	— Попречи на сърцето ми да изгуби всичката си кръв!
	— Накарала те е да слезеш по тази опасна пътека. На теб никога не би ти хрумнала подобна абсурдна мисъл.
	— Искаше да ме разубеди. Аз не я оставих. За всичко съм виновна аз.
	Мама пребледнява.
	— Аз я обвиних и тя не ме опроверга!
	— Просто не е порта.
	— Трябваше да отхвърли вината от себе си!
	— И да ме издаде? Тя ми е сестра, защитавала ме е.
	Ядосвам се, от напрежението ребрата ми се разпъват, белегът също.
	— И грампи ме спаси. Попречи на доктора да изблъска Пом, която запушваше дупката на сърцето ми.
	Мама кърши ръце.
	— Аз обвиних Пом, както майка ми обвини мен. Сара е права, Пом е обезвредила проклятието. Тя е на десет, на възрастта на Танги…
	Не знам за кого говори тя. Очите ми се затварят.
	— Мамо, ще спя. Късмет е, че си имам сестра. Вие сте едно дете, не можете да разберете!
	Очите на мама заблестяват странно. Тя казва, че има бърза работа и се втурва навън.


	Събуждам се, когато сестра Катрин влиза с поднос с медицинско оборудване.
	— Ще ти махна дреновете и после ще отидеш в кардиологичното — съобщава ми весело тя.
	— Нека си стоят, ще боли, като се махат.
	— Вярно е, не искам да те лъжа, но нямаме избор. Ще ти пусна доста морфин, известно време ще си замаяна. След шест минути ще се върна. В новата стая ще имаш телевизор и сестра ти ще може да дойде да те види.
	Шест минути са много, когато те е страх. Добре че мама не е тук, с нея щеше да е още по-зле. Катрин се връща до леглото ми. Сложила е ръкавици, приготвила е превръзки.
	— Започвам, Шарлот. Поеми си дълбоко дъх и задръж. Нали? Готова ли си? Вдишвай!
	Вдишвам. Спирам да дишам. Тя дърпа много бързо. Направо ми секва дъхът, толкова ужасно боли. Искам да й извикам да спре, но нямам думи. Жестока болка, ще падна в Адската дупка, толкова е…
	— Край. Беше смела, браво.
	— Край — казвам аз, вир-вода от пот.
	И заспивам моментално.


	_Сириан, Лориан_
	Шарлот вече не е в интензивното, а в една бяла стая. Сядам в пластмасово кресло, което скърца всеки път, щом си мръдна задника. Тя отваря едното си око, после другото, оглежда се учудено.
	— Преместили са ме, докато съм спяла ли?
	— Да.
	Проследява с поглед тръбичката за вливане и не вижда помпата за морфин.
	— Ами ако ме заболи?
	— Сложили са обезболяващи вътре. Ако не са достатъчни, ще ги помолим да ти дадат още. Моят влак за Париж тръгва след четирийсет минути. Ще отскоча до службата и се връщам. Майка ти ще е при теб. Не те изоставяме.
	Тя кима. Като птиче, паднало от гнездото.
	— Много ли те боля, докато махаха дреновете?
	Сестрата ми каза, че се е справила храбро.
	— Малко. Нали обещавате, че ще дойдете пак, татко? Нали няма да ме оставите?
	— Кълна ти се.
	— Ами ако решите друго? Ако работата е по-важна за вас?
	— Няма нищо по-важно от моята дъщеричка.
	— Но вие сте изоставили Пом, може да постъпите и с мен така.
	Трепвам от удара. Децата уцелват винаги в сърцето.
	— Не съм изоставил Пом, просто аз не живея на същото място. Тя ми липсва. Но имам късмета да живея на едно място с теб.
	Очите й са хлътнали. Отворили са гръдния й кош. Рязали са ребрата й. Шили са сърцето й.
	— Не се държах добре с Пом — признава Шарлот и се изчервява. — Тя не ми даваше да сляза по забранената пътека, но ми беше забавно да я дразня.
	— Защо?
	— Вие предпочитате Маел пред мама, макар да не си говорите с нея. Пом прилича на Маел. Страх ме беше, че я обичате повече от мен.
	Аз съм изненадан и покъртен от нейната ревност.
	— Заклех се на Пом, че ако ми разкаже тайната на грани, няма да се спускам по пътеката — уточнява тя.
	Каква тайна? Търкам си лицето. Влакът ми за Париж тръгва след половин час.
	— Тя ми разказа всичко, а аз въпреки това слязох. Излъгах я. А тя ми спаси живота — шепне пребледняла Шарлот.
	Внезапно ме обзема страх.
	— Разкажи ми тайната на грани — казвам аз на дъщеря си.
	Тайните са отрова. Във всяка капчица тайна има киселина, която разяжда и унищожава.
	— Нали сте виждали белега до окото на Пом?
	— Да, котаракът бутнал грека.
	— Не, татко. Излъгали са ви. Кафеникът се е обърнал, но не заради котето. Грани се е объркала и за миг изгубила ума си, не познала Пом, паникьосала се и понечила да я отблъсне. Грекът политнал и ги изгорил.


	Влакът ми потегля след двайсет и две минути. Изгубила си ума си, миличка Диастола, и за малко дъщеря ми да се окаже обезобразена. Мълчала е. Била е лоялна. Ти си била опасна и си го знаела. Скрила си го от нас.
	Отначало съм потресен от скръб заради теб. Колко ли си страдала! После ти се разсърдвам, че не си ни се доверила, гневът ме завладява. Та аз можех да ти помогна! Скърцам със зъби, дали Систолата е знаел? Стомахът ме присвива от ревност. Вярвала си му, а на мене — не. Стягам се. Мамо, разбрала си какво ще стане с теб. Не си искала да рискуваш това да се повтори. Значи е вярно? Сама си пожелала да отидеш в хосписа? Систолата не се е отървал от теб? През тези ужасни шест месеца съм си мислил, че те закрилям, а ти си си останала моя майка докрай, включително чрез продънената си памет. Систолата не те е принудил. Накарала си Пом да запази твоята тайна от гордост. Била си истинска дама до последния си миг.


	Влакът ми потегля след деветнайсет минути.
	— Трябва да тичам на гарата, скъпа моя. Кълна се, че утре, когато се събудиш, ще съм до теб.
	— Аз анулирах резервацията за хотела в Лориан, татко. Прощавайте.
	Шарлот вече не е в реанимацията. Не съм длъжен да нося ръкавици, мога да я докосна, да пипна бузката й. Кожата й е топла под пръстите ми. Ребрата й са още твърде крехки, за да я прегърна, но погалвам лицето й.


	_Сириан, високоскоростният влак Лориан-Париж_
	Скачам във влака тъкмо навреме. Една жена със зелени очила ме моли да си сменим местата, за да седи по посока на движението. Съгласявам се, все ми е тая.
	Преглеждам си есемесите. Дани ме тормози. Съобщенията й са с друг тон. Пак сме двама възрастни със собствена воля, но аз съм жененият гадняр, зарязващ любовницата си. Вече не я желая, очарованието е прекършено. Поводът за изоставянето й уж е семейството ми, приемам отрицателната роля, за да може тя да се отврати от мен. Тя обаче се инати, защото е сърдита. Тази сутрин ми изпрати дълго съобщение:
	„Знам, че жена ти те притиска, като те заплашва, че няма да ти позволява да виждаш дъщеря си. Аз обаче ще те направя по-щастлив, отколкото си бил някога. Децата порастват и си отиват. Забрави дъщерите си, преди те да са те забравили. Те не те обичат. Аз знам това, и аз съм дъщеря. Баща ми да си мре.“
	Ако знаеше за инцидента с Шарлот, би изпаднала във възторг. Аз отговарям: „Дъщерите ми винаги ще бъдат най-важни“.
	Премахвам я от списъка с контактите ми и напускам мозъчния тръст.


	Знаела си, моя Диастола. Болестта те е отнесла, но не те е победила. Ти си предвидила всичко, преди тя да ти разяде мозъка. Искам да науча истината. Само един човек може да ми я каже. Изпращам есемес:
	„Шарлот е по-добре. Как си е изгорила лицето Пом?“
	Чакам, вперил поглед в чертиците на мрежата.
	„Котакът съборил грека.“
	„Това е официалната версия. Вярваш ли й?“
	„Не. Лу и Пом се бяха наговорили да казват така.“
	Пръстите ми треперят, когато задавам фаталния въпрос:
	„Кой взе решението за хосписа?“
	Влакът влиза в тунел. Едвам се сдържам, очаквайки достъпът да се възстанови. Маел е отговорила:
	„Лу. На следващия ден, след като се изгориха. Жо не беше съгласен.“
	Влакът се движи през ведрата бретонска природа.
	— Добре ли сте, господине? — пита жената със зелените очила, която зае моето място.
	По бузите ми се стичат сълзи.


	_Жо, остров Гроа_
	Махнаха дреновете на Шарлот. Все още остава рискът от пневмоторакс, но всичко мина добре. Ето че и аз дишам по-леко. Бившият собственик на новия ми кораб, гроасец, който навремето плаваше заедно с баща ми, ми подава ключовете за двигателя.
	— Пожелавам ти да ти донесе толкова удоволствие, колкото на мен. Не искам да нахраня рибите. Те изпоядоха приятелите ми. Предпочитам да си умра в леглото. Ще пийнем ли да отпразнуваме сделката?
	— Друг път. Трябва да отида до Лориан да видя внучката си в болницата.
	Тази вечер ще сменя името. _Лу дьо мер_ изглежда внушително. Никога няма да бъда сам на борда, щом върху корпуса е изписано твоето име.


	_Федерико, остров Гроа_
	— Това кино не ти ли напомня нещо? — пита ме Сара.
	На един кръстопът между два пътя, ресторант, ателие на име „Акула чук“ и офис за даване на велосипеди под наем, на фона на небето, се откроява сива фасада. Красят я светлосини букви СЕМЕЙНО КИНО. На остъкления портал е залепен плакат.
	— Май фасадата е като на Ново кино „Парадизо“, а? — питам аз.
	— Браво!
	Киното на острова е брат близнак на киното от филма на Торнаторе. През ваканциите работи като кино, а през останалата част от годината е киноклуб. Плакатът съобщава за Празник на супата тази вечер в старата фабрика при Пор Лей.
	— Всеки носи своята супа и опитва супите на другите. Искаш ли да отидем? — предлага тя.
	От вчера си говорим на „ти“, но спахме в различни стаи. Пом толкова хареса моя сак с цветовете на „Грифондоро“, че й го подарих. Тя пожела да го занесе в стаята ми, за да помогне, и попита:
	— Къде ще спи Федерико?
	Бащата на Сара ни слушаше. Сара отговори:
	— В синята стая.
	Легнах си сам и си я представих с червеното бельо от тържеството ни. А после — без.


	— Тази нощ те чаках в моята синя стая, Сара.
	— Аз пък те чаках в моята прасковена стая.
	— Как бих могъл да позная къде спиш?
	— В дъното на коридора. На вратата пише _С_, това беше детската ми стая.
	Внезапно я прегръщам и я целувам пред знаменитата фасада. Ама не с киноцелувка, а с истинска, която Филип Ноаре би цензурирал във филма. Ако не бяхме в дома на баща й, щяхме да прекараме целия ден в леглото. Ако не бяхме на остров, където всички се познават, щяхме да отидем в хотелска стая.
	Трябва да се запасим с търпение до довечера. В Древния Рим са броили времето от шест сутринта до обяд и от обяд до осемнайсет часа. Нощните часове не влизали в сметката. За нас те ще са двойни.


	Обичам да готвя, имам добра школовка от майка ми и от четирите ми сестри.
	— Искаш ли да приготвим зимната супа на леля ми Мирела за празника?
	— Какво ще ти трябва?
	Пращам есемес на братовчедка ми Карла. Тя правеше филмови дублажи с невероятния си глас, а сега помага на майка си в ресторанта. Отговаря ми _subito_.
	— Зелен боб, манатарки, белени кестени, лук, целина, моркови, чесън, люти чушки, сурова шунка и зехтин.
	— Няма проблем.


	Записани са двайсет супи, включително нашата, и сто и петдесет участници. Гроасци опразват паниците си с охота. Тенджерата ни ухае. Пом осигурява с дядо си първоначалното обслужване. Опитваме супа с червено зеле. После друга с пилешко, тиква и сладки картофи. Мъжете се обръщат подир Сара.
	— Това щерката на Жо ли е, ко?
	Напевният им изговор е същинска кантилена. Съседът ми по паница ми разправя как през Средновековието супата била комат корав хляб, който служел за чиния, върху който се слагали месото или зеленчуците. След ядене благородниците я раздавали на бедняци или на животните. Когато се появили първите калени чинии, хлябът се слагал на дъното им, а бульонът се сипвал отгоре, като се запазило името „супа“. Чорбата — съвсем различна — се правела от варени в гърне зеленчуци, без хляб.
	Опитваме и друга супа, от тиквички шайот и топено сирене „Кири“. Друга е от гроаски миди. Трета е от кресон, круши, крутони, намазани със синьо сирене, и от подправка, която Сара нарича _kari Gosse_.
	Заменяме Жо и Пом, тенджерата ни е три четвърти изпразнена. Жо се вижда с приятели, Пом снима празника със своя айпад.
	— Много ми харесва супата ти, ко! — заявява ми една гроаска.
	Кухнята на леля ми Мирела е единствена по рода си. Тя беше шивачка, преди да отвори „Ал Кантучо“. Докосва хранителните продукти, сякаш са коприна.


	Сътрапезниците се изправят и запяват моряшка песен:
	— _Какво са за мен, злодеят, законите, че и смъртта. Аз в океана съм добил победа и пия вино във злато._
	Все нови и нови гласове се присъединяват. Ръкопляскания. Някой извиква:
	— А сега песен на Мишел Тонер! Песен на Мишто! _Момчето ми_!
	Сара се изправя, подпряна на масата, и пее дрезгаво:
	— _Нощта се спуска над брега, цигулки с песни пак звучат. При нашия Бьодеф сега не е от бирата плачът. Акордеончето на Жо моряшка песен лее пак. Вълни струят в очите в мрак, вали и няма дух без зрак…_
	Продължава, вперила очи в мен, и набляга на началото:
	— _Хей, Джо, запей ирландска песен, научена на море, когато спирал си в Галуей и чакал вятър да повей._
	Очите й са вперени в моите. Чуват се и други гласове, но аз слушам единствено нейния. Някакъв мъж с избеляла моряшка фланела се обръща към мен.
	— Сега ти, друже! — и напълва чашата ми с вино.
	Мама ни пращаше и осмината в ирландския хор. Ставам, прокашлям се. Почвам класическата песен _When Irish Eyes Are Smiling_.
	— _Thereʼs a tear in your eye, and Iʼm wondering why, for it never should be there at all…_*
	[* „Когато ирландските очи се усмихват“: „В окото ти блясва сълза, не знам от що е това, не би трябвало да е там…“ (англ.). — Б.пр.]
	Завършвам песента и сядам задъхан. Отвикнал съм.
	— Давай още, момче — казва гроаската, на която й хареса супата на Мирела.
	— Знаеш ли _Danny Boy_? — пита мъжът с моряшката фланела.
	Всички ирландци я знаят, тя се пее в деня на свети Патрик и на погребения. Кимам бавно.
	— Ми кво чакаш бе, момче? Да дойде прилив?
	— Брат ми навремето я свиреше на саксофон — шепне Сара.
	Последния път, когато слушах тази мелодия, носех ковчега на майка си с тримата си братя.
	— О, хайде, моля ви! — умолява ме Пом.
	И аз започвам — за тях двете.
	— _Oh Danny Boy, the pipes, the pipes are calling, from glen to glen and down the mountain side, the summerʼs gone and all the roses dying…_
	Разговорите секват. Пом и Сара не откъсват очи от мен.


	Сядам изтощен. Онзи с моряшката фланела мисли, че Сара ми е жена. Не му казвам, че се виждаме за трети път. Сириан се обажда от Париж. Връща се в Лориан утре, с първия влак. Албан се обажда — Шарлот била по-добре. В салона пеят друга песен на Мишел Тонер: _Петнайсет моряци в ковчега на мъртвеца, йо-хо-хо и бутилка ром! А дяволът пияни дълбоко ги натика, йо-хо-хо, и бутилка ром!_ Имам чувството, че открай време познавам този остров.
	Прибираме се в къщата посред нощ с празната тенджера. Сара, Пом, Жо и Маел пеят:
	— _Трима моряци бяхме ний от остров Гроа, ха-ха-ха! Качихме се на кораб „Сен Франсоа“, ха-ха-ха! Духа вятър, вятър духа. Сред морето ни тормози. Сред морето ни тормози._
	Всички си лягаме. Отивам по коридора до прасковената стая.


	— Имам си желязно правило — шепне Сара. — Не се виждам с никого повече от два…
	Целувката ми я кара да млъкне. Очакването беше възбуждащо. Вече сме двойка: целувките от Коледа и от първи януари подпечатаха нашия договор. Търкулваме се, прилепнали един в друг, започва лудешкият танц на смаяните тела. Оставаме вкопчени, засмени, удовлетворени, най-сетне в пристанището. Морският вятър няма вече да ни тормози. Дани Бой няма да се наведе над никой гроб. Правя се на ирландец. В очите ми има вълнение, но в прасковената стая грее слънце. Заспивам на една страна, срещу Сара, а ръцете ми са обгърнали кръста й.


>	7 януари

	_Пом, остров Гроа_
	Скоро ще има концерт на духовия оркестър. Ив иска да участвам.
	— Не съм готова.
	— Напротив. Ти имаш дарба, Пом.
	— Знаете ли песента на приятеля на леля ми Сара, _Danny Boy_? Трудна ли е за начинаеща?
	Ив се кикоти в брадата си. Рови из библиотеката, взима една книжка, прелиства я.
	— Същинското й име е _The Londonderry Air_. Имам партитурата за алт саксофон и за пиано.
	Той сяда на пианото и я разучава. После взима своя саксофон и засвирва. Жестоко, страхотно. Сърцераздирателната нежна музика отговаря на въпросите, които не смея да задам.
	— Може да я изсвирим заедно на концерта, ако искаш — предлага Ив.
	— Ама аз не я знам!
	— Какво чакаш, та не започваш да я разучаваш? Да дойде приливът ли?


	_Албан, Лориан_
	Шарлот спи. Изследванията и контролните прегледи са добри. Вратата се отваря. Сара влиза на пръсти. Жозеф е с кардиолога, истинско облекчение е в семейството да има лекар. Всичко става по-лесно, той е наясно с нещата.
	— Сама ли си? — питам аз. — Шарлот ми призна, че Пом е сторила каквото е могла, за да й попречи да се спусне. Ти беше права, любовта е надвила омразата. Ужасното проклятие на майка ми е премахнато. Кажи на Пом да дойде утре.
	Сара бърка в чантата си и вади две познати флакончета.
	— Мислех, че съм ги изхвърлила…
	— Аз ги прибрах. Надявах се, че накрая ще разбереш. Нося и писмото. Ще й ги дадеш ли?
	Кимам.


	_Сара, остров Гроа_
	Татко вечеря у Фред с групата на седмицата. И ние с Федерико бяхме поканени, но предпочетохме да останем насаме. „Моряшката охра“ в Локмария е затворена. Техните палачинки с камамбер и карамел със солено масло бяха истинско чудо. Завеждам Федерико на друго място, където правят палачинки. Такива са доста на нашето островче.
	— Какво ти се иска?
	— Печена риба.
	— Тук правят палачинки…
	— Добре, ще си поръчам паста.
	— На местата за палачинки се ядат само палачинки — обяснявам аз.
	— Но в пицариите има и други неща, освен пици!
	— Не искаш ли да останеш още няколко дни?
	— Ще ми се. Такава тъпотия, имам двучасова лекция вдругиден в Париж, а после — цяла свободна седмица.
	— Има решение. Като малка бях отмъкнала един лист от рецептурника на баща ми, за да не ходя на училище. Написах правилно: „Аз, долуподписаната, удостоверявам, че днес прегледах малката Сара и състоянието й изисква пълна почивка в дома й. Свидетелството се издава по желание на пациентката и е предадено в ръцете й, за да послужи пред училищните власти“.
	— И получи ли се?
	— Не. Текстът беше точен. Само дето вместо да изимитирам подписа на татко, сложих моя. Такава тъпотия! Той си сипа два пъти от твоята супа. Ако го помолим любезно, ще ти издаде болничен лист. Изглеждаш зле. Не си доспиваш. Състоянието ти изисква пълна почивка у дома.


>	9 януари

	_Пом, Лориан_
	Пътувах с Жо на _Лу дьо мер_. Той все ми повтаря, че Албан е пожелала да отида, но аз се тревожа. За щастие, тя не е там, когато влизаме в стаята. Сестра ми е отслабнала и говори тихо, също като в клас, когато си приказваме в час.
	— Благодаря за плажа — шепне тя и сочи шишенцата на нощното си шкафче. — Бой и Лола не дойдоха.
	— Сигурно са сбъркали етажа.
	Сядам на пластмасовия стол и той изскърцва.
	— Оставям ви, момичета — казва Жо.
	Отива да говори с доктора. Разказвам на Шарлот за Празника на супата и й показвам филмчето, което заснех с айпада. Тя вижда как е украсена залата и чува Федерико да пее.
	— Татко е помолил Жо да дойдеш да се възстановяваш на Гроа, когато те изпишат.
	— Вярно ли?
	— Каза ми да си избера подарък, за да ми благодари, че съм ти помогнала, и аз избрах това. Ще си имаш личен лекар вкъщи. Гот, нали?
	— И няма да се прибера във Везине? Страхотна си!
	— Татко ще идва през уикендите. Ще бъдеш в моята стая на партера, така няма да се катериш по стълби. Вътре е _stal_, но ще я подредя за теб.
	— Какво е вътре?
	— _Stal_, бъркотия на гроаски. Мама казва, че е като _strouilh_.
	— Като какво?
	— Като бунище. Като ония, където консервните фабрики изхвърляли навремето остатъците от риба тон.
	— На партера ще съм далеч от мама! — радва се Шарлот.
	— За мен ли става дума? — пита Албан от вратата.


	Дали е чула? Шарлот се изчервява. Аз се изправям, тъпото кресло изскърцва, отстъпвам към стената. Погледът й вече не е убийствен, но ме стряска.
	— Дължа ти извинение, Пом — казва веднага тя.
	Надявам се Жо да дойде.
	— Моля те да ми простиш — продължава тя. — Шарлот ми разказа. Бях несправедлива. Обвиних те погрешно. Толкова се бях изплашила…
	— Донесла съм ти нещо — казвам аз на Шарлот, за да разсея напрежението.
	Подавам й консервената кутийка, която купих от „Охлювницата“ на Кербюс.
	— Шарлот трябва да яде само каквото готвят в болницата — намесва се Албан.
	— В кутията няма храна.
	Шарлот прочита етикета: „Йодиран въздух, произход: остров Гроа“.
	— Въздух ли има вътре? Ехаа!
	— Благодаря ти от все сърце, Пом — настоява Албан.
	Милото й поведение ме притеснява и я успокоявам.
	— Подаръкът ми е чудесен, нямам нужда от нищо друго.
	— Какъв подарък?
	— Шарлот ще дойде да дооздравее на Гроа.
	— Ще ме лекува грампи. Ще си имам личен лекар като звездите в Холивуд — промълвя възхитено Шарлот.
	Албан ни гледа продължително. После излиза от стаята.
	— Не е знаела — отронва Шарлот.
	Защо татко не й е казал нищо?


	_Албан, Лориан_
	Той пише на лаптопа си, седнал на масата в кафенето. Забелязвам празните чаши пред него, лекето на ръкава му, смръщените вежди, изгризаните нокти на палците, бледността, чара, новите бръчки по челото му. Въпреки всичко още обичам този мъж.
	— Сириан?
	Той вдига глава и си спомня, че вече не съществува за мен. Усмивката му избледнява. Поглежда учудено часовника си.
	— Време е да те сменя ли?
	— Пом е при Шарлот.
	Той затваря лаптопа, побутва папките си и се изправя като истински джентълмен. Аз сядам и започвам сухо:
	— Изглежда, Шарлот мисли, че ще остане на Гроа, докато се възстанови напълно.
	— Исках да ти го кажа. Според хирурга е добра идея. Според Систо… баща ми — също.
	— Мислех, че си уредил всичко в болницата във Везине? В последната минута ли смяташе да ми го кажеш? Да ме поставиш пред свършен факт?
	— Няма да ти се натрапвам през седмицата. В Гроа въздухът е по-чист. Татко ще е наблизо, няма да се безпокоиш. Пом ще разсейва Шарлот. Във Везине тя щеше да е самичка нощем. На Гроа ще бъде с теб — обяснява Сириан.
	Вярно, ще ми олекне да не виждам съпруга си. Жозеф действително е признат кардиолог. Когато влязох в стаята на Шарлот, тя се усмихваше благодарение на Пом.
	— Ще помисля — казвам аз. — Бях несправедлива към Пом. Надявам се да ми прости.
	— Липсваш ми, Албан.
	Напускам кафенето, без да му отговоря.


>	10 януари

	_Пом, остров Гроа_
	Редовно репетирам с духовия оркестър и добивам самочувствие. По-лесно е, понеже ако сбъркам, не се чува, а и разбрах как да настигам другите. Напредвам с партитурата на _Danny Boy_. Когато акомпанирам на Ив на пианото, сякаш се нося по пяната на вълните. Мелодията е вълшебна, също като сладкиша на Мартин. Когато я свиря, сърцето ми бие с ритъма на саксофона и сякаш Гроа никога няма да се откъсне от дъното на морето, сякаш татко живее целогодишно при нас, сякаш Лу не е умряла.
	Федерико остава още няколко дни. Сара стъпва по-леко, откакто той е тук. Шарлот и Албан идват утре. Мама се мести в Локмария, но ще я виждам всеки ден. Татко ще идва при нас в петък вечерта и ще спи в стаята си. Албан ще е в синята стая, понеже той хъркал, а това й пречело да спи. У нас е пълна бъркотия. Смених си стаята с Шарлот. Федерико напусна синята стая и спи с леля Сара в прасковената. Само Жо остава в неговата си стая.


>	12 януари

	_Шарлот, остров Гроа_
	Пристигнах с кайена, седнала отпред, на мястото на мама. Татко каза, че съм галеница на съдбата. Не знам защо съдбата ще ме гали, но както и да е! Грампи не харесва колата — нарича я танк, — но този път не каза нищо. На кораба се качих с асансьора, вместо по стълбите, дори не излязох на палубата. Настаних се в стаята на Пом. Отстрани на полицата има залепена малка снимка на нашия татко, вижда се само от леглото. Не му казах за това.
	Толкова си мечтах да се върна тук. Нищо не е, както си мислех. Имам чувството, че съм трийсетгодишна старица. Не мога нито да тичам, нито да се разхождам, една чиния дори не мога да вдигна. Трябва да ми помагат, като се мия, паникьосвам се, когато Опла се приближи до мен, за да си играем. Боли ме, когато дишам, а когато кашлям, е жив ужас. Радвах се да съм пак с Пом, но я разочаровам — по-слаба съм от грампи. Той ще ми махне външните шевове след два дни. Вътрешните шевове се разтварят безследно. Грампи има сигурна ръка. Ще ме е шубе, но ще издържа стоически. Пом ми каза тази дума, стоически. Обичам думи, които се пишат с две точки* — по-хубаво е, когато две точки са заедно, вместо някаква самотна идиотска точка. По̀ ми е добре с Пом, отколкото да съм сама във Везине.
	[* Фр. stöique. — Б.пр.]
	Жо ми купи карамелчета от Гроа с перуански шоколад и с фъстъци, чудни са! Дава ми лекарства, за да не ме боли. Кинезитерапевтът е мил, аз съм най-младата му пациентка на острова. Учи ме да отхрачвам, за да изхвърлям секретите и да не се получи инфекция. Казва, че отново ще дишам нормално след шест седмици. Откакто съм родена, дишам, без да си давам сметка за това, а сега ми е нужно усилие. Благодарение на него научавам сума ти работи — не всички дишаме еднакво, зависи от възрастта. Бебетата дишат по-бързо от децата, а децата дишат по-бързо от зрелите хора. Доста дълго няма да ходя на училище. Все съм уморена. Страх ме е, че никога няма да мога да тичам, да викам, да танцувам. Питам се дали това изпитва леля Сара, когато другите тичат. Ако грани беше тук, щях да я питам. Тя разбираше всичко. Май за малко да отида при нея.
	Помагам на Пом да си преговори стихотворението за училище. „Пътят е направен, за да вървим, защото е равен. Пътят е, за да се търколим, защото е кръгъл. Виждал ли си някога слънцето да казва: уморих се? Виждал ли си някога луната да спи под покрив?“* Имам добра памет, уча наизуст и рецитирам от раз. Пом прави движения и играе историята, все едно е пред невидима публика. В нейното стихотворение всичко се движи — пътят, слънцето, луната. А аз съм прикована в стаята като пеперуда, забодена върху парче корк.
	[* Жан Ришпен. — Б.пр.]


>	22 януари

	_Сириан, остров Гроа_
	Пак ми се свива сърцето, когато виждам името на лодката на Систолата върху корпуса: _Лу дьо мер_. Не съм по-добър баща от него, но той е бил по-добър съпруг от мен. Закрилял е мама до края. Дори започвам да се питам дали наистина й е изменил.
	Шарлот е посърнала. Пом всячески се старае да я разведри. Опла й носи играчките си и не разбира защо тя вече не му ги подхвърля.
	— Искаш ли да караш? — предлага ми Систолата.
	— Няма да се справя.
	— Нали имаш правоспособност да управляваш лодка? По това време няма товарен кораб. Да не би да те е страх?
	Хайде пак, също като някога, когато скачах от най-високото във водата или заставах от наветрената страна на платнохода, за да му докажа, че не се боя. В пристанището скоростта е ограничена до три възела. Ускорявам в канала, после давам газ при Куро̀, когато сме достатъчно далеч от брега. Корабът трепери под краката ми. Плъзвам се по една вълна, ускорявам още. _Лу дьо мер_ вдига предницата си, държа го здраво.
	— Хубаво, а? — изкрещява баща ми.
	Кимам и се съсредоточавам върху посоките. Посока север е с две стрелки нагоре, посока юг — с две стрелки надолу, съвсем просто е. Посока изток е с една стрелка нагоре и една надолу. Посока запад е със стрелки, насочени към центъра. Систолата няма да ми помогне, знам си го, ще ме остави да разбия кораба му и после ще ме ругае колкото може.
	— Бил си прав за хосписа — изревавам аз, за да надвикам двигателя. — Мама е поискала да отиде там.
	Той е зад мен, не виждам реакцията му. Карам в тъмното към неговия остров. Ръцете ми изтръпват от силата, с която стискам руля. Обръщам се, когато наближаваме Гроа. Припомням си: „На входа на пристанището има една зелена и две червени шамандури“. Вдясно зелена шамандура със зелен конус. Вляво червена с червен цилиндър.
	— Акостирай ти, татко.
	— Оправяй се сам.
	— От десет години не съм маневрирал в пристанище, не смяташ ли, че ще е по-разумно ти да го направиш?
	— Страх ли те е, синко?
	Ей, отново. Скърцам със зъби. Намалявам скоростта. Насочвам кораба към кея под ъгъл от четиридесет и пет градуса. Изключвам двигателя, за да застана успоредно, изправям още малко, включвам на заден, за да спра лодката.
	— Готово.
	Систолата се прехвърля на брега удивително ловко за шейсетте си години и привързва лодката.
	— Нищо не си забравил — казва той.
	— Как върви с Албан?
	— Усмихната е, услужлива и приятна, не мога да позная жена ти. Лу и Тиери умеят да преценяват хората.
	— Че какво общо има твоят приятел с нея? Той почти не я познава!
	Да не би и баща ми да изкуква?
	— Той познава изтънко човешката душа, Сириан. Лу смяташе, че Албан е великодушна. Сигурен съм, че Тиери би се съгласил с нея.
	— Толкова приятели имате с мама. Аз изгубих моите. Жена ми и дъщеря ми нямат никакви. Защо?
	— По-рано и ти имаше. Шарлот открива приятелството с Пом, така ще оздравее по-бързо.
	Заедно тръгваме към вкъщи. Подминаваме „Ти Бьодеф“. Ако не бях толкова нетърпелив да целуна Шарлот, щях да поканя за пръв път баща ми да изпием по чашка.


	Дъщерите ми са в кухнята със Сара и Федерико. Играят на _burraco_, италианска игра, подобна на канастата. Шарлот се усмихва, когато влизам. Понечва да се изправи и се отказва, тялото й се свива. Целувам я по челото. Отслабнала е още. Пом чака да дойде и нейният ред. Целувам и нея по челото.
	— Къде е Албан?
	— Отиде да пее в хора „Ла Клейен“.
	Май сънувам. Дъщерите ми се обичат. Баща ми смята, че жена ми е приятна. Тя пък пее с гроасци, които познава от няколко дена, а не се е сближила с никого във Везине, макар от десет години да живеем все на същата улица.
	— Може ли да си доиграем? — пита Сара.
	Радвам се, че са заедно, но се чувствам излишен. Пребих се да тичам от службата до гара „Монпарнас“. Докато пътувах с влака, си представях как ще се срещнем пак. А ето че идвам в неподходящ момент. Пом е чувствителна и интуитивна и ми се извинява с поглед. Шарлот е унила и бива сгълчана от сестра ми.
	— Цакаме ги, стегни се, племеннице, иначе ще акаме мехурчета!
	— Печелим, татко. Леля Сара казва, че имаме яки дупета! — възкликва моето ранено момиченце.
	Ако проговори така пред майка си, като нищо ще акаме мехурчета.


	Ще вечеряме след четирийсет и пет минути, когато се върне Албан. Вървя към дивия бряг. Минавам покрай работилницата на стъкларя. Преди единайсет години Дамиен направи първия ми подарък за Маел, един гердан от прозрачни мъниста с цвета на очите й. Той направи и гривната, която подарих на Албан, когато тя за пръв път стъпи на Гроа. Човекът има многочислено семейство и все се усмихва. Аз съм затънал с моите дъщери и все се муся. Открийте грешката. До мен спира кола.
	— Сириан?
	Прям поглед, червена коса под тюрбана, дребна женица, но щедра като плодова градина: Мартин, твоята приятелка, която прави _magical cake_. Живее в Ломенер със съпруга си, китариста Оливие.
	— Да те закарам донякъде?
	Лу ли ми я праща?
	— Тръгнал съм за Локмария.
	— Качвай се!
	Край виещия се път притичват зайчета. Тя завива при входа към Локелтас, подминава Кермарек и се насочва към Локмария.
	— Жо ни притесни, но вече е по-добре — обажда се тя.
	Застивам.
	— Работя в Париж, нямаше как да се погрижа за него — казвам, защитавайки се.
	— Разбира се, просто да те успокоя! Ние тук не се оставяме един друг. Лу ни липсва. Една година бях написала на моите сладка „круши, банани, целувки“. Тя пък ми даде бурканчета с „печени ябълки, канела, ябълкова ракия, приятелство“.
	— А ти си ги изхвърлила и си й казала, че са били разкошни?
	— Точно така.


	Оставя ме в Локмария. На долния етаж свети. Коминът пуши. Толкова чудни спомени имам от тази къща. Виждам бабата на Маел, значи прабабата на Пом, с двете дантелени крилца в косите. В неделя тя си слагаше високата шапка. Говореше ни за детството си, как ергените им събаряли стомните на връщане от чешмата, как общо изпечените сладкиши се смесвали във фурната на хлебаря, за многочислените семейства в крайбрежните къщурки. Ходеше гордо като царица. Виждам отново себе си, как мятах камъчета по прозорците на Маел, за да дойде при мен през нощта. Виждам родителите й, загинали в една лавина, когато Пом беше на няколко месеца. Бяха спечелили някакъв конкурс и за пръв път отидоха на планина. Баща й беше оцелял от морските бури, за да умре на върховете. Вече бях с Албан, но не знаех, че тя чака Шарлот. Надявах се Маел да дойде при мен накрая, нали родителите й вече не я закотвяха в Гроа. Бях подценил силата на призраците. Ако бяха живи, може би все някога щеше да ги напусне. Когато умряха, не се откъсна от тях.
	Почуквам на вратата.


	_Маел, остров Гроа_
	Той пък какво прави тук?
	— Пом добре ли е? — питам разтревожено аз.
	— Много добре. Може ли да вляза?
	Запазила съм мебелите в хола на родителите ми, но стаите са променени и ремонтирах баните във всички стаи за гости. Посочвам креслото на баща ми.
	— Седни. Няма го, за да те нарита отзад.
	Баща ми го бе гонил чак до плажа, за да го напердаши, понеже бях спала извън къщи, но Сириан тичаше по-бързо. После се разбраха. Уважаваха се, докато Сириан водеше открита война с Жо.
	— Момичетата играят карти. Албан пее в хора.
	— А ти се чувстваш изоставен. Какво те води насам?
	— Искам да се помирим.
	— Че да не би да воюваме?
	Той се заглежда в снимките, сложени в рамки: родителите ми, баба ми с шапката, Пом на всички възрасти.
	— Изчезваш от градчето, когато идвам. Не искаш моите пари, за да отглеждаш дъщеря ми. Избягваш ме.
	— Ако беше дошъл да ме потърсиш, щях да се върна в градчето. Пом не е твоя, а наша дъщеря. Ако беше представил нещата другояче, щях да приема помощта ти. Избягвам не теб, а жена ти.
	— Ти ми отреди ролята на лошия. На мръсника, изоставил детето си.
	— Не си изоставял никого, аз отказах да те последвам. Пом е чудесно малко момиче и ти щеше да го знаеш, ако я виждаше повече от четири пъти в годината.
	— Тя прилича на теб. Изгубих те и от самото начало разбрах, че ще изгубя и нея.
	— Ти се затвори в кула с Албан и Шарлот.
	Предлагам му цигара. Той отмята глава назад, протяга дългите си крака към камината и пуши с наслада.
	— Освен това дойдох да ти благодаря. Помагала си на Лу и си се грижила за баща ми, а това беше мое задължение.
	— Те са баба и дядо на Пом и ме приеха в дома си, след като родителите ми умряха. Аз съм им задължена, не те на мен.
	— Това, което ти казах в деня на злополуката — че те обичам, — наистина го мисля — прошепва той.
	— Аз също. Само че сме несъвместими.
	— Знам. Имаш ли си някого?
	— В момента не. Имах, Пом изобщо не разбра.
	— Ще изгубя Албан.
	— Държиш ли на нея?
	— Да. Не си давах сметка, но е така.
	— Бори се.
	— Изневерих й. Тя знаеше и го приемаше. Вече не й изневерявам, но тя пък не може вече да ме търпи. Мислех си, че винаги ще ме обича.
	— Това мъжете сте невероятни! Насили се да я спечелиш пак, вместо да се оплакваш. Привлечи я, все едно я срещаш за пръв път. Приятелю, имаш асо в ръкава, баща си на дъщеря й.
	— Не съм ти приятел — отвръща обидено Сириан.
	Поглеждам го с някаква нова нежност.
	— Време е да ми станеш. Аз също имам асо в ръкава. Майка съм на дъщеря ти.


	_Шарлот, остров Гроа_
	Федерико и Пом ни биха на _burraco_. Леля Сара е бясна.
	— А къде е баща ти? — учудва се мама, когато се прибира. Подир злополуката не го нарича с малкото му име.
	— Излязох да подишам въздух, докато дъщерите ми се отдават на хазарта — извиква татко от вратата.
	След злополуката той казва „моите дъщери“ в множествено число. Смръщвам нос.
	— Пушили ли сте, татко?
	— Само една цигара.
	— Много е лошо за Шарлот! — намесва се мама.
	Татко се приближава да я целуне, но тя извръща глава и отваря шкафа с чиниите. Пом събира картите и подрежда масата. Аз не върша нищо.
	— Отивам да си взема пуловер — казвам аз.
	— Искаш ли аз? — предлага Пом.
	— Кой ти трябва? — спуска се мама.
	— Тя се възстановява, не е от захар — обажда се грампи. — На партера е, няма да се умори.
	Изправям се бавно и отивам до стаята, сядам на леглото да си поема дъх. В момента нося само жилетки заради ребрата. Не мога да облека поло или друг пуловер. Пом ми е оставила един рафт в нейния гардероб. Забелязвам оранжевото яке, с което бях, когато паднах. Цялото беше в пръст, трева и кръв, някой го е изпрал: то ме чака, чистичко, сгънато и изкусително. Правя огромни усилия, за да си го сложа. На вратата ми се чука.


	Татко сяда до мен.
	— Тежко, а, мъниче?
	— Нямам вече сили. Кинезитерапевтът казва, че ще се върнат, ама това са приказки. Разочаровам Пом, дори не мога да излизам. Смятате ли, че един ден пак ще дишам както преди?
	— Ще се лекуваш, ще ядеш, ще спиш, ще добиеш пак самочувствие. Ще се върнеш към живота си. При теб ли е айпадът ти? Ще ти покажа какво ми помага да издържа, когато съм вкиснат.
	Той пише нещо на таблета и ми го подава. Виждам осветени кейове, два сигнала примигват, единият е зелен, другият червен, има привързани платноходи и шамандури.
	— Това е уебкамерата на Лориан и Пор Тюди, имаш страхотен изглед към пристанището на Гроа в реално време.
	— Това ли гледате, когато сте тъжен?
	— Да, а също всяка сутрин и всяка вечер. Гледам как товарните кораби акостират, как от тях излизат пътници и коли, как моряците разтоварват, как тръгват и пристигат платноходите и рибарските лодки и кораби. Виждам как ръми дъждът, как слънцето кара водата да блести. Гледам живота денем и незаспиващия океан нощем. Един път дори видях как Пом и твоята грани паркираха и си купиха билет за кораба!
	— Бяхте ли отчаян?
	Той ме поглежда слисано.
	— Ябълките „Granny Smith“*, татко. Така съжалявам, че се спуснах в тази дупка. По-рано бях в затвор заради мама, но поне можех да дишам.
	[* Игра на думи с името на Пом (ябълка), английската дума, с която Шарлот нарича баба си, и сорт зелени ябълки. — Б.пр.]
	— В затвор? — казва той поразен.
	А живее с нас. Нима нищо не е разбирал?
	— Нямам право да имам приятелки. Не мога да се храня в стола. Не мога да поканя никого, нито да ходя на гости. Аз съм мамината кукла.
	— Не преувеличаваш ли малко? — пита той с усмивка.
	— Сега ще е още по-зле! Ще ме държи под ключ до осемнайсетата ми година.
	— После какво ще направиш?
	— Ще отида толкова далеч, че никога няма да ме намери. Ще дам адреса си единствено на Пом.
	— Не и на мен?
	— Ще се почувствате задължен да го съобщите и на мама.
	Усмивката на татко изчезва.
	— Остават ми девет години, за да ти попреча да изчезнеш така — заявява сериозно той.


	_Лу, там, където се отива после_
	Отначало се обръщахте все още към мен. Сега вече съм част от миналото. Вече не мислите „ти би го харесала“, а „мама или Лу би го харесала“. Само ти още се обръщаш към мен, мой бализак. Нормално е. Това е животът. Искам да кажа — това е смъртта.
	Събрали сте се вкъщи, това сгрява сърцето ми. Изправяте се един срещу друг, хванали сте се за шиите, разтърсват ви силни чувства. Уловени сте в капана на същия лабиринт като по-рано, но сега сте се хванали за ръце. Поне вече не сте сами.


	_Албан, остров Гроа_
	Вратата на синята стая се отваря със скърцане и аз се събуждам рязко.
	— Кой е?
	— Сириан.
	Паля лампата. Приспивателното притъпява сетивата ми.
	— Шарлот има болки ли?
	— Тя спи. Облечи се. Трябва да поговоря с теб.
	Съпругът ми е с моряшка шапка на главата и с тридневна брада, същинска реклама за тоалетна вода.
	— Не говориш с хора по пижами ли?
	— Ще те изведа навън.
	— Посред нощ? Да не си пил?
	— Съвсем не. В неделя си тръгвам, после ще спиш спокойно. Хайде, ела.
	Няма да ме остави, упорит е. Обличам някакви дрехи, мърморя, приспивателното ми пречи.
	— Хубаво се облечи.
	Подава ми шала и якето. Излизаме. Вятърът се развихря, доволен, че има нови кегли за бутане. Сириан ме прегръща през раменете и ме повежда към улицата.
	— Отиваме на пристанището.


	Студът кара кръвта ми да застива и смразява химическите молекули, заради които би следвало да спя като щастливо бебе, а не като притеснена майка. Залитам по пътя, подкрепяна от мъжа, когото обичам и когото скоро ще напусна.
	Пристанището е пусто, ехтят звуци, вантите шибат мачтите, корпусите скърцат. Няма ни котка, ни моряк, ни гларус, само двама глупаци, които сядат на кея и си клатят краката. Зелената светлина вляво примигва храбро.
	— Шарлот не се чувства добре, Албан.
	— Можех да ти го потвърдя и на топло от леглото.
	— Чувствала се е като в затвор преди злополуката. Страх я е, че сега ще стане по-лошо.
	— Греши! — казвам аз саркастично. — Тя ни доказа, че можем да й имаме доверие. Ще я запиша за скокове с бънджи и в курс по делтапланеризъм. Нали трябва да разпери крила!
	— Сърцето й е здраво, Албан. Ребрата й ще зараснат. Тя е енергична. Оцеля. Тя не е Танги.
	Опитвам да се изправя, но той е предвидил реакцията ми, хваща ме и аз сядам пак. Притиска ме до себе си. Седя ядосана, задъхана, измъчена, с овлажнели очи.
	— Ще ми се да познавах брат ти, да те направя щастлива, да даря лекота и свобода на Пом и на Шарлот. Вчера вечерта отидох да се видя с Маел в Локмария.
	— Събирате ли се? — питам с тон, който би следвало да е безразличен.
	— С никого не се събирам, ти си моята съпруга. И аз те обичам. Време е с Маел да станем просто приятели.
	Доближава неустоимото си лице до моето. Ако исках, можех да го бутна от кея в ледената вода и щеше да потъне мигновено. Щеше да е идеалното убийство. Пристанището е пусто. Щях да се върна и да си легна в стаята и да се зачудя с другите на следващата сутрин защо ли го няма. Скублата му ще го чака напразно.
	— Дай ми втори шанс, Албан. Да започнем отново, на чисто. Ще се променя. Все още всичко е възможно. Не искам да ви изгубя.
	— Ами твоята мърла?
	— Казах ти, край с нея.
	— Защо искаш да говорим тук?
	Той се обръща и ми показва една камера зад нас.
	— Това е уебкамерата на пристанището. Бях сърдит на Гроа, задето беше отвлякъл майка ми. Бях сърдит на Маел заради Пом. Но продължавам да съм привързан към това островче. Тук съм израснал, това са моите корени. Всяка сутрин и всяка вечер гледам пристанището и си представям, че влизам тук с катер. Това е моят пристан, моето убежище.
	Той разтваря широко ръце.
	— Уебкамерата хваща точно тази част от кея, където се намираме, до товарния кораб вдясно. Ние сме точно пред нея. Тук няма лъжа. Тук се говори истината.
	— И ако те бях бутнала във водата, стотици хора, които в този момент са в интернет, щяха да ме видят, така ли?
	Внезапно той ме целува както някога. И аз се отпускам. Защото Шарлот е на сигурно място вкъщи. Защото си има личен лекар у дома. Защото тук е толкова студено, че можеш да замръзнеш. И защото отново сме двамата.


	Изкачваме се по улицата към градчето и сякаш се връщаме назад във времето. Няма начин аз да съм тази жена, притисната до своя мъж в островния мрак. Няма начин той да е този пламенен, нежен мъж. Няма начин аз да съм тази жена, която няма търпение той да я съблече.
	И ето че се случва невероятното, това, на което не си се надявал, страстта, целувките, като първия път, с прелестни несръчности и огнени открития. Запознаваме се в първото утро на света. Вече не ме е страх от проклятието, изречено от полудялата ми от скръб майка. Животът е пред Шарлот. Отново мога да се отпусна. Любовта е по-силна от омразата.


	_Шарлот, остров Гроа_
	Преди спях на една страна. Сега ми се налага да лежа по гръб. Затова сънят ми е лек. Чувам как вратата на къщата се отваря, после се затваря. Познавам гласовете на родителите си, те си говорят тихо, но аз имам остър слух. Къде са тръгнали посред нощ?


	Чакам. Не се връщат. Да не би мама да е поискала татко да скочи над Адската дупка? Да не би да се убиват един друг на плажа? При кого ще живея, ако умрат и двамата? Грани вече я няма, грампи не може да се грижи за мен. Сара смята, че съм противна. Нямам роднинска връзка с Маел. Маминка, майката на мама, мрази деца. Кой ще се грижи за Опла? Него ще го затворят в клетка, а мен — в сиропиталище? Ще му бият инжекцията, а аз само дето ще си изплача очите. Този израз е тъп, човек не може да плаче с краката си. Пом дори няма да знае къде съм, няма да се видим повече. В крайна сметка моят златен затвор не беше толкова ужасен. Мама се страхува прекалено за мен, но ме обича. Татко никога го няма, но и той си ни обича.
	Само като си помисля за това и сърцето ми започва да препуска. Ако шевовете не издържат, дали ще се изсипе отдолу като скъсан чорап? Дали хирургът ме е зашил с кръстати шевове, или завинаги ме е „зашил“ за Гроа? Трябва да се успокоя. Пробвам номера на татко. Взимам айпада и включвам уебкамерата на остров Гроа. Виждам един господин и една дама в гръб. Те гледат входа на пристанището, седнали един до друг. Образът застива, камерата не работи непрекъснато. Татко ми обясни, образите продължават шейсет секунди и се обновяват на две минути. Дамата иска да стане, но господинът я задържа. Тя ми напомня за… мама? Ами господинът да не е… татко? Образът застива. Той се обръща, тя също. Образът пак става неподвижен. Той й сочи камерата, а аз им махам с ръка, но те не ме виждат. Образът застива. Ето ги отново, сега пък се целуват, пфу. Образът става неподвижен. И ето че си тръгват, притиснати един към друг.


	Добре ли видях, или превъртам? Чувам как вратата на къщата се отваря и затваря тихичко. Те си шушукат, смеят се приглушено. Качват се по стълбите. Той не е скачал над Адската дупка. Не са се избили. Няма да ходя в сиропиталище. Никой няма да бие инжекция на Опла. Ще си останем заедно четиримата. Татко е прав, неговата уебкамера оправя настроението.


>	30 януари

	_Пом, остров Гроа_
	Шубе ме е. Репетирахме цяла сутрин. Беше предвидено концертът да се състои навън, но вали проливно и затова ще бъде в празничната зала. Музикантите и хористите са в черно. Шарлот ми услужи с едно пухкаво поло. В моето семейство никой не знае, че свиря с духовия оркестър, смятат, че пея в хора.
	Вадим инструментите, подготвяме се. Възрастните са нервни също като децата. Изпълнението ми на _Danny Boy_ с Ив е предвидено да е пето поред. После трябва да свиря с всички шестото парче, после ще мина зад сцената и ще отида при семейството си в дъното на залата да слушам хора. Запазих им места, като залепих със скоч хартийки на пластмасовите столове. Шарлот ще дойде с кола, с татко, в последния момент, за да не се блъска с хората. Дишам бавно и дълбоко и от това се прозявам. Знам двете партитури наизуст. Другите деца вече са се показвали пред родителите си на празници, на състезания. Мен татко ще ме види за пръв път. Залата се пълни. Накрая остават само запазените от мен места. Вратата в дъното се отваря. Шарлот е по-бледа от останалите. Сядат. Светлината угасва.
	Оркестърът започва с бодра мелодия: тромбони, тромпети, саксофони, барабани — празник. Стоя търпеливо зад сцената и гледам как другите свирят. Армел се качва отстрани и шушне нещо на ухото на Жакот, която го предава на Ив. Той спира да свири и се оттегля в тъмната част. Търси ме с поглед, прошепва ми бързо да си сглобя саксофона, включва се към изпълнителите за края на парчето, след което се приближава до микрофона.
	— Приятели, малка промяна в програмата. Един от нашите смелчаци е спукал гума под дъжда в Пор Мелит, ще отидат да го докарат. А уж не бяхме предвидили да свирим _Аз пея под дъжда_ на Джийн Кели! Поради това редът ще бъде променен. Минаваме направо към петото изпълнение. Дуо пиано и алт саксофон.
	Слушам разсеяно и монтирам инструмента.
	— Пом, заповядай!
	Ръцете ми са мокри, устата — пресъхнала. Седнал пред пианото, Ив ме чака. Цялата зала чака нас.


	Ив свири първите тактове от _Danny Boy_ сам, както беше предвидено. Саксофонът ми тежи на врата, ремъкът ми прерязва кожата, пръстите ми са топли, но музиката ще ми помогне да се съвзема. Не поглеждам към близките си, мисля само за едно: за вечно повтарящата се тръпка, за магията на вълшебната мелодия. Пръстите на Ив пробягват по клавишите, аз допирам устни до мундщука и ето че трогателните звуци се изливат… Не? Не.
	Сърцето ми се пръска. Пръстите ми са нагласени, както трябва. Чувам музиката в главата си. Устата ми е в правилна позиция. Не съм налапала много мундщука. Не стискам прекалено зъби. Духам, а няма нищо. Ама нищо, нищичко, въобще, изобщо. Чува се само пианото. Саксофонът прави _хххххх_, като звука на морето. Сякаш е запушен или счупен. Ужасена съм. Да не би някой да ми е погодил лоша шега? Да не би саксофонът да не иска да свиря пред татко? Да не съм го обидила? Ив няма как да ми помогне, защото е на пианото. Толкова усилия за нищо! Аз съм смешна. Духам пак: _хххххх_. Потресена, поглеждам татко в дъното на залата. Той говори на Шарлот. Все му е тая. Беше за него, неговото парче. Не съм Сидни Бекет, нито Стан Гец, които Ив ми е пускал, но тази сутрин можех да свиря _Danny Boy_. Беше прекалено хубаво.
	Ив свири на пианото, хората не разбират какво става, някои зрители смятат, че това е шега. Стискам зъби, свалям ремъка от врата си, оставям саксофона на пода и излизам от сцената. Толкова ме е срам. Промъквам се в тъмното до вратата, затварям я точно когато пианото замлъква и се чуват аплодисменти, които не са за мен. Пресичам под шуртящия дъжд, без да се огледам. За малко да ме бутне една кола, пред която изведнъж се появява моята фигура, цялата вир-вода. Тичам да се приютя при Лу.


	Сядам на нейния камък в гробището. Исках да бъда хитра, а бях жалка. Ще се крия тази вечер, докато татко си отиде. Лягам по гръб и се втренчвам в небето, където се пресели Лу. Мокра съм, замръзвам. Изпищявам, когато една ръка пада върху рамото ми.
	— Не се бой, аз съм!
	Татко е с голям чадър и го държи над нас.
	— Ще умреш така. Свали полото.
	— То е на Шарлот. Под него нямам нищо.
	— Няма кой да гледа. Облечи моя пуловер.
	Свалям полото, то е подгизнало като парцал. Обличам дебелия пуловер на татко, ръкавите му висят от ръцете ми. Той остава само по едно тънко поло. Треперим.
	— Ще се приберем на топло, но трябва да довършиш започнатото. Помниш ли какво казваше Лу? Когато човек падне от коня, какво?
	— Качва се обратно веднага. Но саксофонът не е кон. Не ме бива, Ив ме е излъгал.
	— Саксофонът е животно с езиче, миличка. Забравила си да го сложиш.
	— Какво?
	Той внимателно поставя куфарчето върху гроба до нас.
	— Ще ми подържиш ли чадъра?
	Предпазвам с него нас тримата — татко, инструмента и себе си. Татко сглобява саксофона с увереността, която идва с опита, без да сложи платъка. После духа в него и натиска клавишите. Чува се _ххххххх_. Морският звук. Също като мен на сцената.
	— Виждаш ли? Без платък няма трептене, няма звук.
	Разбирам. Мислех, че разполагам с време, но смелчагата бе спукал гума и ме изкараха под светлините. Татко ми подава кутията за платъци. После ми се покланя почтително.
	— Може ли да си взема чадъра? След две минути си на сцената.
	— Не искам да се връщам там.
	— Ще се представиш тук, пред Лу и пред мен.
	Зяпвам.
	— Да не ми кажеш, че те е страх?
	Аз съм подгизнало малко момиче, не съм мокра кокошка. Грабвам платък от кутията, навлажнявам го с език, слагам го върху мундщука, затягам лигатурата. Мократа ми коса ми се е залепила на лицето, татко я приглажда зад ушите ми. Той е тук, грамаден, с чадъра, под който се крием. Ръкавите на пуловера му висят, той ги повдига върху ръцете ми и казва:
	— Слушаме те.
	Нямам нужда от партитура. Лапвам мундщука. Ето че _Danny Boy_ отеква изпод чадъра над смълчаното гробище.
	Земята отново се върти. На саксофона му е все едно че от мен тече вода, той е отново жив, говори за любов и приятелство и за една келтска земя като Бретан. Погребаните моряци разпознават стария напев, дошъл от миналото, реват в кръчмите от другата страна на океана. Облегнат на Лу, татко слуша.


>	2 февруари

	_Шарлот, остров Гроа_
	Татко се върна на работа в Париж. По-рано бях нагла и мърморех. Сега се чувствам уязвима. Врагът е под кожата ми, в гърдите ми, аз съм врагът.
	— Имаш кръгове под очите — тревожи се мама.
	— Жо може да ни закара до плажа с колата, ще подишаш чист въздух — предлага Пом. — Защо все седиш затворена?
	— Ако ти е тъпо с мен, не те задържам. Върви да си играеш с твоите приятелчета, които могат да тичат и да се кискат.
	— Не си виждала океана, откакто дойде!
	Тя не знае, че аз всеки ден съзерцавам пристанището с уебкамерата. Боли ме не когато сърцето ми бие, а когато дишам, заради ребрата ми, които е трябвало да срежат, за да стигнат до него и да го зашият. Грампи ми обясни — то е също като в гардероба, където трябва да бръкна зад тениските, за да достигна до пуловерите.
	— Да не би веселият ти нрав да е изпаднал от джоба ти в Адската дупка? — пита Пом, за да ме накара да реагирам.
	— Това е като първо изречение в роман — казва леля Сара.
	Тя е тъжна, понеже Федерико си тръгва днес. Грампи ме преглежда всеки ден, говорим си. Откакто стана злополуката, аз се интересувам какво става в главите на хората, защо имат или нямат приятели, защо в един миг човек е господар на света, а в следващия се е надянал на някакъв клон, как хората се влюбват.
	— Сърцето ти е като швейцарски часовник, всичко това скоро ще бъде само един много, много неприятен спомен — казва грампи.
	— Чувствам се самотна. Когато грани беше тук, всички бяха самотни, освен вас двамата. Дори когато вече я няма, вие пак сте си двамата. Сара си има Федерико. Пом има майка си. Татко и мама пак спят заедно; откакто се целунаха на пристанището, хъркането му вече не й пречи. Аз пък си нямам никого, е, освен Опла.
	— Какво са направили родителите ти на пристанището?
	Разказвам му какво съм видяла на уебкамерата.
	— Смяташ ли, че татко ти и леля ти Сара са щастливи? — пита обнадеждено грампи.
	Потвърждавам. Това май наистина го радва. Уточнявам:
	— За всички вас е пролет, а за мене — зима.
	— Искаш да кажеш, че в техния живот всичко е наред, а ти се мъчиш в твоя, така ли?
	— Не мога да дишам.
	— О, да, можеш! Страх те е да дишаш, защото те боли. Една сутрин ще се събудиш както преди, без да забелязваш дали вдишваш или издишваш.
	Той докосва полекичка с ръка белега, който плаши мама и е толкова интересен на Пом.
	— И за теб пролетта ще настъпи — много преди да дойде пролетта.


	_Сара, остров Гроа_
	Федерико си купи сак, защото даде своя на Пом. Не обича сбогуванията.
	— Тръгвай, Сара, иначе няма да се кача на този кораб и ще си изгубя работата.
	— Ако си мечтаеш за съвършено италианско семейство, в което _mamma_ прави паста за _bambini_, сбъркал си адреса — уточнявам нещата аз.
	— Не мечтая за нищо конкретно, търсех човека. В Рим хората по улиците са като във филм на Фелини, без да го правят нарочно. Тук гроасци не се преструват на островитяни, а са си такива. Океанът около тях променя вижданията им. Това, че се запознавах с теб, промени вижданията ми.
	— Не искам да се жертваш!
	— 1 2 3 — казва Федерико. — Във Венеция пазачите, които обикалят, лепят хартийки по вратите на къщите и по решетките на магазините, за да докажат, че са минали оттам. Ще ми се да облепя целия си живот с хартийки с твоето име. Подир месец се връщам в Париж.
	Един месец е много време. Няма да издържа толкова.
	— В какъв цвят е стаята ти?
	— Яркочервен.


	_Пом, остров Гроа_
	Отначало не обърнах внимание на онова, което ни каза леля Сара. После си спомних нейните думи. Нахълтвам при Шарлот.
	— Хрумна ми нещо! — казвам аз, а косите ми стърчат като на Жо, понеже съм си махнала шапката.
	Сестра ми се е сгушила и е с добре пригладени кичури под позлатените шноли.
	— Спях — мърмори тя.
	— На девет години си, вече си твърде голяма, за да спиш следобед.
	— Тук се лекувам.
	Жо ми е говорил за болничните депресии, за малките деца, прекарващи дълго време в болниците без своите майки. Те се отпускат и се оставят да умрат. Шарлот беше свикнала Албан да се отнася с нея като с бебе. Чувстваше се защитена в интензивното и в кардиологията, обаче сега е пак навън и е крехка като яйчена черупка.
	— Идеята ми ще ти допадне! — заявявам аз весело.
	— Не биваше да ме будиш. Докато спя, забравям, че съм затворница в тази стая.
	— Имаш нужда да се разтъпчеш.
	— Щом направя две крачки, веднага ме заболява, ще тичаш без мен през май на маратона _Ла Гроазийон_.
	— Разходката, която ти предлагам, няма да те умори.
	Декламирам:
	— „Веселият ти нрав е изпаднал от джоба ти в Адската дупка.“ Леля Сара каза, че това прилича на първо изречение в роман. Засега не можеш да мърдаш, но можеш да пътуваш на крилата на думите. Двете заедно ще напишем една повест като за наградата „Клара“ на Лу. Не ме зяпай като теле, иначе ще реша, че са ти присадили волско сърце.
	— За какво ще бъде твоята повест?
	— Не моята, нашата! За каквото си решим — казвам аз.
	— Защо не за моята злополука!
	Замислям се.
	— Можем да я опишем през твоя поглед и през моя, от две различни гледни точки!
	— Ами ако сърцето ми е главният герой?
	Разбирам какво иска да каже. Когато бях малка, Лу ми подари книжка, в която героинята беше капка вода, която разказваше своето пътуване през чешмите, пристигането си във ваната, срещата си с морето.
	— Сърце разказвач… Идеята е супер!
	— Гот! — казва сестра ми. — Грампи ми обясни, сърцето е като къща с четири стаи, влиза се през предсърдията и се излиза през камерите. Трябва заглавие.
	— ЖСВ! Живеем само веднъж!
	Очите на Шарлот блестят, не е толкова бледа. Понечва да си тупнем ръцете, за да скрепим договора, но се спира и изкривява лице.
	Албан открехва вратата.
	— Нещо да ви трябва, момичета?
	— Не, благодаря — отвръща сестра ми и се усмихва за пръв път от дълго време.


	_Албан, остров Гроа_
	Направо се изгубвам сред лабиринта от улички, въртя се в кръг и всеки път се озовавам при църквата „Нотр Дам дьо Плазманек“. Преди възхода на Пор Тюди в края на деветнайсети век Локмария е било най-голямото село на острова. Моят свекър ми каза да завия след гумното, ама как ли изглежда то? Най-сетне се оправям.
	Сядам пред камината. Маел ми поднася чай. Това е заради физиономията ми — изглеждам, сякаш пия чай, и често ми поднасят, а всъщност не обичам.
	— Трябваше да проведем този разговор още преди десет години — започвам аз направо.
	— Знаехте къде да ме намерите.
	— Мъжът ми още ви обичаше.
	— Това беше ваканционна връзка, не история за цял живот, Албан. Ако наистина държахме един на друг, щяхме да живеем заедно сред бури и хали. Лу е напуснала своя замък заради Жо. Той е напуснал своя остров заради нея. Двамата със Сириан си останахме кой където беше.
	— Той се ожени за мен, защото бях бременна.
	— Можеше да се ожени за мен по същата причина. Забравете миналото, Албан. Той ви обича. Страх го е да не ви изгуби. Обичате ли го още?
	Кимам бавно.
	— Вашата Пом е истински герой. Спаси живота на дъщеря ми. Никога няма да мога да й се отблагодаря.
	— Действала е инстинктивно.
	— Ще предложа нещо на Сириан. Искам първо вашето мнение. Може ли да си говорим на „ти“?
	— Слушам те — казва Маел.


	_Жо, остров Гроа_
	Не знам какви ги вършат внучките ми, но Шарлот пак порозовя. Яде и диша, без да си дава сметка за това. Двете с Пом се кискат тъпо. Дори Опла отново е весел.
	Сириан идва с влака, аз отивам да го взема от Лориан заедно с Пом на _Лу дьо мер_. Той скача в катера, носи две правоъгълни куфарчета — едно черно и едно сиво. Подава сивото на Пом, а тя заприличва на червена ябълка.
	— Ямаха, втора употреба. Доста е поскитал, има топъл и нежен звук. Чакаше те. Добавих му мундщук „Зелмер“.
	Тя се хвърля в прегръдките на баща си. И в тази секунда аз си казвам: готово, Лу. Децата и внучките ни са щастливи. Не знам дали ще е задълго, но е прекрасно.


	Вкъщи отварям моя абонамент за гугъл и деактивирам предупрежденията. После събирам семейството ни в кухнята.
	— През ноември нотариусът с крокодилчето ви прочете част от завещанието на майка ви, после ви каза да излезете. Продължението бе свързано с мен. Той ми показа едно шишенце, в което тя е пъхнала писмо за нас. Ще отида да го взема утре.
	— Не можеше ли да го вземеш веднага? — учудва се Сириан.
	— Не, но сега вече може.
	— Да дойдем с теб? — предлага Сара.
	Отклонявам предложението. Трябва да отида сам.


	Вечерта се случват велики неща. Пом се радва на новия си саксофон и свири в дует с баща си. Двамата са в синхрон, без да са репетирали заедно. Следват партитурата и се наблюдават взаимно, трептят в хармония. Възхитен съм. Дано да ги чуваш там, където си, моя бализак.
	— Как ще кръстиш твоя саксофон? — пита Сириан, прибирайки своя инструмент.
	Пом се обръща към Шарлот, която отговаря веднага:
	— Клара!
	Излизам да погледна небето. В Париж не се вижда нищо заради мръсния въздух. Тук спим под обсипано със звезди наметало. Твоята „апетитна градинка“ не оцеля, изоставих я, забравих я, малко ме е срам, всичко отиде — босилекът, ментата, дивият чесън, магданозът, салвията, риганът, върбинката, маточината, мащерката, както и твоето любимо растение _marensa mdritima_, „мидените листа“, които, като се ядат сурови, имат вкуса на стриди, но иначе не са като тях.
	Мисля си за нощта, когато те открих в кабинета си. Ако не се бях събудил, установявайки, че те няма, ако те бях изчакал в леглото, ако бе имала време да доведеш докрай намерението си, нямаше да бъдем тук тази вечер…


>	Преди осем месеца

	_Жо, остров Гроа_
	Излизам да походим покрай брега с Бертран, Жан-Люк и Мари-Кристин. Когато се връщам в градчето, ръцете ти и лицето на Пом са изгорени. Пом правилно се е сетила да пусне студена вода върху изгарянията ви, но не се е сетила за биафина. Веднага ви намазвам с него, благодарейки на небето, че положението не е по-лошо. Преглеждам окото й с моя офталмоскоп, превързвам ръцете ти, давам ви обезболяващи. Карам се на виновника, котарака Трибор, все едно е развалена риба. Той ми обръща гръб унизен.
	На следващата нощ ме събужда някакъв шум. По рефлекс протягам ръка към твоята страна на леглото. Теб те няма, а чаршафите са студени. Тръгвам да те търся из спящата къща. Намирам те в моя кабинет, ти си по нощница и трепериш. Седиш в креслото ми, а превързаните ти ръце са вкопчени в моята ловна пушка. Кутията с патроните е отворена и е върху бюрото. Цевта е насочена към шията ти.
	— Какво правиш, Лу?
	— Кой сте вие?
	Ледена ръка стяга сърцето ми.
	— Лу, остави тази пушка…
	— Не се доближавайте до мен!
	— Лу, това съм аз, Жо, твоят съпруг.
	— Предупреждавам ви, заредена е!
	Не мога да позная гласа ти, той е нисък, ужасен.
	— Умолявам те, моя любов…
	Доближавам се до теб и се случва немислимото: ти обръщаш оръжието към мен и се прицелваш в мен. Заставам неподвижно.
	— Ей! Внимавай!
	Една сълза се стича по бузата ти, но затягаш хватката. Превръзките ти пречат, ала показалецът ти е на два милиметра от спусъка. Ако стреляш, както си насочила пушката, куршумът ще уцели гърдите ми и сърцето ми ще се пръсне. Ако стреляш по-ниско, ще се забие в стомаха ми, хеликоптерът ще ме откара в Лориан, ще ме сложат на операционната маса и вероятно ще умра на нея. Или пък ще се забие в гръбначния ми стълб и ще се озова на инвалидна количка до края на живота си, ще мога да я подобря и да се състезаваме със Сара.
	Усмихвам ти се въпреки паниката. И тогава става нещо. Ти отново включваш. Невроните ти отново функционират. Мозъкът ти пак върши работа си. Паметта ти подбира, подрежда и те поставя на правилния път. Казвам нежно:
	— Лу?
	В погледа ти се чете ужас. Гледаш пушката в изгорените си ръце, кутията с патроните, виждаш устремената към мене цев. Веднага насочваш оръжието към тавана. Аз ти го измъквам, вадя патрона.
	— Изгубила ли съм си ума, Жо?
	Мъча се да продължа да се усмихвам.
	— Ти ме накара да си изгубя ума още първия път, когато те видях, и така и не го намерих.
	— Трибор не събори врялото кафе, Жо. Бях аз.
	Лицето ми се променя.
	— Добре ме чу. За малко да ослепя Пом, мой бализак. Не познах собствената си внучка. Исках да я отблъсна.
	— Спяла си и тя те е стреснала, така ли?
	— Не, нищо подобно! Потъвам в черни дупки и в бели пропасти. Не знам коя съм и къде съм. Затова взех пушката, за да съм спокойна, че няма да ви нараня.
	Сядам до теб, а ти се гушваш на рамото ми.
	— Ще ти направят изследвания, ще те лекуват и ще оздравееш.
	— Не те бива да лъжеш, любов моя. Аз съм съпруга на лекар, не можеш да ме заблудиш. Хиляди пъти съм те чувала да казваш „за жалост, тя е загубена“ или „добре че не съм на мястото на близките й“. Страх ме е не за мен, а за вас.
	— Аз съм тук. Ще те пазя.
	— Може да ми се случи винаги — на волана, на улицата, в кухнята, докато газовата печка е включена, на кораба.
	— Вече никога няма да те оставям сама.
	— Не си ми бавачка! Исках да свърша красиво с твоята пушка, обаче откачих. Целих ли се в тебе?
	Ужасена, ти обгръщаш с превързаните си ръце главата си и заприличваш на зайче. Сладко, лудо зайченце.
	— Щяла съм да те убия?
	Не плачеш, ти си отвъд това състояние, в някаква чудовищна територия си, където затъваш все повече всеки ден и докъдето аз нямам достъп въпреки любовта ни.
	— Ами ако някоя нощ, докато ти спиш до мен, забравя кой си?
	— Ще скрия пушката.
	— Не само оръжията са опасни. Врялата вода, газта, ножовете, ножиците, огънят!
	— Успокой се, любов моя.
	— Дори заспалият сумист е уязвим като мравка. Не си само ти, а и Пом, и Маел! И Шарлот, Сириан и Албан, когато идват! И Сара! Не искам някой ден да се събудя и да установя, че съм наранила или убила някого от вас.
	— Това няма да се случи — заявявам аз.
	— Искаш да ми докажеш, че ме обичаш? Дай ми пак пушката.
	— Дума да не става!
	— Има и друг изход, мой бализак.
	— Разбира се, ще се лекуваш!
	— Не ме залъгвай с празни приказки. Вече е твърде късно. Искам да се възползвам от времето, което ми остава. Но при едно условие.
	— Да?
	Ти се втренчваш в очите ми и произнасяш една дума, която не би трябвало да се отнася до теб на петдесет и шест години.
	— Хоспис.


>	6 февруари

	_Жо, Лориан_
	Аз те убих, като не те оставих да се самоубиеш преди осем месеца, Лу. Съгласих се с по-малкото зло. Разумът ти си отиваше и ти постъпи в хоспис. Бях основал с моите приятели Обществото за подпомагане на съпруги на нескопосани мъже, но не успях да помогна на теб.


	Днес твоят нотариус носи поло без крокодилче, розов, като жозефа на раменете ми. Минавам към главното, казвам му:
	— Децата ми са щастливи.
	Той отваря чекмеджето и ми подава бутилката. Пъхам я в джоба на моряшкото ми яке.


	Таксито ме оставя при морската гара. От сутринта в главата ми се върти песента на Жан-Луи Обер _Alter ego_. Тананикам си я, докато крача към склада до паркинга, откъдето колите влизат в транспортните кораби. „В живота ми липсва един такт, липсва един такт, разбрах, липсваш ми ти, мое друго аз.“ Поздравявам шофьорите на камиони и моряците от фирмата. Питам дали някой има клещи. Услужват ми.
	Сядам на една скала встрани. Напъвам тапата. Восъкът се разчупва и се разпада на кървавочервени парченца. Отпушвам бутилката и веднага я слагам до ухото си. Споменът за гласа ти погалва бузата ми, отзвукът от думите ти се разнася на вятъра. Бих се заклел: каза ми, че ме обичаш.


	Вътре има два листа, нашият договор и писмото ти. Опитвам се да ги извадя, обаче пръстите ми са прекалено дебели. Бих могъл да тресна бутилката върху скала, да я строша, но ще се нараня, а и парчетата стъкло може да порежат децата и кучетата, които се разхождат насам.
	Пъхам си ръката в джоба, за да си намеря очилата.
	— По дяволите!
	Забравил съм ги на Гроа. Ти имаше чудесно зрение, докато аз съм загубен без моите цайси. Аз ще остарея, а ти няма да имаш и една-единствена бръчка. Ще се превърна в стар вдовец, а ти ще си останеш млада покойница. Ако живея още двайсет години, ще стана на възраст да ти бъда баща. Това са танталови мъки — думите ти са при мен, но не мога да ги взема и да ги прочета. Затварям очи и се връщам десет години назад, в деня на лятното слънцестоене…


>	Десет години по-рано

	_Жо, остров Гроа_
	— За любовта! — казах ти аз, взирайки се в очите ти във вечерта на лятното слънцестоене на Гран Сабл.
	— Гледай ме, докато си казваме наздраве, Жо, иначе — седем години без секс!
	Подчиних се при тази заплаха. Ти ме помоли да се сетя за някоя песен точно за този миг. Аз затананиках „Остров между небето и Лу“. Ти отговори с „Пей, живот, пей, сякаш утре трябва да умреш“. Беше тъжна. Дядо ти, блестящ и добродушен човек, бе умрял наскоро — с помътен разсъдък и агресивен. Ти се ядосваше на лекарите му, обвиняваше колегите ми в лекарско твърдоглавие. Каза ми сериозно:
	— Искам да разчитам на теб, Жо.
	— Можеш. Бих дал живота си за теб.
	— А би ли ми го отнел? Ти се бориш за твоите пациенти. Искам да ми се закълнеш да ме спасиш, ако някой ден стане наложително, ако стана като дядо.
	— От какво да те спася? От този мамарец, дето ще те ухапе по прасеца?
	Ти изписка и си сви краката.
	— Умееш да лекуваш, Жо, умееш да съкращаваш мъките. Беше инжектирал нещо на човека без глава.


	Бях млад специалист на стаж в спешната помощ. Бях успял с първото си израждане при домашни условия и направо летях. Веднага след това се озовах пред една кола, чийто шофьор, възрастен мъж, който не бе закопчал предпазния колан, вече почти нямаше глава. Уста и нищо над нея, без нос, без очи, без коса. Черепът му се бе пръснал, мозъкът му бе върху предното стъкло. Сърцето му още биеше, макар и неритмично. Стомахът му бе хлътнал навътре. Краката му бяха смазани под ламарините. Ръцете още държаха волана. Явно бе заклет пушач, заклет пияч и увредените му органи не можеха да послужат на никого. Жена му, която приличаше на баба ми, бе извадена от колата в безсъзнание. Бавно се съвземаше и повтаряше: „Как е мъжът ми? Пак беше пиян, заспа, докато караше. Как е мъжът ми?“. Не исках да й остане ужасяващият спомен за старец без лице и без крака, с разкъсано тяло и орган, който още правеше „бип-бип“, поддържайки някаква илюзия за живот. Гледката бе непоносима. Инжектирах му една ампула, която за няколко секунди спря сърцето му. Теоретично аз го убих. Убих преждевременно един мъртвец, един торакс с фибрилация. Вечерта ти разказах. После се напих. Без да пипам волан. Спокойно, вкъщи. В обятията ти. Никога, на никого не го казах, освен на теб.


	— Не се гордея с това, но и не съжалявам. Е, и?
	— Щастливи сме заедно, мой бализак. Кой знае какво бъдеще ни очаква? Ако страдам от неизлечима болест, ако ме боли жестоко, ако се побъркам и се превърна в някаква идиотка с потекли лиги, искам да ми помогнеш да си отида.
	— Ти си луда!
	— Да, по теб! Кълна ти се да постъпя по същия начин, ако ти ме помолиш. Иначе ще се грижа за теб предано и със секси бельо до последния ти миг. Но не мога да си представя да гасна бавно някой ден, без да си спомням, че те обичам.
	— Аз съм лекар, спасявам хора, не ги убивам. Човекът, за когото говориш, потенциално вече беше мъртъв. Ако един ден си в неговото състояние, ти обещавам да спра сърцето ти… Така става ли?
	Ти тръсна ядно глава, не ти беше достатъчно. Дядо ти, единственият от твоето семейство, който ти бе говорил за майка ти, според теб не заслужавал онова, в което се бе превърнал. Напразно се опитах да те вразумя:
	— Защо се тревожиш за това на четирийсет и шест години?
	Останахме тъй, до късно срещу морето, притиснати един към друг. Един гларус дояде сандвичите ни. Ти настояваше. Спореше. Започна да плачеш. Предадох се, мислех си, че пак ще поговорим, че това е просто един спор, който с нищо не ме ангажира. Ти ме целуна сладко, „в езиков вариант на двайсет и първи юни“. Измъкна лист от джоба си и написа на него: „Ние долуподписаните, Жо и Лу, здрави телом и духом, обещаваме днес с този договор, влизащ в действие веднага, да се освободим взаимно, ако се наложи“. Сложи дата и се подписа. Подписах се и аз, за да пресуша сълзите ти. Ти нави договора около пръста си и го пъхна в празната бутилка. После допря устни до гърлото й и прошепна в бутилката думи, които не чух. Сетне я запуши с корковата тапа. След това изстърга етикета, за да не се виждат последните две букви. Остана само „Мерси“.


	_Жо, остров Гроа_
	Слънцето озарява от светлото небе товарния кораб, платноходите, рибарите, пешеходците, колите, кучетата и гларусите. Сара ми услужи с нейния айпод и докато пътувахме, слушах как Дидие Скибан свири _Молен_ на пиано, това ми помогна. Махам слушалките от ушите си, слизам от кораба, бутилката издува джоба ми.
	— Ей, Систола! Татко!
	Обръщам се. Децата ни са дошли да ме посрещнат. Сядаме на терасата на „Пристана“. Поръчваме си мускаде и Соаз ни носи три чашки. Вадя бутилката от якето си, ти си на дъното й като дух. Думите, които изрече в нея, са залегнали в сърцето ми.
	— Не успях да извадя писмото на майка ви.
	— Соаз сигурно има каквото трябва — казва Сириан. Връща се с парченце канап и го свива на две. Вкарва клупчето до дъното на бутилката, накланя гърлото, така че то да мине под листчетата. После дърпа полекичка канапа и те излизат с него. Първо разгъвам прословутия договор, който не спазих. После подавам писмото ти на Сириан, който го дава на Сара, за да ни го прочете.


>	11 август

C>
	Пиша на трима ви от стаята в хосписа. Знам, че няма да ми помогнеш да си отида, Жо, макар да подписа договора. За какво ли се омъжих за лекар!
	Сириан, Сара, пошегувах се гадно с вас, прощавайте. Нарочно ви излъгах, че баща ви ми е изменил. Той наистина ме предаде, но не ми е изневерявал. Не е пипвал друга жена (поне доколкото ми е известно), макар че не се притесняваше да ги оглежда. Преди десет години на Гран Сабл го накарах да ми обещае да ми помогне, ако някой ден се разболея от неизлечима болест, ако страдам или полудея. Мъжете не понасят сълзи. Той ми обеща и това ме успокои. Знаех, че няма да си удържи на думата, но ми стана по-леко.
	Вие сте родени в истинско, хубаво семейство. Всичко си има опака страна, не се виждахте много често с баща си. И двамата понесохте рани и трудности, посрещнахте ги храбро. Пожелах чрез тази спорна лъжа да ви накарам да се изпокарате, да се разкриете. Ако съм успяла, сигурно сте изградили връзка помежду си. Баща ви не искаше да отида в хоспис, аз го накарах насила. За малко да обезобразя Пом, като съборих грека. В този момент не бях с всичкия си и не я познах.
	Благодарение на трима ви бях невероятно щастлива. С Жо се научих да живея в радост до самозабрава. Пожелавам ви същото. Всяко лошо ястие, което ви готвех, беше поръсено с любов.
	Надявам се, че Пом и Шарлот ще бъдат цъфтящи, свободни жени. Децата и внуците сами по себе си не даряват щастие, то иде от любовта, която ни вдъхват, с която ги обгръщаме, която ни изпълва.
	Не знаем от какво ще умрем, но можем да решим как да живеем. Жо, накарах те да опознаеш по-добре децата ни и това ти попречи да се отпуснеш, да затъваш. Ти ми попречи да свърша със себе си, аз ти го върнах. Понеже отидох горе по-рано от теб, ще запазя за нас най-добрата маса в някой звезден небесен ресторант. Да те обичам бе опияняващо, думите ти ме омайваха, но никога не си ме опивал.
	Безумно ти благодаря за Гроа. Късът небе над този остров не е като другите. Вълните, които галят назъбения бряг, земята и скалите, жълтугите и зидчетата, рибата тон върху камбанарията, пристаните, заливчетата и гроасците — всичко е рядко, уникално, прекрасно и могъщо. Гроа бе черешката върху тортата, не върху моя изгорял кейк или върху вълшебния кейк на Мартин. Черешката върху чумпота, Ко. Имам вкус към вас, gast.
@	Лу
C$


>	6 февруари

	_Жо, остров Гроа_
	Връщаме се заедно, вървим със скоростта на Сара. Станах баща на стари години. Албан и момичетата играят „Монополи“ в кухнята. Албан слага червен хотел на улица „Пе“ и поглежда Сириан, който кима и заявява:
	— С Албан имаме да ви съобщим новина.
	Потръпвам. Да не се развеждат? Или ще имат бебе?
	— Решихме да купим къща на Гроа. Така ще идваме през ваканциите и ще бъдем близо до теб и Пом, татко, без да ти пречим.
	Пом се ухилва от едното до другото ухо, прилича на герой от видеоиграта „Пакман“. Казвам на тоя мръсник сина ми:
	— Подиграваш ли ми се?
	— Мислехме, че ще се зарадваш…
	— Значи моята къща не е достатъчно добра за вас?
	Само да му беше видяла физиономията, сладка моя. Кикотя се.
	— Шегувам се, Сириан. Няма само майка ти да си прави гадни шегички. Прекрасна новина. Искам от теб само едно. Вземи си нормална кола, за да се придвижваш из острова, да не е с твоя танк, става ли?
	Той кима. Входната врата се отваря. Нали уж всички сме налице?
	— Имаме си гостенка за вечеря — казва Албан и добавя една чиния.
	Маел влиза и сяда до масата, все едно е нещо естествено. Сириан явно не е знаел и седи зяпнал.
	— В твой интерес е да понапълнееш, Шарлот — заканва се Албан. — Предупреждавам те, когато се върнеш на училище, ще се храниш в стола!
	Шарлот се споглежда хитро с Пом. Мисля си за последното парче, което слушахме с теб в хосписа: _Подир мечтата_ на Габриел Форе, с Йо-Йо Ма на виолончелото. И си казвам, че дори храната в стола е за предпочитане пред твоята кухня, любов моя.


	_Лу, там, където се отива после_
	Този миг на чиста радост в кухнята в градчето струва колкото цял товар фъстъци. Вечен миг, като звук от саксофон без поемане на дъх, могъщ като прилив при равноденствие. Вече мога да си отдъхна и да си почина. Вече не сте сами. Бъдещето е ваше. Аз си имам миналото, мога да мечтая и да си припомням. И чудно красива музика, за да летя. Там, където съм, тишината най-сетне отстъпи място на нотите.
	Намирам се на ръба на една канара под Млечния път, долу е морето. В мрака зазвучава _Подир мечтата_ на Форе. Приближавам се към музикантите. Какво да видя: Волфганг Амадеус е на клавесина, Йохан Себастиан на органа. При това Бах е умрял шест години преди раждането на Моцарт, а той пък умира петдесет и четири години преди раждането на Форе! Високата брюнетка Барбара и италианецът Реджани са седнали заедно с англичанина Боуи. Родителите ми са ми запазили място помежду си. Жо, един рибар с моряшки пуловер, който прилича на теб, ми се усмихва. Едно момченце, което прилича на Албан, слуша очаровано. Фелини танцува валс с Джулиета. И аз вече не съм сама. Сега пътищата ни се разделят, любов моя. Но това не е тъжно. Отплавам без теб, седя в лодката и си спомням всичко. Не ме бива изобщо да смятам, но от Вси Светии насам имах време да броя на пръсти. Зная двуцифреното число години, които прекарахме заедно. Зная хилядацифреното число на нашите смехове. Парчето на Форе свършва. Волфганг и Йохан се покланят. Публиката се изправя, всеки танцува под звуците на своя музика. Теб те няма, за да ме настъпваш по краката, мой бализак. Не чувам камбана като Кларънс, ангела на Капра, чувам едно неудържимо и радостно диско: _Ah ha ha ha, stayin aliiiiiiiive_.
@	Париж, остров Гроа, Рим, 2015 г.
	Kenavo dʼan distro, довиждане, доскоро


>	Музика

	_Audite Silete_, Михаел Преториус
	_Филмова музика за Фелини (Musiques de films pour Fellini)_, Нино Рота
	_Et puis_ и _La chanson de Paul_, Серж Реджани/Жан-Лу Дабади
	_Pie Jesu_, Габриел Форе
	_Une ȋle_, Серж Лама
	_Chante, la vie chante_, Мишел Фюген
	_Staying Alive_, Bee Gees
	_Adagio for Strings_, Барбър, дирижирано от Ленард Бърнстейн
	_Caballitos_, Лоран Морисон, по текст на Антонио Мачадо
	_Италиански концерти_, Бах
	_Вълшебната флейта_, Моцарт
	_Message in a Bottle_, „Полис“
	_Danny Boy_, Фредерик Уедърли
	_Amazing Grace_, Джон Нютън
	_Manu_, Рьоно
	_Go West_, Swing Cajun, Pat Sacaze
	_Силата на съдбата_ (увертюра), Верди
	_Quand ceux qui vont_, Барбара
	_Cinema Paradise_, Енио Мориконе
	_Страсти по Матея/Матеус Пансион_, първи и втори хор, Бах
	_Itʼs a Wonderful Life_ (музика от филма), Димитри Тьомкин
	_Blanco Natale_, Мина
	_Iʼll be Home for Christmas_, Барбара Стрейзънд
	_La vie est belle_, Франк Капра
	_Saint James Infirmary_, изпята от Луис Армстронг
	_Le Forban_, моряшка песен
	_Mon pʼtit garcon_, Мишел Тонер
	_When Irish Eyes are Smiling_, Олкот, Граф и Бол
	_Quinze marins_, Мишел Тонер
	_Nous étions trios marins de Groix_, моряшка песен
	_Alter Ego_, Жан Луи Обер
	_Molène_, Дидие Скибан
	_Après un rêve_, Габриел Форе, с Йо-Йо Ма на виолончелото


>	Рецепти

>>	„Чумпот“ от Люсет

	Необходими продукти: 1 кг брашно, 2 цели яйца, 1 голяма кутия сметана и 1 малка, 2 обикновени кисели млека, 1 пакет нерафинирана захар (не тръстикова кафява захар), мая, стафиди (или сушени сливи), 100 грама солено масло
	Сложете в голяма купа брашното и маята, направете кладенче, добавете малко сол, сметаната, двете кисели млека и двете цели яйца, разбъркайте всичко. Вземете кърпа (чиста, без дъх на перилен препарат), разстелете я върху масата, посипете я с пласт брашно. Изсипете съдържанието на купата и с част от кърпата оформете тестото, без да пипате с ръце (тестото лепне). Оформете тестото като хляб и го разделете на три парчета. Сплескайте всяко от парчетата като питка с диаметър между 15 и 20 см и сложете по средата нерафинирана захар колкото за две блокчета шоколад (с дебелина 2 до 3 см), като оставяте отстрани 1,5 см без захар. Добавете парченца солено масло, стафидите (или сушените сливи), намокрете краищата на питката и я препънете на две като тригуна. Притиснете краищата, без да пробивате тестото. Сложете всяка тригуна или в хартия за печене, или в зелево листо, или в чиста кърпа, без да го притискате, иначе няма да се издуе. Завържете го като бонбон.
	Стоплете вода, посолете я, оставете я да заври, пуснете в нея _чумпота_, оставяте го да се вари 20 минути и го извадете, без да го пробивате. Чумпотът се приготвя, след като гостите вече са дошли, той бързо се втвърдява, и се поднася нарязан на филии. Остатъкът се поднася на следващия ден на филии, запържени в тиган с нагорещено солено масло, което оставяте да се карамелизира.


>>	Супа на Мирела — „Al Cantuccio“, Рим

	Необходими продукти: фасул (може и зелен, може и бял), манатарки, белени кестени, лук, целина, моркови, чесън, люти чушки, сурова шунка, зехтин, сол, пълнозърнест хляб.
	Заливате с вода (от вечерта за следващия ден) измития фасул, като добавяте морковите, лука, целината и чесъна, нарязани ситно.
	На другия ден сварявате всичко във водата, в която е киснало, като си приготвяте тенджера с вряла вода, която да добавяте, за да не спадне равнището на водата. Когато фасулът се свари, добавяте манатарките, задушени предварително в тиган със зехтин и люти чушки. Вземете кестените, накълцайте шунката или бекон с нож. Смесете всичко — фасула, манатарките, накълцаната шунка, и полейте със зехтин. Препечете пълнозърнестия хляб — поднесете супата в чинии и добавете препечените филии.



>	Благодарности

	Безкрайно благодаря на Елоиз дʼОрмесон и на Жил Коен-Солал, на Сара Хирш, Роксан Дьофер, Ан-Мари Буржоа, на целия екип на издателство „Елоиз дʼОрмесон“, радост и удоволствие е да се работи с вас.
	Голяма благодарност на Никол дьо Пол и на Кристин Солер за къщата на острова, на Жан-Пиер и Моник Пупе, задето споделиха приятелите си, на всички от бандата на седмицата при Фред, на Милан Корве за гривната, на Люсет Корвек за чумпота, на Брижит Адам, Жо _нав_, Жо Льо Пор, Соаз, която стана отново Франсоаз, на блога на Анита от Гроа.
	Специални благодарности на Ан Госини за новите срещи с нашите бащи, на Ерик Фрашон за фрашона на раменете, на майка ми за розите от Кериаргон, на лекарите Катрин Ферачи, Клод Фюя и Сандрин Пакен за медицинската им прецизност, на Ив Балан, Амандин Жандуби, Рената Паризи и Антоан-Базил Мерсие за вълнението от саксофона, на Тиери Серфати за неговите книги, в които ме разнищва, на Грегоар Делакур за неговия смях, на Евлин Блок-Дано за Ила, на Валери Льожьон за никаквеца, на Каролин Вие за татуировките, на Силви Оверноа за „пръчката на думата“, на Жан Файер за Мери Лестър, на Франсоа Буле за големия Шарл, на Ивлин Кюлме за отворените ябълкови вина, на Кристел Перне за „бализак“, на Нозикаа Майер за ясния й глас, на Дидие Пико, както винаги, на Мартин Пилон за _magical cake_, на Матилд Пулио за _burraco_, на Филип Шамбон за Ню Йорк, на Изабел Прьово за нейната любезност и на Силвия и Алесандро за моята кръщелница Ливия.
	Благодаря на пеперудата, татуирана на рамото ми, и на моя кокер Юриел, на когото му е все тая дали казвам _number one_ или _number two_, на Кристиян Фуше, на Юг Тернон, на Алберт Бартоли, на Изабел Рьодие: липсвате ми; на моята леля Талел, която хранеше бездомниците от Сен-Жермен-ан-Ле, които се навъртаха пред нашата ограда нощем.
	Нито едно животно не е страдало при написването на тази книга, изпразваха се бутилки, свири се и се слуша музика, всяка сутрин отскачах до Гроа, включвайки компютъра, имам вкус към този остров.
	www.lorrainefouchet.com
