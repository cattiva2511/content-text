E>
	Дали ако пеперуда в Бразилия размаха крила, ще предизвика торнадо в Тексас?
@	Едуард Лоренц, „Ефектът на пеперудата“
E$


>	Пролог

	— Задръж така, трябва да си завържа обувките. — Пак ли?! Налага ли се да те уча? Отгоре, отдолу, прехвърли и дръпни. Срещни „заешките ушички“, усучи ги и стегни.
	Браян повдига изваяната си тъмна вежда, а аз потискам кикота в шепа.
	— Ще се обърнеш ли? Не става, като ме гледаш.
	Кръстосвам ръце на гърдите си и тупвам с крак по паважа. Сребристите пайети по пантофките ми улавят светлината на пълната луна.
	— Кое не става, да вържеш обувките си? Ти какво, да не си петгодишен? — Не успявам да удържа строгия тон, като го гледам как се е свил на две.
	По брадясалата му буза се мярва трапчинка.
	— Моля те, Тори, не може ли поне веднъж да направиш каквото ти се казва?
	Не мога да отказвам на Браян. Хич. Въздъхвам драматично и се обръщам, но не мога да си мълча.
	— Хубаво, нека да е твоята, но наистина трябва да се научиш как се прави двоен възел.
	— Ха, ха, няма що, много смешно. Ще ти се размине само защото имаш рожден ден.
	Вече не съм в състояние да сдържам усмивката си.
	— Именно, а ти ми губиш ценно време. Ако я караме с твоето темпо, тия двайсет и седем години ще станат двайсет и осем.
	Двайсет и седем.
	Направо не е за вярване, че вчера по това време бях още на двайсет и шест. Но и сега не се чувствам по-различна. Знам, че на вид съм си същата. Същите метър шейсет и два. Същата дълга кестенява коса и очи с цвят на лешник. Единственото различно е, че любовта ми към Браян е по-голяма. Расте с всеки следващ ден. Минаха десет години, откакто ме покани да бъда негова дама на училищния бал, десет години, откакто срещнах своя приказен принц.
	По случай нашата годишнина и моя рожден ден отидохме в любимия ми италиански ресторант в Бриджпорт. Не че е в най-добрата част на града, нито е толкова близо до нас, но за техните каноли* си струва да умреш. Атмосферата също е съвършена — уют, свещи и романтика. Ако трябва да съм напълно честна обаче, можехме да си поръчаме пица и да прекараме вечерта у дома и пак щеше да е прекрасно, защото сме заедно.
	[* Един от най-популярните италиански десерти — тестена фунийка, напълнена със сладък крем. — Б.пр.]
	— Защо се бавиш? — питам с потръпване. Краят на зимата е, но тая вечер студът изведнъж е започнал да хапе.
	— Само минутка, не се обръщай.
	Заради нервността в гласа му правя точно обратното.
	— Ти какво… — Но думите ми засядат в гърлото, като виждам Браян на едно коляно да протяга към мен кутийка от червено кадифе.
	Като потвърждение за важността на момента кутийката е отворена и в нея се вижда пръстен с огромен диамант, сгушен в бяла коприна.
	— Т-това е пръстен — заявявам глупаво и очите ми стават като чинийки.
	— Знам.
	Посочвам кутийката с треперещ пръст.
	— Защо ми го даваш?
	— Защото искам да се омъжиш за мен. — Увереният му отговор идва без пауза или колебание.
	— Сега ли? — Наистина трябва да прехапя език, но ме е страх, че ако млъкна, ще ревна.
	— Е, може би не точно на секундата, но се надявам да е скоро. — Той се подсмихва. От гледката стомахът ми се свива.
	Ще ми се да кажа толкова много неща, но на света просто няма думи, за да опиша колко съм щастлива. Пръстенът е най-красивото нещо, което съм виждала. Смайващ диамант във формата „принцеса“ върху елегантна халка от бяло злато, инкрустиран с пет по-малки диаманта от всяка страна. Блясъкът му съперничи на сияйната луна, която потрепва над нас.
	— Е… какво ще кажеш? Ще се омъжиш ли за мен? — Безгрижието е толкова типично за Браян, а на мен сърцето ми ще изхвръкне.
	— А-аз… — Не е сега моментът да глътна езика си, но едно кратко „да“ ми се вижда прекалено обикновено.
	— Виктория? — Леки бръчици набраздяват челото на Браян, докато стоя онемяла със зяпнала уста. — Ще се омъжиш ли за мен?
	Всяко момиче копнее да чуе тези думи. И най-накрая ми просветва. Това обяснява защо тази вечер на Браян му се наложи цели седем пъти да връзва обувките си. Всеки път го е хващало шубето, но сега вече е истинско. Наистина се случва.
	— Без майтап?
	Браян се разсмива, когато превключвам на родния си австралийски говор.
	— Да, тарльо мой.
	— Онова е ехидна — поправям го, но това сега няма никакво значение, защото Браян току-що ми е предложил да се оженим! — Да, Браян. Ще се омъжа за теб. Милион пъти „да“! — Разплаквам се, сълзите необезпокоявани се търкалят по бузите ми.
	— Да? И ще се омъжиш за мен? — повтаря той, а аз съм изненадана как изобщо може да му хрумне, че отговорът няма да е „да“.
	Кимвам и шумно хлипам.
	— О, Тори! — Той скача на крака, сграбчва ме и ме завърта високо във въздуха. Не успявам да сдържа нито сълзите, нито смеха. Аз съм най-щастливото момиче на света.
	Когато най-накрая краката ми стъпват на земята, той взема ръката ми и слага пръстена. Пасва идеално.
	— Толкова те обичам, бебчо. Ти току-що ме направи най-щастливия мъж на света. — Обсипва лицето ми с целувки, без да пропуска и милиметър. Губя представа колко време се целуваме, прегръщаме и се смеем. Всичко е съвършено, както и би трябвало да бъде.
	Не спирам да се възхищавам на пръстена, докато вървим към колата. Непрекъснато държа лявата си ръка пред очите. Толкова е сюрреалистично. Свирепият вятър набира скорост и вие около нас, а аз се сгушвам в Браян и крада от топлината му. Когато най-после зървам черния ни джип, въздъхвам облекчено. Има нещо зловещо да сме съвсем сами навън по това време — обикновено оживената улица сега е напълно опустяла.
	— Ще се обадиш ли на майка си? — пита Браян и ме притиска плътно към себе си, обгръщайки ме с обичайния си аромат.
	— Това ще е първото нещо утре сутринта. — Прозявам се и се чудя колко ли късно е станало. — На Матилда обаче ще звънна, щом се качим в колата. — Сестра ми ще ми извие врата, ако научи след мама.
	Браян ме целува по главата и сякаш ме обгръща някаква звукоизолирана сфера. Ала нейната безопасност внезапно е нарушена, когато чувам бутилка да се търкаля по паважа. Поглеждам през рамо, очите ми се напрягат в мрака, но не виждам никого. Отдъхвам си облекчена. Облекчението ми обаче се изпарява, когато се препъвам в някаква остро воняща купчина. Хлъцвам и инстинктивно вдигам ръце да се извиня за недоглеждането си.
	Но щом разбирам в какво съм се препънала, ме полазват тръпки — срещам малките като мъниста очички на човек с вид на клошар. Той се ухилва, дългите му пожълтели зъби са като на плъх от канализацията.
	— Готин пръстен.
	Браян бързо ме дръпва от лявата си страна — по-далече от човека, който лъха на неприятности и други миризми. Внезапно потрепервам, без да знам защо. Усещам да се задава нещо лошо, което ще преобърне живота ни.
	— Не спирай — прошепва в ухото ми Браян и двамата ускоряваме крачка, а бързането ни издава отчаяното желание да избягаме. Джипът е само на няколко крачки, паркиран от другата страна на шосето, но все едно е чак в Австралия.
	Остра болка пронизва черепа ми и тръгва по врата, а главата ми рязко се отмята назад. Опитвам да я изправя, но дългата ми коса се е заплела в нещо. Или в _някого_.
	За кратко ми причернява и не успявам да разбера какво става, докато чувам как Браян крещи, опитвайки трескаво да ме освободи. Дръпвам се рязко, пръстите ми се впиват в скалпа в истеричен опит да се откопча. После напипвам нечия чужда ръка в косата си и положението изведнъж ми се прояснява. Обзема ме паника.
	Не ми остава време да запищя — преди да издам дори звук, усещам нещо твърдо да ме подпира в кръста. Тялото ми внезапно омеква, от дробовете ми се изтръгва приглушен вик, когато някаква ръка ме стиска за гръкляна.
	Това не може да е истина.
	— Давай ключовете от колата. — Задушава ме воня на гнилоч. Преглъщам сълзите. Погледът ми попада на Браян, който е вдигнал ръце, а очите му умоляват нападателя да ме пусне.
	— Ето… Сега я пуснете. — Той сваля едната си ръка и я протяга, за да се видят ключовете в разтворената му длан.
	Това обаче не върши работа.
	— Не бързай толкова, мъжки. — Дъхът му е топъл… прекалено топъл, като вкиснато мляко. — Хвърли ги насам.
	Браян прави каквото му е казано без повече въпроси. Виждам ужасения му поглед, но той ми кимва, че всичко ще бъде наред. Само дето няма да е така. Никога вече.
	— Сега ти ги вдигни, принцесо — изсъсква онзи в ухото ми, устните му са прекалено близо до ухото ми. Изскимтявам, сърцето ми думка толкова учестено, че ме е страх да не изхвръкне всеки момент на асфалта.
	Няма да ядосвам нападателя си. Щом се навеждам обаче, той избухва в жесток маниакален смях. Хватката около врата ми се затяга, толкова здраво ме стиска за гърлото, та се боря за всяка глътка въздух. Впивам ръце в неговите, за да ме пусне.
	— Остави я! — изревава Браян и се хвърля напред със стиснати юмруци. По всичко личи, че е решен да се бие. Обаче замръзва на място, когато студеният метал се премества от кръста към слепоочието ми.
	— Браян… — простенвам умоляващо. Ще ми се да пищя, да викам за помощ, но воплите ще са напразни. Наоколо няма жива душа. Няма кой да чуе писъците — съвсем сама съм.
	— Бягай — прошушвам, горещите сълзи набраздяват кожата ми, издавайки моя страх. Напразно се съпротивлявам, хватката му е толкова здрава.
	— Не, бебчо, няма да те оставя! — Той не крие своя ужас, задето съм готова да се жертвам заради него. Но защо и двамата да пострадаме? Похотливото опипване отзад ми показва, че ключовете от колата не са единствената цел на това нищожество.
	— Ами да, Браян, що не плюеш на петите си и не се свреш в някоя дупка? Смотаняк като теб не може да оправи тая малка мръсница. — И онзи бавно плъзва език по бузата ми. Браян скърца със зъби и тръгва с глухо ръмжене към нас.
	Гърча се бясно да се освободя, но съпротивата само кара онзи още по-здраво да ме стисне за гърлото. Давя се, лишена от въздух. Усещам метала върху кожата си хлъзгав и горещ, топлината на кожата ми е загряла дулото. Тялото ми се отпуска, давам си сметка, че не мога да го надвия.
	— Така стоят нещата, принцесо. Ще боли по-малко, ако не ми се дърпаш. — Временно се предавам, но съм готова да се бия като питбул, щом отпусне хватката.
	Също като моите, очите на Браян са пълни със сълзи.
	— Обичам те — шепна, борейки се за всяка глътка въздух. Едрата длан на нападателя ме стиска за гърлото и ме повлича назад. Нямам друг избор, освен да се подчиня.
	Дера ръцете му с нокти, защото се боя, че ще припадна, ако не отпусне хватката си. Но това само го предизвиква да стиска още по-силно.
	— Не! — При писъка на Браян окончателно се предавам. Тялото ми се отпуска, готово да капитулира. Не съм в състояние да понеса болката му. По-силна е от моята. Очите ми са приковани в неговите, най-щастливата вечер в живота ми се е превърнала в най-кошмарната и най-вероятно последната.
	— Само да си тръгнал след нас, ще ви затрия и двамата, така да знаеш. — В гласа му има толкова отрова, че не ми остава друго, освен да се предам заради безопасността на Браян. Онзи размахва пистолета пред лицето ми, за да е ясно, че не се шегува.
	Докато ме влачи по тъмната и мръсна уличка зад ъгъла, си спомням всеки един от миговете, когато Браян ми е казвал „обичам те“. А те са много. Сещам се колко пъти се е усмихвал… заради мен.
	Когато брутално ме притиска по лице в някаква стена, си мисля за първия път, когато Браян ме целуна. Тогава във въздуха витаеше толкова любов, имаше такава тръпка, че разбрах — това ще е завинаги.
	Роклята ми е набрана нагоре, бельото ми — разкъсано и захвърлено, оставам гола.
	Мисля за нас с Браян и за всички онези часове, минути и секунди, прекарани заедно. Секундите са безчет, но сега и те не стигат. Никога вече няма да са достатъчно.
	Ръцете ми са притиснати до тухлената стена, а пръстенът улавя лунните лъчи и ми напомня, че един ден бих могла да стана госпожа Браян Мур. Ала знам, че това вече е невъзможно.
	— Викай на воля. Обичам да пищят — казва ехидно онзи. Ето че някакъв ще отнеме достойнството ми, а аз дори не знам името му. Той пъха ръка между нас и започва да гали и опипва малките ми гърди.
	— Само не наранявайте Браян. — Това е последната ми молба.
	— Не си в положение да претендираш. — Той дръпва пръстена от ръката ми, явно е решил да ми отнеме всичко.
	Окаяният му опит събужда питбула в мен. Вълна от гняв се разлива по вените ми. Не искам да бъда жертва. Вече действам по инстинкт — отмятам рязко глава назад и чувам звук като от смачкан от камион портокал.
	Парализата от страха внезапно отминава, обръщам се с крясък и се нахвърлям на копелето, което стиска кървящия си нос.
	— Шибана кучка!
	Писъкът ми отеква между околните сгради и аз се хвърлям напред, готова да причинявам болка и да въздавам възмездие. Нечии тежки стъпки по цимента ме карат да вдигна очи, усещам облекчение и същевременно страх, като виждам две фигури да приближават към мен. Браян върви след някакъв неясен силует с ниско нахлупена на главата качулка. Явно е повикал помощ.
	Изскубвам се от нападателя си и хуквам като вятър към моя незнаен спасител, очевидно неговата решимост да ме защити е по-голяма от тази на собствения ми годеник, който плете крака отзад. Браян изглежда уплашен, дори някак разколебан. Заболява ме, като виждам, че не тича с всичка сила към мен. Но за това ще мисля по-късно.
	— Бягай! — провиквам се, защото не искам моят герой с качулка да пострада. Защо ли изведнъж го чувствам толкова близък?
	Вече сме на няколко крачки един от друг, но той не забавя своя бяг. Така непоколебимо идва да ми се притече на помощ, че направо ще се разплача от облекчение. Това беше. Всичко приключи. С мен всичко ще бъде наред. Делят ни само няколко метра, но внезапно ме обзема ужас, когато незнайният ми защитник се провиква: „Пази се!“, после чувам прищракване и два оглушителни изстрела, а след това… всичко потъва в мрак.


	_Развитието на пеперудата преминава през процес, наречен метаморфоза. Думата е от гръцки и означава преобразяване._
	__Първи стадий: яйце__


>	Глава първа

	_Девет месеца по-късно_
	— Толкова съжалявам, Тори. Не успях да те защитя, както бях се врекъл.
	Помня как стоя и гледам празно през прозореца на някога благословения ни дом, усещайки само вцепенение.
	— Ще ми се да бях мъжът, когото заслужаваш, от когото имаш нужда. Но… просто прецаках всичко. Никога няма да си го простя.
	Всичко това са само празни извинения, лъжи.
	— Не мога да остана. Тук има прекалено много… спомени. Не мога да живея повече в тази къща. Прости ми. Опитах се да бъда силен, но не става. Ти си толкова… далечна. Студена. Не искаш да се върнеш при мен.
	— Ти се оказа проклет страхливец! — Изкрещявам и това са първите ми думи към него от месеци насам.
	Очите му се навлажняват и без да пророни дума, той затваря вратата на нашия дом, на общото ни бъдеще. Дори не се сбогува.
	Креслото си е кресло, даже никой да не седи на него. Какво обаче става, ако въпросното кресло е същото, което е разбило живота ти, защото си заварила годеника си да клати собствената ти сестра на него — или, ако трябва да сме по-точни, върху него? Сега, щом погледна тая злощастна мебел, си давам сметка, че е трябвало да я зарежа в Бриджпорт, както направих и с бившия си годеник.
	Копринената тапицерия е царствена и гладка на допир, като прекарвам пръст по нея — това предизвиква щастливи спомени от времето, когато креслото стоеше до прозоречната ниша, разкриваща несравнима гледка към градини с разклонени кленови дървета. Вече ми се губи колко часове съм прекарала сгушена в него, зачетена в любимите си книги, или — доста по-често — докато поправям домашните на моите четвъртокласници.
	Чувствах се като същинска царица на трона си всеки път, щом Браян приближеше тихо с чаша чай в ръка и я оставеше пред мен, но преди това неизменно ме целуваше любещо по челото. А после излизаше също тъй тихо, както бе влязъл. Когато чаят и целувките секнаха, трябваше да се досетя, че нещо не е наред. Но тогава бях погълната от усилието да преодолея най-тежкия момент в живота си и предупредителните сигнали ми убягнаха. Ала дори да бях ги забелязала, щях ли да искам да знам? Колкото и да ме е срам, отговорът е „не“.
	Бъзла съм, знам, но понякога неведението е истинска благословия. Какво ли не бих дала да залича спомена как се прибирам у дома и заварвам годеника си да чука някого, който уж е част от семейството.
	В този момент вечно преследващият ме кошмар от нощта, която завинаги преобърна живота ми, изведнъж заприлича на разходка в парка в сравнение с болката от разбитото сърце. Разбиха го двамата, които обичах най-много на света. Дали от ужас, или заради тяхното предателство — така и няма да разбера — но повърнах, щом ги заварих така, прекъсвайки оргазма, който по право принадлежеше на мен.
	Де да можех да си внуша, че по някакво чудо моят любим човек и сродна душа не ми изневерява със сестра ми, но всеки брутален акт на насилие те превръща в оцеляващ. Принуждава те да се изправиш лице в лице с изпитания, за които в повечето случаи не си подготвен.
	Затова реших, че няма да допусна моята борба за оцеляване в онази нощ да отиде на вятъра. Зейналата празнина в гърдите ми също не ми го позволяваше. Изнесох се още същата вечер. Очаквах някакво обяснение, някакво извинение от Матилда или Браян, но получих единствено шамар през лицето — под шамар имам предвид, че три седмици по-късно нашият стилен и стабилен дом с четири спални бе обявен за продан; след месец имаше нов собственик. Според брокера на недвижими имоти, имотът е първокласен, но за мен бе само пущинак, погълнал мечтите ми. Сърцето ми не трепна, като видях табелата ПРОДАВА СЕ, защото не бих могла да живея на място, пълно с толкова горчиви спомени.
	Месеци наред не проговорих на Браян. Напълно загубих интерес и към всекидневните си занимания, макар да си давах сметка, че това не е по негова вина. Превърнах се в празна черупка на някогашното си аз. Чувствах се отчуждена от семейството и приятелите. Сигурно би трябвало да изпитвам нещо, така де, първо ме нападнаха, после хванах годеника си да ме мами с моята плът и кръв, но колкото и да е странно, усещах само вцепенение.
	Днес е моят първи ден в новия ми дом — уединена и занемарена къща край езеро в североизточната част на Кънектикът, където се преселихме, когато бях на четиринайсет. Може да не е кой знае какво, но двата акра девствена земя я превръщат в идеално убежище след сътресението, което преживях току-що.
	Дадох си дума, че с новия дом ще дойдат и новите спомени. Ала щом се отпуснах в гадното кресло, същото, превърнало се в причина за тази голгота, ми стана ясно: трябва да съм същинска глупачка, ако вярвам, че ще стане така. Откакто започна всичко, измина безкрайна поредица от дни, а аз се чувствам така, все едно е станало вчера.
	Окаяното ми отражение се взира в мен от мръсния прозорец — отражение на човек, който не прилича на мен. Кестенявата ми коса е къса, оформена на каре точно под линията на ушите. Прическата сякаш още повече подчертава големите ми лешникови очи, които никога не са били толкова огромни. Насилието и сърдечната болка са ме превърнали в човек, когото не познавам.
	Дългата ми коса я няма. И май не само тя липсва. Усуквам късите кичури около пръста си и мислено благодаря, че пак ще пораснат. Косата ми дори може да стане още по-здрава и дълга и аз почти да забравя, че някога съм я носила къса. Това обаче не важи за повтарящия се кошмар, който нахлува в съзнанието ми, щом затворя очи.
	Щях да се оправя. Решена бях да живея. Но така е при ПТСР*, то не прави разлика, то мрази всички ни. Моята решителност спаси живота ми, но не и връзката. Направо я разби. Виждах го всеки път, щом Браян ме погледнеше. Аз бях жертва. А според него той ме бе предал. Не бе успял да ме защити. Затова го карах да се чувства непълноценен като мъж. Ако някога изобщо би си признал за връзката си с Матилда, сигурно на първо място щеше да го изтъкне като една от несъстоятелните причини да ми изневери с нея. Тя го караше да се чувства желан.
	[* Посттравматично стресово разстройство. — Б.пр.]
	Опитах да говоря с него, да му обясня как се чувствам, но щом отворех уста, думите засядаха в гърлото ми. Затворих се в себе си, без да разбирам защо става така. Може би подсъзнателно го обвинявах, че не се е борил още по-решително за мен. Двамата се отчуждавахме все повече и повече, независимо колко се стараех да запазя отношенията ни. Според лекарите бе нормално след всичко, което съм преживяла, но аз не виждах нищо нормално.
	Затова едва ли някой ще ме обвини, че гледам на това кресло единствено с презрение и… мъст. Не мога да го свържа с нищо добро, защото и то, също като последните десет години от живота ми, се оказа една голяма шибана подигравка. За разлика от спомените обаче — безплътна материя, на която не можеш просто да драснеш клечката — с креслото нещата не стоят така.
	Усещам как моето някогашно спокойствие, даже вцепенението, обзело ме след началото на този порой от лайна, започват да ме напускат. Цялото ми хладнокръвие, ведно с апатията, неочаквано се стопяват и оставят след себе си само убийствена, злобна ярост.
	Подскачам, сякаш креслото внезапно е обхванато от пламъци, представата как съвършеното бяло кресло може _буквално_ да бъде подпалено налива масло в огъня на бушуващия в мен пожар и аз се задействам, преди умът ми да ме е наказал за безразсъдството ми. Писна ми да бъда хладнокръвна, уравновесена и разумна. Писна ми да потискам желанието да се разкрещя от покрива каква лъжлива и страхлива отрепка се оказа моят годеник и колко невъобразимо е предателството на родната ми сестра. Ала най-вече ми писна от жребия, който изтеглих. Защо точно аз? С какво го заслужих? Нямам и най-малка представа. А и кой знае какво още ме чака.
	Едно обаче ми е ясно — моето бъдеще започва с изгарянето на тоя проклет стол.
	Не изключвам вероятността да съм обсебена от зли духове, защото как иначе с моята дребничка крехка фигура и тегло 56 кг бих извлякла това древно дървено кресло по хлъзгавите дъски на пода? Но взривоопасната смес от чист адреналин и ярост може да превърне всеки в най-силния мъж или жена на света.
	Посягам към идеално позиционираната върху кухненския плот бутилка уиски. Бутам с крак стъклената врата, която води към просторния заден двор. Събирам цялата си мощ и извличам креслото навън. То шумно се тътри по вехтите стъпала, но аз продължавам да упорствам, спирам едва когато тялото ми се разтреперва от пълна изнемога. Останала съм без дъх, вие ми се свят от изтощение, челото ми е покрито с пот, но няма да позволя това да ми попречи. Започвам да ровя из джобовете на лятната рокля с щампа на пеперуди, за да открия кибрита и джойнта.
	Щом напипвам животоспасяващите запаси, се насочвам към бутилката „Джеймисън“, полегнала върху възглавниците на креслото. Отвинтвам капачката, отпивам бързо глътка и разливам останалата кафеникава течност по девствено бялата тапицерия — мръсните петна идеално пасват на цвета й. Спирам чак когато в бутилката е останала само глътка.
	Не мога да се сдържам повече и драсвам клечката в картончето на кибрита. Секунда по-късно тя се разгаря с пращене. Трепкащото пламъче подскача в синхрон с неистовото биене на сърцето ми, ала внезапно моята лудост със скърцане набива спирачки и ахвам, ужасена от онова, което се каня да сторя.
	Какво ще си помислят за мен съседите оттатък езерото? Не съм изкарала тук и двайсет и четири часа, а с жаждата си за мъст вече нарушавам спокойствието им. Пламъчето угасва със съскане, а аз въздишам, мразейки се, задето съм толкова безволева.
	Изливам в гърлото си последните останки алкохол и стоя безмълвна, вторачена в креслото и във всичко онова, което то олицетворява. Цигарата с марихуана е единствената ми утеха, единственото, което ми помага да преодолея кошмарите и фиаското на моята връзка.
	„Виктория, много ми се иска да не пушиш това“, чувам високо и отчетливо в главата си как Браян ме хока.
	Досега се боях да престъпя границата на благоприличието, защото исках да угодя на единствения мъж, когото някога бях обичала. А в замяна той се изсра на моята лоялност и ме направи на глупачка.
	Хладният бриз близва пламналата ми кожа и усещането внезапно ме връща към живот. Знам какво трябва да направя.
	Хвърлям поглед през рамо, пренебрегвам чувството, че съм наблюдавана, и си казвам: „Край на задръжките, Виктория. От днес нататък искам от теб да се промениш. Оцеля след най-трудните месеци в живота си, сега е време да бъдеш свободна. Време е да живееш“.
	Задържам дима между устните, вадя нова клечка и драсвам, пазейки пламъчето с трепереща ръка, докато цигарата с марихуана пак се разгори. Всмуквам здраво, тутакси усещам как вътрешностите ми се разхлаждат. Отдавам се на ефекта от тази глътка дим, която ми помага да забравя що за руина съм в момента.
	Пламъчето скоро обгаря пръстите ми, но вместо да го духна, аз стискам очи и запращам клечката в неизвестността. Миг по-късно тази неизвестност заявява за себе си. Става точно каквото очаквах — няма нищо по-сладко от това миналото да изчезне в пламъци.
	— Добре дошла у дома, Виктория Армстронг. Наздраве за новото ти аз.


>	Глава втора

	Пожар.
	Докато самодоволно стоя и наблюдавам как пламъците поглъщат един от най-ценните за мен предмети, започвам да разбирам защо толкова много племена по света смятат огъня за чудо. За малко да се впусна в традиционен аборигенски танц около кладата, но не ми се ще да помръдна, за да не пропусна нещо.
	Огънят отнема, но и дава — в този момент ми доставя огромна наслада и същевременно отнема болката.
	Цялото ми внимание е приковано в пламъците и онова, което символизират, затова отначало не забелязвам сливащата се със сенките фигура с качулка на главата, която тича към мен. Едва в последния момент улавям някакво движение с крайчеца на окото. Присвивам очи и се втренчвам в един огромен бор — почти съм сигурна, че някой се спотайва зад него. И още преди да се запитам дали откачам, оттам изниква сянка. Оказва се, че в момента някакъв непознат _наистина_ се намира в задния ми двор.
	Ако съдя по внушителния силует и високата мускулеста фигура, е лесно да допусна, че нападателят е мъж. Изпищявам и вдигам бутилката „Джеймисън“ над главата си, размахвайки я като оръжие.
	Сигурно би трябвало да се втурна вътре, да залостя вратите и да се обадя на полицията, но фактът, че в задния ми двор гори кресло, което пращи и грее все по-ярко, ме кара да защитавам владенията си и да се постарая да звуча убедително, когато се провиквам: „Кой е там? Имате три секунди да напуснете моята собственост, преди да се обадя в полицията!“… _по мобилния, от който няма никаква полза, защото е на горния етаж_, добавям безмълвно.
	Ала празните ми заплахи явно са отправени към глух, защото неканеният гост внезапно се втурва право към мен. Тъмносивата качулка е нахлупена ниско, скривайки сведеното към земята лице. Представа нямам защо не съм изплашена, а, ей богу, би трябвало. Обзема ме необяснима възбуда, някакво очакване, което препуска по вените. В главата ми се върти само, че искам — _мамка му!_ — да видя лицето му. Той прекосява задния двор само с пет огромни крачки и след броени секунди е вече пред мен.
	Килвам глава настрани и притаявам дъх, когато една едра длан се протяга и предпазливо смъква надолу бутилката, която все още заплашително размахвам. По някаква необяснима причина моята ръка охотно й се подчинява. Явно огнената стихия е изместена на заден план, защото сега цялото ми внимание е приковано от това как светлата кожа на тази ръка с дълги пръсти се откроява на фона на нощните сенки, докато бавно отмята качулката. При това движение се показва сребърна верижка с дребен медальон, който улавя лунното сияние.
	С премерен жест той повдига изсечената си брадичка и аз внезапно се оказвам прикована от бездънните тъмносини очи на красив мъж, от който лъха самоувереност и чар. Ъгловатата челюст е покрита с тъмна набола брада, която подчертава бунтарския му секси вид. Има пълнолуние, а и пламъците хвърлят достатъчно светлина, за да забележа, че той е не по-малко слисан от мен.
	Тъмнокестенявата му коса е по-дълга в горната част, оформена в прическа „мохикан“ и сега е пригладена небрежно, сякаш просто е прекарал пръсти през нея. Има суров и непреклонен вид на човек, от който може да се очакват неприятности, така че се вземам в ръце. Нищо чудно да съм се захласнала по красавец, който да се окаже сериен убиец.
	Сериен убиец или не, никога досега не съм виждала някой толкова… магнетичен. Наясно съм, че това определение не е много мъжествено, но само то пасва на непознатия, който стои в задния ми двор. Непознатият, който разпали слаба искрица в мен — искрица, за чието съществуване дори не подозирах.
	— Здрасти.
	Дълбокият му дрезгав глас внезапно ми припомня къде се намираме, така че спирам да се възхищавам на широките му гърди и се съсредоточавам върху привлекателната му усмивка.
	Неговата самонадеяност приятно ме възбужда.
	— Здрасти! — отвръщам с миг закъснение, облизвайки внезапно пресъхналите си устни. После си давам сметка, че трябва да изясним един въпрос от първа необходимост. — Кой сте вие и какво правите в задния ми двор?
	Ъгълчето на устата му се повдига леко в намек за усмивка и от това простичко движение се питам как ли би изглеждал, ако и двете ъгълчета са повдигнати — красавец, без съмнение.
	— Аз съм Джуд. — Кимвам и изчаквам да продължи. — Живея оттатък езерото — обяснява и посочва с глава една скромна, но приковаваща вниманието бяла постройка на отсрещния бряг.
	Бузите ми пламват. Мигар съседите са го пратили да проучи коя е новата откачалка в квартала? Няма що, чуден начин да известя за пристигането си.
	Хвърлям поглед над рамото му към тлеещата купчина, която съм сътворила.
	— Искрено съжалявам за тази проява на пиромания. Моля да уведомите всички, че домовете им са в безопасност. Обикновено не откачам чак толкова. Е, само в петък. И евентуално при всяко второ пълнолуние — добавям и направо ми идва да потъна в земята от срам, защото всичко звучи толкова нелепо.
	Джуд обаче успява да ме изненада — усмихва се. Права бях, същински разбивач на сърца.
	— Никой не ме е пращал — уточнява, поклащайки глава.
	— О! — Оглеждам черните маратонки „Найк“, черното долнище на анцуг и сивия суитчър и си давам сметка, че облеклото помага той да се слее със сенките, не да се открои като водач на кварталния патрул от доброволци. — Е, сега вече си отдъхнах. — Без да си давам сметка, че вече не съм сама, поднасям цигарата към устните си и дръпвам жизненонеобходимата доза дим.
	— Това обаче може да се промени, ако Хенри надуши, че нарушавате всички правила.
	Вдигам въпросително вежда.
	— Кой е този Хенри?
	Джуд поглежда към огромна двуетажна къща и тежко въздъхва с престорено прискърбие.
	— Хенри е един от ония добротворци — знаете що за хора са — които в неделя ходят на църква, карат хибрид и перат разделно белите от цветните дрехи.
	— Хенри явно има нужда от разпускане — опитвам се да остроумнича, издухвайки струйка дим.
	Върху дясната му брадясала буза се появява трапчинка.
	— Определено. Но подозирам, че ще бъде трудно… като се има предвид, че е местният шериф.
	За малко да глътна фаса при думата „шериф“. Започвам да блъскам с юмрук гърдите си.
	— Сега у дома ли е? — изхриптявам.
	Джуд кимва хладнокръвно.
	— Да. Точно заради това съм в задния ви двор — казва подигравателно.
	Хвърлям цигарата на земята, смачквам я с крак и започвам да фуча, когато прогаря стъпалото ми. Болката обаче може да почака, защото първо трябва да се справя със сътворения от мен адски огън.
	— Дявол да го вземе — ругая под нос, австралийският ми акцент си проличава, като се паникьосам.
	Оглеждам пустия двор и се питам дали в градинската барака има маркуч или някакво поливно устройство, за да потуша пожара, преди съседа, който междувременно се оказа местният шериф, да забележи, че адските пламъци вече ближат прозореца на спалнята му.
	Хуквам отчаяно и едва не се прекатурвам презглава — не помня кога съм тичала за последен път, след като се разболях. Стигам до бараката и започвам да ругая, защото двукрилата врата е заключена с ръждясал катинар.
	— Мамка му! Кучи син! — Пъшкам и безуспешно раздрусвам заключената врата.
	Дрезгавият смях зад мен ми напомня, че не съм сама, обръщам се и изобщо не ми пука, че Джуд се хили.
	— Какви ги вършите? — Той кръстосва ръце върху внушителния си гръден кош.
	— Ако случайно още не сте забелязали, в момента в задния ми двор гори огромна клада.
	— Забелязах — самодоволно отвръща той и продължава да стои ухилен.
	Поемам си дълбоко въздух.
	— Какво ще кажете да не стърчите там като ударен с мокър парцал, ами да помогнете да го загася, без да се налага да звъня на пожарната?
	Когато се смее, гласът му е мек и сладък като мед.
	— Ударен с мокър парцал? Това пък какво е, дявол го взел?
	— Австралийски израз — изръмжавам. — В момента сте същинско негово въплъщение.
	— Откога сте в Щатите? — пита спокойно той, без да обръща внимание на паниката ми.
	Това е най-неподходящият момент да си бъбрим по съседски, но сигурно по този начин опитва да се покаже добронамерен.
	— Пристигнах от Дарвин, Австралия, когато бях на четиринайсет — отвръщам разсеяно. Дали пък да напълня с вода всички налични чаши, кани и тенджери в къщата и да притичам поне петстотин пъти до огъня в отчаяни опити да го изгася? Нямам представа има ли кофи, защото се канех чак утре да отскоча до магазина и да накупя всичко необходимо.
	— Винаги съм искал да отида в Австралия. И да карам сърф на ония страхотни вълни.
	Направо не е за вярване, че е склонен да си приказваме за родната ми страна, когато над главата ми е надвиснала такава криза. Изръмжавам нещо в отговор.
	Няма начин да избутам онова нещо в езерото. Цялата ми енергия отиде да извлека тази гадост от къщата. Наистина трябваше да съобразя, преди да подпаля задния си двор като коледно дърво. Малко съм изненадана как така Хенри още не е реагирал на огромната клада досами къщата му.
	Докато си блъскам главата как да се отърва от проблема без намесата на пожарната, съм пропуснала да забележа, че огненото кълбо пътува все по-надолу към кея. Идвам на себе си чак когато чувам плясък и съскащ звук и виждам как моят проблем потъва като труп във водния си гроб.
	— Бас ловя, че някой ударен с мокър парцал едва ли би успял да се справи — гордо обявява Джуд, изправен на ръба на кея, докато спокойно наблюдава как водата кипи и съска. Аз обаче имам чувството, че всеки момент ще откача.
	Неочаквано истеричен смях започва да клокочи в гърлото ми и избухвам в маниакален кикот като побъркана. По бузите ми се търкалят сълзи, но дори не си правя труд да ги избърша. Цяла вечер се държа като луда и съм убедена, че Джуд всеки момент ще запляска с плуване през тази локва, само и само да се отърве невредим.
	Кога ли ще сляза от влакчето на ужасите? Тъкмо решавам, че съм овладяла положението, а после… хм, в следващия момент едва не подпалвам къщата си. Наистина откачам.
	— Благодаря, Джуд — казвам, когато най-сетне успявам да си поема дъх. Приближавам към него. — Задължена съм ти.
	Той обаче не ме поглежда, очите му все още са приковани към мястото, където моето жалко овъглено кресло постепенно потъва към езерното дъно.
	— Защо го изгори? — пита, в тона му неочаквано се усеща горчивина.
	Разтривам голите си ръце, сякаш внезапно усетила студ.
	— _Дай огън на живота си. И потърси онези, които ще го разпалят._* — Обяснението ми е доста мъгляво и тъкмо се каня да разясня, когато Джуд ме изненадва с отговора си.
	[* Джеляледин Руми (1207–1273) — персийски поет и суфитски мистик. — Б.пр.]
	— _Тя е луда, но тя е магия. Няма лъжа в нейния пламък._* — Нямам представа как да отвърна на това и замълчавам. Стоим един до друг, погледите ни са приковани към мястото, което май хипнотизира и двамата. Току-що срещнах този мъж, а неговото присъствие ми вдъхва необяснима утеха. Не съм изпитвала подобно чувство от много време и това ме плаши.
	[* Чарлз Буковски (1920–1994) — американски поет, романист и публицист. — Б.пр.]
	Не ми трябват повече усложнения, животът ми е достатъчно сложен и бездруго. Леко се покашлям да прочистя гърло. Звукът прекъсва мечтателните мисли на Джуд, каквито и да са те.
	— Още веднъж благодаря. Наистина го оценявам.
	— Удоволствието беше мое… — Той замълчава. — Още не знам как се казваш.
	Нищо не би навредило да му кажа името си — смъмрям се. _Какво е едно име?_* Но решавам да пропусна този цитат, колкото и да е значим.
	[* Шекспир Уилям, „Ромео и Жулиета“, Второ действие, Втора сцена. — Б.пр.]
	— Казвам се Виктория.
	Той кимва одобрително.
	— Виктория. Харесва ми.
	— Благодаря. — Нямам представа защо му благодаря, че харесва името ми. Сигурно, защото искам някак да запълня наелектризираното мълчание, по-добре да бъбря нещо, отколкото да се питам защо изведнъж съм се почувствала така напрегната в присъствието на напълно непознат.
	За щастие, той успява да запълни мълчанието.
	— Съжалявам, че те обезпокоих.
	Поглеждам тлеещите останки на креслото и махвам пренебрежително с ръка.
	— Нямай грижа. И без това ще ми трябва известно време, докато достигна степента на пълното спокойствие.
	Като по поръчка лампата на задната веранда изпращява и ни оставя на милостта на пълната луна.
	— Е, ако някога имаш нужда от мен, знаеш къде живея.
	В думите му няма и следа от евтин флирт, звучат напълно искрено. Поглеждам ръцете на Джуд — май доста го бива с тях.
	Във въздуха е надвиснало мъчително чувство, че нощта клони към края си, но никой от двамата не казва „лека нощ“. Аз обаче се сещам какво си обещах — да започна на чисто — затова потискам усещането за мистериозно привличане към този мъж.
	— Приятно ми беше да се запознаем, Джуд — казвам.
	Пристъпвам нервно от крак на крак и хапя бузата си отвътре, а той ме наблюдава внимателно. Отчаяно искам да разбера какво си мисли, но от къде накъде това може да има някакво значение? Точно сега не искам никого да опознавам. Неслучайно се усамотих на това място — тук съм, за да се съсредоточа само върху себе си.
	Точно с тази нагласа пристигнах, а бъдещето ми се състои от едно-единствено нещо — аз.
	— Лека нощ — пожелава ми той, но е видно, че има нещо недоизречено. Тъкмо се каня да попитам дали всичко е наред и изражението му става носталгично. После тежките му стъпки откънтяват по кея и той изчезва надолу по алеята за коли също така безшумно, както се появи.
	Оставам като вкопана и не мога да откъсна поглед от мястото, където стоеше доскоро. Може и да съм луда, но краткото общуване с Джуд ми подсказва, че неговото минало е мрачно като моето. Предишната „аз“ би го попитала дали има нужда някой приятелски да го изслуша. Но предишната аз е отдавна мъртва. Моето сегашно аз няма нужда от нови приятелства, нито от задушевни разговори. Просто искам да бъда оставена на мира.
	Изкачвам скърцащите стъпала на задната веранда. Затръшвам врата след себе си и опирам гръб в нея със затворени очи. Мразя непрестанното чувство на апатия, което ме смазва, но по-добре то, отколкото пак да разбият сърцето ми.
	Отварям малкия хладилник и измъквам бутилка бяло вино. Гася осветлението и се качвам в стаята си, твърде съм уморена да размишлявам дори по въпроса, че оттатък езерото, до онова дърво е прозорецът на човек, който, убедена съм, може да ми навлече само неприятности.


>	Глава трета

	Събуждам се с подскок — убедена съм, че земетресение люлее цялата околност, а къщата ми е в самия епицентър.
	Поглеждам пода, който изобщо не помръдва, и си давам сметка, че „земетресението“ е всъщност моят айфон, който шумно вибрира върху дъските. А това тресе празната бутилка вино. Изстенвам. Не така си представях събота сутринта в новия си дом — махмурлия и без да знам дали изобщо съм облечена. Поглеждам се и установявам, че съм още с вчерашната рокля, същата, с която се отрязах като пресуших бутилка „Совиньон блан“ за двайсет минути.
	Няма как, единственият начин да прекратя тази врява е като разкърша схванатите си мускули и вдигна мобилния.
	— Ало? — излайвам, без да си правя труд да погледна дисплея.
	— Е, добро утро и на теб.
	Дръпвам рязко телефона от ухото си. Представа нямам кой се обажда.
	— Кой е?
	От мембраната се разнася кратко кискане.
	— Чарли Макман. Завършихме заедно гимназия.
	Чарли Макман?! Откъде, по дяволите, е намерила моя номер?! Двете бяхме първи приятелки в гимназията, но пътищата ни се разделиха, когато тя отиде в Ню Йорк да учи в Джулиард*. Явно се е върнала.
	[* Висше училище, където се обучават студенти по драма, танц и музика. — Б.пр.]
	— А, здрасти. Как си? — Бавно се надигам и сядам, опитвам да се върна в света на живите, надигайки бутилка вода.
	— Студувам.
	— Студуваш? Къде си?
	— Стоя пред входната ти врата.
	— Откъде знаеш къде живея?
	— Наясно си как е тук, всички обичат да клюкарстват.
	Права е. Сигурно сега всички отчаяни и самотни жени обсъждат новината, че Браян вече е необвързан. Но дали е така? Нищо чудно да си живее щастливо със сестра ми. Няма как да разбера, защото не желая да общувам и с двамата.
	— Ще ме пуснеш ли?
	Чарли беше страхотна приятелка и много ми липсваше, когато замина. Може би точно от това се нуждая, за да започна на чисто. Нови приятелства и нови преживявания. Струва си да опитам.
	— Разбира се, само секунда.
	Спускам крака и стъпвам върху дъските, от допира на студения под по гърба ми полазват тръпки. От онази нощ непрекъснато мръзна. В костите ми се е настанил някакъв постоянен студ, който не мога да прогоня. А и тази необичайно студена есен никак не ми помага.
	Загръщам се с вълнената жилетка, изправям се, пъшкам и се разкършвам, а тялото ми неистово протестира. Нестабилните ми крака ме отвеждат надолу по стълбите и отварям вратата. Отпред стои моята някогашна най-добра приятелка Чарли Макман.
	— Направо не мога да повярвам, че си тук — провиквам се глупаво в телефонната слушалка.
	Чарли започва да хихика и затваря телефона си.
	— Че къде другаде да бъда?
	Времето изобщо не я е променило, изглежда същата, както когато се сбогувахме. Смутено прекарвам пръсти през сврачето гнездо върху главата си, но ми е ясно, че нищо не може да го приведе в приличен вид.
	— Как се справяш? — съчувствено пита тя. Ето това харесвам у Чарли — никога не губи времето си в празни приказки.
	— Честно казано, трябваше да стана акционер в „Клинекс“*.
	[* Компания, производител на хартиени кърпички, тоалетна и домакинска хартия, памперси и др. — Б.пр.]
	Пълните й устни се извиват в лека усмивка.
	— Значи ревеш, че се отърва от тоя задник?
	После без никакво предупреждение пристъпва и ме стиска здраво в прегръдките си. Кой знае защо нейната доброжелателност ме просълзява. Хубаво е човек да си поплаче, стига да не злоупотребява с това прекалено често.
	Известно време ту хлипам, ту се смея, склонила глава на рамото й. Накрая успявам да се взема в ръце, откъсвам се от нейната прегръдка и изтривам очи. Не се срамувам, че ме е видяла да плача. Познавам Чарли още от времето, когато се преселихме в Кънектикът. Запознахме се в гимназията на Парадайз Вали и веднага станахме първи приятелки.
	Тя бе до мен в радост и мъка, винаги имах приятелско рамо, на което да си поплача, каквото и да се случи. След като замина, бях направо разбита, но и щастлива, че е в Ню Йорк да сбъдне мечтата си да стане танцьорка.
	И сега изглежда главозамайващо. Дългокрака, източена, миловидна блондинка, чиято кожа сякаш винаги е целуната от слънцето. Неизменно облечена по последен писък на модата. Това е, бас ловя, мечтата на всеки мъж.
	— Влизай. — Чак тогава виждам на какво е заприличала якичката на модната й лятна рокля. — Извинявай, използвах те за носна кърпичка. Обещавам от сега нататък дрехите ти да са в безопасност.
	Тя се засмива и изтрива сълзите, събрани в ъгълчетата на очите си. Някои неща не се променят — Чарли винаги е готова да си поплаче от съчувствие към някого.
	Тя влиза в мрачната ми къща, оглежда се на всички страни, но не си позволява да съди запуснатия й вид. Наоколо е сбирщина от вещите на предишни обитатели. Къщата е стара, порутена и едва става за живеене, но аз си я харесвам. Тя е от малкото неща, които не са свързани с Браян, и това напълно ме урежда.
	— По дяволите — изругавам, докато вървим към кухнята. — Нямам никакво кафе.
	— Досетих се — отвръща Чарли. После бръква в огромната си синя чанта и вади две чашки за еднократна употреба, буркан смляно кафе и сметана на прах.
	Въздъхвам облекчено.
	— Направо ми спасяваш живота. Само ще си взема един душ. В кухнята има всичко необходимо, или поне така се надявам. — Неуверено посочвам към самотния кашон в ъгъла, защото не съм сигурна дали в него има чинии, или чорапи. Натъпках всичко, където сваря — в безумието ми нямаше капка методичност, докато опаковах целия си живот в няколко кашона, които после нахвърлях в малкото ремарке.
	Тя махва безгрижно с ръка и тръшва чантата си върху кухненския плот. После отваря мистериозния кашон и се заема да подреди нещата ми.
	— Върви, върви, аз ще намеря каквото ми трябва.
	Кимвам й с благодарност, после се потътрям нагоре по стълбите право към банята.
	Смъквам дрехите, като умишлено избягвам да се погледна в огледалото над умивалника, и се мушвам под малкия старомоден душ, развъртайки горещия кран. Тръбите започват да вият и гъргорят, но накрая потича някакво подобие на топла вода. Налягането е слабо, но струята пада като манна небесна върху изстрадалата ми плът, което ми напомня за снощните откачени, но пък вълнуващи преживявания.
	Не мога да отрека, че между нас с Джуд премина нещо като волтова дъга, но той е _невероятно_ красив мъж, затова — убедена съм — е било нормална реакция от моя страна. Дали? Няма как да знам. Браян бе първият ми във всяко отношение. Освен с него, с друг мъж не съм усещала такова прескачане на искри.
	Сега споменът за нашата връзка буди у мен само ненавист, но в началото _наистина_ пърхаха пеперуди. Появиха се още в мига, когато го видях да тича след топката — беше звездният защитник на гимназията. За съжаление, тези пеперуди се оказаха предрешени молци.
	Независимо от волтовата дъга между мен и Джуд обаче, сега не съм в подходящото състояние на ума, та да мисля и за това. Но продължавам да се питам какви ли тайни се крият зад тия печални сини очи. Знам, че там има нещо… повече.
	_Дотук с немисленето по въпроса._
	Спирам водата, подсушавам се набързо и отивам в спалнята, загърната само с кърпа. Погледът ми попада на отворения прозорец, чиито изящни дантелени завеси нежно се полюшват от лекия ветрец — той е на нивото на прозореца на Джуд.
	Загръщам кърпата още по-плътно около себе си, за да не се оголи и сантиметър от вътрешната страна на бедрата ми, докато притичвам до двата кашона, оставени край скрина. Отварям единия и вадя къси панталонки от срязани джинси и топ с тънки презрамки. Бельото е в по-малкия кашон отдясно, така че после започвам да ровя из него.
	Съвършеният вид на Джуд ме кара да се чувствам дефектна, което, давам си сметка, е абсолютно нелепо. Макар че вече не е същото, като се погледна в огледалото. Зловещият червен белег през гърдите ми напомня за всичко онова, дето съм изгубила безвъзвратно.
	Сякаш не стигаше това, че в онази нощ моят нападател отне душата ми. Защото той взе част от мен и чисто физически, когато куршумът заседна дълбоко в гърдите ми. Докторите казаха, че съм извадила късмет, защото ако беше минал два милиметра по-вдясно, щях да съм мъртва. Аз обаче не се чувствам късметлийка. Сега съм дамгосана не само емоционално, но и физически.
	По-малко женствена ли се чувствам? Да? Не? Може би? Наистина нямам представа.
	Подсушавам се старателно и гледам да стоя колкото може по-далеч от прозореца, като се обличам. Когато съм готова, прекарвам пръсти през влажната коса и се втурвам по стълбите. Отдолу вече се носи аромат на кафе.
	— Ти си същински божи дар.
	Чарли се изкисква и ми подава чаша, която приемам с благодарност.
	Опирам лакти в кухненския плот, обгръщам чашата с шепи и се заглеждам с интерес как тя скролва страниците по екрана на нейния айпад.
	— Така, според мен имаш нужда ето от това — казва минута по-късно и извръща екрана към мен, за да видя от какво точно се нуждая.
	Поклащам глава при вида на разкошния петстаен апартамент.
	— Не мога да си го позволя, Чарли. — Тя понечва да отвори уста, но аз я прекъсвам. — И не, ти няма да ми го купиш. Разорена съм. В момента има с какво да преживявам, но трябва да си намеря работа, и то час по-скоро.
	— Достатъчно стабилна ли си, за да работиш? — пита тя и челото й се набраздява.
	Вдигам рамене.
	— _Необходим_ ми е нормален живот, а за да стане това, първо трябва да започна да живея.
	Чарли бърше очи.
	— Прочетох във вестниците какво ти се е случило. Така съжалявам, Тори. Ти не го заслужаваш. А после и това с Браян…
	Посягам към ръката й.
	— Благодаря ти, Чарли. Ще се оправя.
	Тя стиска пръстите ми.
	— Винаги съм се възхищавала на силата ти.
	Очите ми започват да смъдят от сълзите; дискретно ги изтривам с опакото на ръката.
	— Хайде, стига вече.
	Тя шумно въздъхва.
	— Стига толкова скръб и печал. Реших, че ще правиш новодомско парти.
	— А, не — отвръщам незабавно. — Не съм дошла тук да завързвам нови познанства. — Тя игриво започва да пърха с мигли. — Чарли — казвам с предупредителен тон — нито искам, нито ми трябва новодомско парти.
	Предупреждението ми обаче остава глас в пустиня.
	— От теб нищо не се иска. Аз ще организирам всичко. Ще бъде съвсем скромно, обещавам.
	— Ъхъ — отвръщам уклончиво. Защо ли имам чувството, че в представите на Чарли „скромно“ означава сто души плюс гостите?
	Щом долавя моята неохота, тя вдига три пръста.
	— Честна скаутска!
	Не успявам да се сдържа и се разсмивам.
	— Ти никога не си била скаут.
	Тя свива рамене невъзмутимо.
	— Така е, но ако бях, щях напълно да променя униформите.
	Как бих могла да възразя на това?
	— Добре де, хубаво. Но да се разберем — двайсетина души най-много. — И насочвам пръст към нея, за да подчертая колко съм сериозна.
	Тя изобщо не ми обръща внимание, а започва да подскача и да пляска с ръце.
	— Няма да съжаляваш. Ще стане голяма веселба.
	— И никакви подаръци.
	— Глупости. Тази мрачна къща ще ти бъде благодарна.
	Не се наемам да споря. Тя придърпва айпада към себе си.
	— Е, има ли някой, когото не искаш да каня?
	— Никого не искам да каниш — изръмжавам, отпивайки от кафето. — Не си падам по светски събития, особено сега. Искам просто да се слея със средата, да остана инкогнито. А не да се превръщам в център на внимание.
	Чарли спира да пише и свива вежди.
	— След всичко преживяно заслужаваш малко внимание. Хайде, отпусни му края. Това е част от твоето ново аз.
	Започвам да чегъртам с нокът по картонената чаша.
	— Не знам какво точно искам да бъде това ново аз — признавам. — От онази нощ… не помня много. В кошмарите ми се явяват откъслечни сцени, но не мога напълно да възстановя какво се случи. Докторите казват, че съм била простреляна. Белезите ми го потвърждават. Само дето нищичко не си спомням.
	— А какво помниш?
	Стаята внезапно утихва, замира неподвижно.
	Затварям очи и дълбоко поемам въздух. Това е, което ми се присънва всяка нощ. Тъмна уличка, сърцето ми сякаш ще изхвръкне от гърдите, спасител с качулка, чието лице така и не успявам да видя, който ми крещи да се пазя. После се будя обляна в пот. Казаха ми какво е станало после, но аз не помня. Дали съм се повредила? Кой е човекът, който ме спаси? Кой рискува живота си за мен, докато годеникът ми плетеше крака отзад?
	— Тори, добре ли си?
	Отварям рязко очи и когато погледът ми се избистря, виждам пръстите на Чарли, които нежно стискат ръката ми под лакътя.
	— Не знам — признавам. — Ще ми се да можех да си спомня. Имам чувството, че нещо ми убягва, а не знам какво.
	Тя прехапва покритата си с гланц устна.
	— Не че съм някакъв експерт, но мислиш ли, че нарочно си се изключила? Съзнателно отбягваш хора, мисли и чувства, свързани с онази нощ, защото те връщат болезнените ти спомени.
	Кимвам и хапя бузата си, за да спра сълзите.
	— Толкова ме е страх… непрекъснато. Чувствам се безпомощна. Трябваше да положа повече усилия. Отблъснах Браян, защото част от мен го мразеше, без да знам защо. — Отпивам от кафето, но небцето ми внезапно започва да настоява за нещо по-силно.
	— Ами… сестра ти? — предпазливо пита Чарли. Е, сега вече определено се нуждая от пиячка.
	— Аз нямам сестра. Тя се отказа от това си право в мига, в който реши, че моят мъж става за чукане. — Тонът ми е остър и започвам да съжалявам за избухването. Разтривам чело и шумно въздъхвам. — Не знам на кого от двамата съм по-бясна — на нея или на Браян.
	Чарли възмутено клати глава.
	— И на двамата. — Бръква в чантата си и измъква патронче водка. Отвинтва капачката, отпива голяма глътка и ми подава шишенцето.
	Докато барабаня с пръст върху етикета, си давам сметка, че тя има право. И двете предателства са еднакво непростими.
	— Ще се оправиш, Тори. Всеки следващ ден ще минава все по-леко.
	Кимам вяло, не съм толкова сигурна като нея.
	— Говори ли с някого?
	Водката прогаря гръкляна ми и аз й връщам шишенцето обратно.
	— Не — отвръщам с въздишка.
	— А имаш ли желание? Познавам куп добри…
	— Психиатри? — изпреварвам я.
	— Не. Лечители. От теб се иска само да проявиш желание.
	Тя е права. Сигурно би трябвало да потърся професионална помощ, но понякога е по-лесно да отхвърляш проблемите един по един.
	— Засега се справям. — Тя вирва недоверчиво вежда. — Честна дума — уверявам я.
	— Ако ти се прииска да поговориш с някого, да знаеш, че съм насреща. Вярно, всяка от нас пое по своя път, но никога не съм преставала да мисля за теб. Ти беше страхотна приятелка. Понякога ми се ще да не бях заминавала.
	Свъсвам вежди, защото тя ми се вижда толкова унила. Опитвам малко да разведря настроението.
	— Ти също си страхотна приятелка. А двете с теб натворихме куп безобразия, нали?
	Тя се усмихва широко, но с малко носталгия.
	— Определено.
	— Е, стана ли световноизвестна танцьорка, както бе се заканила?
	Тя свежда поглед и започва да дъвче долната си устна.
	— Нещата се промениха. Онова, което някога изглеждаше толкова важно, вече не е.
	Мъглявият й отговор показва, че няма желание да се връща към миналото. Уважавам желанието й, защото чувството ми е добре познато.
	— Благодаря ти, че си тук, Чарли. Наистина го оценявам. — Решавам да се поотпусна и да й призная нещо. — Имах нужда да се махна. Сърцето още ме боли… — Дали някога болката ще спре? Сълзите парят очите ми. Изтривам ги с опакото на ръката. — Аз съм истинска руина, давам си сметка, затова дойдох тук. За да работя върху себе си и да започна отначало. — Далеч от спомените, които ми се ще да забравя, добавям мислено. — Присъствието ти много ми помага.
	Понечвам да й подам шишенцето водка, но виждам, че е забила поглед над рамото ми и очите й постепенно се уголемяват.
	— Какво?! — изпищявам и започвам трескаво да отупвам рамото си, решавайки, че ме е полазил паяк. Ужасът плъзва по цялото ми тяло като горски пожар. Защо не мога да се отърва от усещането, че някой постоянно дебне зад гърба ми?
	— _Кой_ е това?
	— Кой е кой? — питам объркана.
	— Този — отвръща тя и сочи зад мен, издавайки напред покритата с гланц горна устна.
	Недоумявам какво толкова може да е приковало вниманието й. Щом се обръщам обаче, веднага ми става ясно защо долната й челюст току-що удари кухненския плот.
	— Това е Джуд — казвам, наблюдавайки с любопитство как стои край езерото с ръце на кръста.
	— Кой е Джуд и откъде го познаваш? Мили боже, това е същински Скот Истууд. Толкова прелестен и така мускулест.
	Не успявам да сдържа хихикането си. Приятно е да разбера, че не само аз съм хипнотизирана от неговата външност.
	— Живее оттатък езерото — обяснявам. — Запознахме се снощи, когато любезно ме посъветва да не горя мебелите си на двора и да не пуша трева в периметъра на Хенри, местния шериф.
	Чарли ахва.
	— Нямам представа как да тълкувам това изречение.
	Не откъсвам поглед от Джуд, който изглежда още по-добре на дневна светлина. Носи сини джинси и бяла тениска, която подчертава мускулестите му ръце и летния загар. Слънчевите лъчи хвърлят светлокестеняви отблясъци в косата му, които контрастират с вълнистите тъмнокафяви кичури.
	— Запознай ни — обажда се Чарли, изваждайки ме от унеса.
	— Защо? — питам малко по-разпалено от необходимото и се обръщам към нея. Когато устните й се разтягат в самодоволна усмивка, направо ми идва да се ритна отзад, че не съм била по-въздържана. — Така де, искам да кажа защо ти е да се запознаваш с него.
	— Защото е секси — отвръща тя и започва демонстративно да си вее. — И е толкова… голям — решава най-накрая, след като известно време е търсила точната дума.
	Причината да дойда в тази дивотия е, за да съм далеч от разни едри секси красавци. Какви са шансовете точно такъв да се окаже мой съсед?
	— Е, щом толкова искаш да се запознаеш с него, заповядай — казвам глупаво с надеждата това да я обезкуражи и тя да се откаже.
	Но би трябвало да знам, че Чарли не отстъпва пред никакво предизвикателство.
	— Как е косата ми?
	— Чарли, не! — изсъсквам, но тя се шмугва покрай мен, отваря широко задната врата и преди да успея да я спра, се втурва надолу по стълбите.
	Шумът привлича вниманието на Джуд и той се обръща. Нямам друг избор, освен да оставя шишенцето водка и да последвам своята решителна най-добра приятелка.
	Всичко това ми се вижда толкова притеснително, а дори не знам защо. Изпъвам рамене с надеждата да си придам що-годе хладнокръвен вид, та да не проличи колко ми е нервно. Вече съм на няколко крачки и чувам какви ги дрънка Чарли.
	— Тори не ми каза, че и вие вървите заедно с къщата — изтърсва тя.
	Джуд се усмихва широко, а аз усещам как ме бодва ревност. Тутакси я пращам в девета глуха.
	— Аз съм Чарли, най-добрата приятелка на Тори. — Тя протяга ръка със съвършен маникюр, гривните й зазвъняват.
	— Приятно ми е, Чарли. Аз съм Джуд. — Той любезно разтърсва ръката й.
	— Леле… — ахва тя. — Ама че здраво ръкостискане.
	Сега е моментът да се намеся.
	— Добро утро, Джуд. — После изпепелявам с поглед Чарли, която продължава да тресе ръката му и всеки момент ще стане за смях.
	Щом чува гласа ми, той пуска ръката на Чарли и устремява тъмния си взор към мен.
	— Добро утро, Виктория. — Името ми никога не е звучало толкова мелодично.
	Незабавно трябва да сложа край на това. Нашамаросвам се мислено, после му се усмихвам.
	— Не искам да звуча като развалена плоча, но какво правиш в задния ми двор?
	Той се ухилва, на бузата му се появява трапчинка.
	— Реших, че имам дълг към теб.
	— И защо?
	— Ами нали замърсих езерото откъм твоята страна, така че би било редно да го почистя.
	— Едва ли ще ти е лесно да почистиш езерото — подмятам закачливо и тутакси се намразвам заради начина, по който говоря с него.
	Той ме сварва напълно неподготвена, когато пристъпва напред и сключва пръсти около китката ми. Сякаш електрически ток ме пронизва от глава до пети.
	— Тогава може да окося тревата.
	Преглъщам с усилие. Знам, че съм дребничка, но в огромното му ръчище китката ми изглежда като на джудже.
	— Благодаря за предложението, но и бездруго направи предостатъчно. — И нямам предвид само, че ме спаси от Хенри, раздаващия правосъдие в околността.
	Чак когато Чарли дискретно се покашля, си давам сметка, че Джуд все още ме държи за китката, прекарвайки леко пръст върху внезапно ускорения ми пулс. От неговия допир ми става хубаво, но въпреки това незабавно трябва да го прекратя. Май предусеща намерението ми и още преди да съм помръднала, ме притегля към себе си. Озовавам се на сантиметри от внушителната му фигура. Ужасно е висок, сигурно около метър и деветдесет. Скромната ми метър и шейсет персона се смалява още повече край неговата масивна осанка.
	Той се взира в мен, после ме удостоява с ленива секси усмивка. Усещам как бузите ми пламват, а краката ми се наливат с олово. Предчувствието ми, че от него могат да се очакват само неприятности, току-що се е потвърдило. Ала колкото и да е странно, се наслаждавам на този хаос от чувства.
	— Само губиш времето ми, освен, ако не знаеш как да отпушиш тръбите ми.
	Чарли изпръхтява, а аз усещам как бузите ми пламват. Как можах да го изтърся — звучи ужасно флиртаджийски. А аз дори не съм подозирала, че мога да флиртувам. Но ето че го направих и по някакъв начин се чувствам освободена, нищо, че се изложих като кифла.
	Джуд се ухилва, кучешките му зъби са по-дълги от обикновено и това му придава много сладък, но в същото време и опасен вид.
	— Мина известно време, откакто за последен път отпушвах тръби, но ще се постарая.
	Положението едва ли може да стане по-неловко — все едно и двамата говорим с недомлъвки. Дръпвам ръката си и този път той ме пуска.
	Дори да се вдигна на пръсти, пак няма как да надзърна над широките му рамене, затова игриво се шмугвам покрай него, а той се подсмихва. Щом стъпвам на кея, си спомням как избута креслото във водата, сякаш бе леко като перце.
	— Още веднъж благодаря за помощта снощи — подхвърлям през рамо.
	Забелязвам, че е дошъл до мен. Известно време мълчи замислен, преди да отговори.
	— За нищо. Все пак гледай да не подпалиш още нещо. — После ми смигва и аз за кой ли път вече се изчервявам.
	— Я чакайте малко! — намесва се Чарли и чак тогава се сещам, че си имаме компания. Тя също тръгва към нас. — Какво искаш да кажеш с това „още нещо“? Какво си подпалила? — Щръква до мен, усмихвайки се любопитно.
	— Ами… — Почесвам се по тила. — Малко подпалих едно кресло — признавам засрамено.
	— „Малко“ ли? — възкликва Джуд. — Пламъците стигаха чак до небето.
	— О, я стига! — И без да се усетя, игриво го тупвам по ръката. Изхриптявам смаяно, когато усещам под пръстите си твърди, изпъкнали и ясно очертани мускули.
	Дръпвам се светкавично и усещам как сърцето ми започва да бие в барабанен ритъм.
	— Какви са плановете ти за следващия уикенд? — отново се намесва Чарли. Едва успявам да си поема дъх, иначе щях да й кажа да си затваря устата.
	Джуд се прави, че мислено прехвърля ангажиментите си.
	— Всъщност нямам никакви планове.
	— Фантастично, защото организираме новодомско парти за Тори. Непременно трябва и ти да дойдеш.
	Продължавам да стърча онемяла, наблюдавайки словесния пинг-понг между Джуд и Чарли.
	Дори не съм сигурна дали да й благодаря, или здравата да я наругая. Когато Джуд се усмихва обаче, вече знам, че й дължа едно огромно благодаря, защото ми дава шанс пак да зърна тая усмивка.
	— Разбира се, с удоволствие.
	Още преди да съм разбрала какво става, Чарли вече въвежда номера на мобилния ми в телефона на Джуд. Крайно време е да кажа нещо. Трябва да му благодаря, че ме отърва от уличаващите доказателства, и да поясня, че няма да има никакво парти, защото съм заета — заета с опити отново да слепя парчетата от разбития си живот.
	— Няма новодом…
	В този момент обаче Чарли грубо ме прекъсва и продължава вместо мен.
	— Няма новодомско парти без изобилие от храна и бира. Погрижи се да пристигнеш с огромен апетит за веселба.
	Не си правя труда да споря, защото тя вече явно е обмислила всичко.
	— Дадено, идвам — казва Джуд и не откъсва поглед от мен. — Само дайте знак. — И вдига телефона да покаже, че вече има моя номер и би могъл да се обади или да прати есемес, когато пожелае.
	Гърлото ми се свива и аз изведнъж установявам, че дишам трудно.
	— Трябва да отскоча до магазина. — Гласът ми е станал писклив и неуравновесен, издавайки, че всеки момент ще рухна.
	Джуд кимва, неговата наблюдателност явно му подсказва в какво състояние се намирам. Имам чувството, че нищо не убягва от погледа му. При мисълта, че ме чете като отворена книга и е прозрял притеснението ми, се врътвам на пети и поемам бързешком към къщата. Втурвам се по стълбите на верандата, за да се скрия от тези нахално любопитни очи. За жалост, точно в този момент порутената ми къща решава да се предаде и щом стъпвам на предпоследното стъпало, то хлътва под мен. Политам напред, а единият ми крак увисва в дупката, където допреди малко е била изгнилата дъска.
	— Мамка му! — изругавам и се вкопчвам отчаяно в разклатените перила, за да не пропадна съвсем. Тъкмо се набирам, когато две силни ръце ме хващат през кръста, повдигат ме и ме оставят на безопасно място. Всичко става прекалено бързо; толкова съм задължена на Джуд, задето спаси живота ми, та не си давам сметка, че ме е прехванал през гърдите.
	Чак след три секунди осъзнавам, че за първи път от месеци позволявам някой да ме докосне. Докато се чудя как стана така, в очите ми започва да смъди от парливи, ядни сълзи. Сграбчвам го за китката и отблъсквам ръката му от себе си. Вече съм на твърда почва, но Джуд остава да се люлее, вкопчен в парапета.
	— Еха! Така ли ми се отблагодаряваш, че спасих живота ти? — Той си връща равновесието и се изправя на сантиметри от мен.
	Ясно ми е, че се шегува и гледа да разведри внезапно спихналото настроение, но пък никога не съм го молила да бъде моят рицар в лъскава броня. Дойдох тук, за да избегна неудобни ситуации, като тази сега.
	Не ми трябват усложнения. Искам нещата да са простички. Ала начинът, по който се чувствам в присъствието на Джуд, е всичко друго, само не и простичък. Нямам представа защо имам това усещане — просто знам, че той е истинска беля.
	— Благодаря — сопвам се. Това прозвучава грубо дори в собствените ми уши. — Само дето никой не те е молил. Няма нужда всеки път да ми се притичваш на помощ. И сама мога да се грижа за себе си.
	Усмивката на Джуд се изпарява, той свъсва вежди и сякаш издига стена около себе си.
	— Спокойно, няма да се повтори — отвръща.
	— Хубаво. — Физиономията ми се е превърнала в злобна гримаса.
	Стоим, впили поглед един в друг, въздухът направо пращи от натрупалото се помежду ни напрежение. Той не крие, че моята грубост го е засегнала, а част от мен роптае, задето съм отрязала пътя си към приятелството на този мъж. Досега единствено той беше мил с мен — какво ли не направи, за да се държи като добър съсед, а аз какво — все откачам.
	— Може някога пак да се срещнем, Виктория — изрича, нарушавайки мълчанието. Кимвам, защото се страхувам да проговоря. Хвърля ми поглед за последен път, после се стрелва надолу по стълбите, вземайки по две наведнъж, като внимава за пропадналото стъпало.
	Когато изчезва от поглед, се обръщам предпазливо и срещам очите на Чарли, която ме гледа втренчено. Наясно съм какво се кани да каже, но нямам желание да го чуя.
	— Спести си го, Чарли.
	Тя, естествено, пропуска това покрай ушите си и се втурва нагоре по стълбите, за да ми попречи да се прибера и да хлопна вратата под носа й.
	— Тори, няма нищо лошо в това да завържеш приятелство с някого. Наясно съм, че ти е рано да мислиш за нова връзка, но Джуд или който и да е друг мъж не са Браян.
	Звукът от името му е като нокти, които дращят по черна дъска. Настроението ми се разваля още повече.
	— И бездруго сега няма значение. Не желая да се сближавам с когото и да било. Дойдох тук да започна на чисто и в тая картинка няма място за разни съседи, които се умилкват.
	— За него едва ли може да се каже, че се умилква — поправя ме тя. — Просто се държи мило.
	— Е, може да си бъде мил и от другата страна на езерото. — Тонът ми е по-хаплив, отколкото съм възнамерявала, но пък добре познавам Чарли. Ако не натъртя ясно колко съм категорична по въпроса, тя ще влезе в ролята на амурче и накрая току-виж го поканила на вечеря. — Отивам до града. Имаш ли нужда от нещо?
	Тя схваща, че слагам точка на разговора, но въпреки това се ухилва.
	— Аз нямам нужда от нищо, но може би ти ще искаш да се отбиеш в приюта за бездомни животни. — Вирвам озадачено вежда, а тя уточнява. — Ако я караш така, ще ти трябва цяла армия котки, за да отговаряш на представата за лудата с котките в квартала.
	Игриво извъртам очи и си влизам, но преди това не пропускам да подхвърля през рамо:
	— Най-хубавото е, че котките никога не ти противоречат.


>	Глава четвърта

	Паркирам раздрънканата си хонда. От нея изригва черен облак дим, когато изключвам двигателя. Всъщност съм доста изненадана, че стигна чак дотук, без да се налага да звъня на Пътна помощ. Докато слизам от колата, си давам сметка защо наричат тази част от щата Тихия кът. Този полуград — полусело има много по-рустикален вид от останалите предградия и това ми харесва. Точно заради това избрах да се преместя тук. С население от малко над дванайсет хиляди е достатъчно голям, за да не остане незабелязан, но и достатъчно малък и скучен, та хората просто да преминават през него, без да се задържат за по-дълго.
	Заглеждам се надолу по пътя към редицата старомодни витрини и фирмени табели и различавам клон на банка, типичната квартална бакалия на кьоше, антиквариат и магазин за вещи втора употреба. Всичко, от което човек може да има нужда. Слагам слънчевите очила и се отправям към магазина втора употреба. Надявам се там да намеря почти всичко, което ми трябва. Бюджетът ми е ограничен и докато си намеря работа, ще пазарувам с купони за намаления и в магазини за вещи втора ръка.
	Срещам няколко души, които явно отмятат всекидневните задачи с пълни пазарски торби, заети да стигнат от точка А до точка Б. Забивам поглед в земята, защото нямам желание да опознавам съгражданите си — след сутрин като днешната наистина искам да бъда оставена на мира. Но си давам сметка, че така не може да продължава вечно: ако имам намерение да се върна към преподаването, ще трябва — искам или не искам — да се социализирам. Засега обаче съм решена да бъда единствената си компания.
	Звънчето над стъклената врата издрънчава, когато влизам във вмирисания на мухъл магазин. По-голям е, отколкото съм очаквала, и с вълнение отбелязвам, че имат малък отдел за мебели в крайния ляв ъгъл. Ремаркето, което наех, успя да побере разтегателния диван, минибара хладилник, няколкото кашона и злощастното кресло, дето вече го няма. Не мога да се отърва от мисълта къде ли точно е потънало в езерото. И продължавам да размишлявам за причината вече да не е в задния ми двор.
	Тръсвам глава с надеждата да пропъдя мислите за Джуд, разгонвам привиденията около себе си и се усмихвам любезно на безличното русо момиче на касата. То разлиства някакво клюкарско списание. По всичко личи, че предпочита да е в Холивуд, отколкото на място като това. Откривам малка дървена кухненска маса с два непасващи си по цвят стола за по десет долара. Плотът на масата е надраскан и отдавна се е простил с политурата си, но за десет долара върши работа. Доволна от направения избор, внезапно съзирам кървавочервен царствен фотьойл в стил „Честърфийлд“. Позлатеният кант в комбинация със сложната релефна шарка на тапицерията е самата пищност и самото излишество, но аз го пожелавам на мига. От малка дупчица на подлакътника се подава белият пълнеж, но това малко несъвършенство е в пълен контраст с безупречния вид на предишното ми кресло и кой знае защо в очите ми този фотьойл се превръща в идеалния избор. На него няма етикет с цената, така че продължавам да обикалям бързо магазина, забърсвам нащърбен сервиз, няколко чаши и още няколко кухненски пособия.
	Това място гъмжи от толкова много скрити тайни, толкова много разбити спомени. Изоставените предмети тук получават втори шанс за живот. Може да останат забравени, но е възможно и да запълнят празнина, която не са могли да запълнят у предишните си собственици. Прекарвам пръсти по прашните лавици и не мога да се отърва от мисълта каква ли история е свързана с всеки един от предметите по тях. Какво ли са преживели, за да се окажат накрая напукани, нащърбени, нежелани и готови за боклука? Дали просто са изпълнявали своето предназначение? Или още в самото начало са се оказали непотребни? Опитвам се да не сравнявам тъжната им история с моята.
	Когато и двете ми ръце са вече пълни, стоварвам всичко на тезгяха до касата, обезпокоявайки отегченото момиче. Макар да е едва пладне, което в повечето части на САЩ е най-натовареното време за пазаруване, ще си помислиш, че тук скоро ще затварят. Наоколо е зловещо тихо, което предизвиква у мен някакво сладко-горчиво чувство, тъй като тепърва ще трябва да свиквам с тишината.
	— Колко ще струва всичко това, заедно с кухненската маса и двата стола… и онзи червен фотьойл?
	Вместо отговор момичето прави балон с розовата дъвка, той се пуква и тя продължава да чете списанието си.
	— Двайсет и пет долара стигат ли?
	Когато продължава са се прави, че ме няма, посягам към задния джоб и оставям парите на плота. Тъкмо се каня да попитам дали това покрива цената, телефонът иззвънява. Тя вдига, обръща се с гръб към мен и започва да се кикоти на онова, дето онзи от другата страна на линията току-що е казал.
	Е, това вече си е чиста грубост, но аз едва ли мога да очаквам друго — по такива места няма етикет на поведение.
	След като побирам цялата кухненска посуда в един кашон, се захващам с масата и столовете, които, противно на очакваното, се оказват по-леки. Отнасянето им до ремаркето не е никак трудно, проклетият фотьойл обаче е същинско предизвикателство, защото е по-тежък, отколкото изглежда. Пък и е много неудобен за носене.
	След три неуспешни опита да го пренеса през прага се обръщам към продавачката.
	— Проблем ли ще е, ако го влача по пода? — питам.
	Тя изобщо не си дава труд да ми отговори.
	Издрасканото дюшеме е виждало и по-добри времена, но аз все пак изпитвам угризение, докато дърпам и тегля туловището на фотьойла с всичка сила. В края на краищата това се оказва без значение, защото успявам да измина едва две крачки. Явно тая работа ще отнеме цял ден.
	Поемам си дълбоко въздух и отново потътрям фотьойла със сетни сили. Фактът, че онзи, който изгорих, има нужда от заместник, ми вдъхва енергия и още преди да съм се усетила, вече го влача по улицата. Поспирам за секунда и после, използвайки целия приток на адреналин, го вдигам и го намествам в ремаркето редом с масата и столовете. Затварям вратите, опирам ръце на хълбоците си и се превивам на две, жадно пълнейки изтощените си дробове с пресен въздух.
	Ако Браян сега беше тук, щеше да свърши цялата тежка работа, както навремето, когато все още се държеше като джентълмен. Докато възстановявам дишането си, си припомням какъв бе животът ми някога.
	Преподавах в местното начално училище и по цял ден бях заобиколена от деца, така че най-много от всичко желаех да имам и собствено. Опитвахме две години, макар да не бяхме женени, но така и не успях да забременея. Отчаяно искахме да създадем свое семейство. Опитвах какво ли не — от правенето на секс в зависимост от лунните фази до пиенето на „чудотворни“ билкови отвари — нищо не помогна.
	Записахме си час при най-добрия специалист по репродуктивна медицина в щата, който ни направи всички възможни тестове. По думите му и при двамата всичко бе съвсем нормално. Просто за тези неща се иска време. На нас обаче така и не се случи — никога. Просто не ни бе писано да си имаме дете. Според мен това е една от причините Браян да започне връзка с Матилда. Тя го кара да се чувства истински мъж.
	Ненавиждам се задето още съм толкова слаба. Лекарите казват, че е нормално, че трябва да мине време, докато тялото ми стане каквото е било. Навремето бях спринтьор, най-бързата на пистата, сега обаче едва изкачвам няколко стъпала, без да се задъхам. Е, това съвсем скоро ще приключи. Зад къщата ми има езеро. Още утре ще проверя колко километра са до отсрещния бряг.
	Вече не съм жертва. Оцелях с една определена цел и тази цел е да живея.
	Новият ми живот започва в мига, когато чувам грубите и унизителни думи: „Ей, олигофрен!“.
	Вдигам глава и виждам група тийнейджъри, които явно до един искат да приличат на Джеймс Дийн. Наобиколили са по-малко момче, на вид не повече от осемгодишно. То очевидно е наплашено до смърт, но стиска юмруци и отчаяно опитва да се отърве. Кръгът около него обаче все повече се стеснява, затваряйки го в клетката на петима закоравели побойници.
	— Олигофрен, давай парите!
	— Той няма пари. Баща му е лентяй.
	— Бас ловя, че дядото е дал малко сухо. — Те продължават да издевателстват, бутат го и го дърпат, докато малкият започва да пищи. Най-едрият от хулиганите го блъсва толкова силно, че момчето пада на паважа с противен тъп звук. Това ми действа като червено на бик.
	— Ей! — провиквам се и се втурвам към тях. Глас в пустиня, сякаш това още повече подклажда тяхната жестокост.
	Те се скупчват около малкия и започват злобно да припяват: „Олигофрен! Олигофрен! Олигофрен!“. Вцепененото от страх момче се свива на кълбо и започва да плаче. „Урод! Урод! Урод!“
	— Престанете веднага, лекенца такива! Оставете го на мира! — Дръпвам рязко за ръката техния тартор и той се обръща сепнат, че някой изобщо си позволява да му прави забележка.
	Когато погледите ни се срещат, дори има наглостта да се изхили.
	— По олигофрени ли си падаш? — Пристъпва към мен и масивната му фигура се извисява над моята. Аз обаче няма да позволя тази бъдеща мутра да ме сплаши.
	— Ще стана най-страшният ти кошмар, ако не се разкараш още сега. — Решена съм да воювам до дупка, ако има дързостта да каже още една дума.
	Малките му като мъниста очички започват да гледат знойно.
	— А аз ще съм за теб какъвто ме поискаш, сладурче — измърква и приглажда смехотворния тийнейджърски мъх, който едва покрива челюстта му.
	— О, моля ти се — отвръщам подигравателно, извъртайки очи нагоре. — Поне изчакай да ти порасне брада, преди да ми налетиш. А сега се разкарайте. Иначе ще се обадя на родителите на всеки от вас. — Оглеждам ги един по един, пускайки в действие учителския тон и печално известния поглед на укротител, който пазя за непослушни ученици.
	Тарторът, или иначе казано младшият задник, изсумтява подигравателно.
	— Леле! Направо мартинките ми се разтрепериха.
	За щастие, заплахата оказва някакъв ефект върху останалите побойници и те се размърдват, така че успявам да мина покрай младшия задник и клякам до ридаещото върху паважа момче.
	— Здравей. Казвам се Виктория. Няма да ти направя нищо лошо. Добре ли си?
	То обаче дори не трепва. Май изобщо не ме чува.
	Решавам, че допирът може да подейства по-успокоително от думите, и предпазливо слагам длан на гърба му. За беда, това не води до реакция, каквато съм очаквала. То скача с широко ококорени сини очи и започва да пищи. Писъците му са пронизителни, почти непоносими. Чак когато започва да издава нечленоразделни гърлени звуци, разбирам защо не е реагирало на моите думи.
	— Е, нали ти казах, че е олигофрен — обажда се самодоволно младшият задник.
	Обръщам се да го погледна.
	— Какъв ти е проблемът бе?! — изсъсквам. — Той е глух! Сега се разкарайте оттук, преди да съм отишла в магазина да разпитам къде живеете. Сигурно на вашите ще бъде интересно да научат, че сте избягали от училище.
	Това на секундата ги усмирява — те схващат, че изобщо не се шегувам, и се разотиват. Младшият задник се опитва да ме изпепели с поглед, което е направо смехотворно, защото е просто едно четиринайсетгодишно момче.
	— Добър опит, но съм се справяла и с много по-едри, зли и схватливи хулигани от теб. — Той е искрено засегнат, а аз се ухилвам доволно. После преставам да му обръщам внимание и поглеждам момчето, което ни наблюдава внимателно. Не владея езика на глухонемите, но оскъдните му говорни способности ме навеждат на мисълта, че е глух от доста дълго време.
	— Здрасти! — Вдигам ръка с разтворена длан. — Аз съм Виктория. Ти как се казваш? — Надеждата ми е да може да чете по устните, но момчето уплашено килва глава.
	Душата ме боли за това кестеняво момче със сини очи.
	— Къде е мама? — Думата, от която сърцето ми се свива, изглежда, действа по същия начин и на него, защото долната му устна започва да трепери. — Загубил си мама? — питам, опитвайки да събера парчетата от пъзела. Той продължава да се взира напрегнато в мен, наблюдавайки устните ми. — Мама? — повтарям. — Загуби ли я?
	Протягам ръка да го успокоя, но момчето внезапно отскача и блъсва ръката ми. Дръпвам се стъписана. Какво толкова казах? Тъкмо се каня отново да попитам за майка му, когато то започва буйно да клати глава и да пищи. Силата на писъка буквално ме отхвърля назад, недоумявам с какво толкова съм го разстроила.
	Ала така и не успявам да разбера, защото преди да съм казала и дума, той се шмугва покрай мен и се втурва по тротоара, завивайки покрай магазина на ъгъла. Хуквам подир него притеснена, че може да се нарани. Когато завивам зад ъгъла обаче, той вече е хлътнал в гъстата гора.
	— Мамка му! — изругавам, чудейки се дали да го последвам. После се сещам как реагира на предишния ми опит да го успокоя и решавам, че ще е най-добре да се обадя в полицията. Тичам обратно към магазина за вещи втора употреба, звънчето жално издрънчава, когато блъсвам вратата.
	— Бихте ли се обадили в полицията, моля! — Отчаяната ми молба изобщо не трогва касиерката. — Едно малко момче, около осемгодишно, току-що избяга в гората — обяснявам, ядосана от нейното безразличие. — Безпокоя се за него, защото очевидно беше разстроено. — Тя прави розов балон с дъвката и той се пука заедно с моето търпение. — Освен това е глухо! Веднага се обадете в полицията. Моля ви! Може да е в беда. Или да се загуби.
	Онази се прозява. Явно моят мелодраматизъм я отегчава. Тъкмо се каня да отида зад тезгяха и сама да позвъня на 911, когато в магазина бавно влиза някаква по-възрастна жена.
	— Добър ден, госпожо Силвърдейл.
	— Здравей, Бритни. Би ли звъннала в участъка? Малкият Ангъс пак избяга в гората.
	Бритни кимва и се мръщи.
	— Дадено. — Посяга под тезгяха и измъква старомоден апарат. Тая провинциална идилия вече започва да лази по нервите ми.
	Когато чувам да пита за шерифа, решавам, че ми е време да си вървя. Нямам никакво желание да се срещам със съседа, особено ако съм наплашила глухото момче до такава степен, та да избяга в гората. Ако пък шерифът някак е успял да надуши дима от джойнта през езерото или е зърнал адските пламъци в задния ми двор от прозореца си, тогава вече със сигурност съм в неговия черен списък. Няма нужда допълнително да се забърквам в тая каша. Затова се озовавам на тротоара още преди касиерката да е оставила слушалката.
	По време на краткото шофиране към дома в ума ми постоянно се върти мисълта, че за градче, на което му викат Тихия кът, със сигурност съм вдигнала адска олелия.

	* * *

	Даже птичките се разлетяват от клоните, когато започвам да ругая като стар моряк.
	Отначало покупката на фотьойла може и да ми се е струвала добра идея, сега обаче съжалявам, че вместо него не взех сета за фондю. Някак успявам да го смъкна от ремаркето, но влаченето през обраслата с трева поляна зад къщата се оказва проблем.
	— Най-добре слагай перката на гащите — мърморя.
	Разритвам пантофките, забивам пети в пръстта и поемам дълбоко въздух, после свивам колене и опитвам да вдигна фотьойла със сетни сили. Пъшкам и пуфтя, решена да вкарам това нещо вътре, но грамадата не помръдва и сантиметър.
	Нуждая се от почивка и се упътвам към къщата за чаша вода. Потънала в мисли как точно да вкарам фотьойла, не съм чула звъна на мобилния, но долавям мелодичния звук на камбанки, който сигнализира за съобщение в гласовата поща. Посягам към апарата върху кухненския плот и включвам гласовата поща с надеждата да се е обадил някой по-едър и мускулест, та да ми помогне в хамалската работа.
	Но не е така.
	Паузата в началото би трябвало да ми подскаже кой е звънял.
	„… Тори, чуй ме, моля те. Аз… за мен също е много тежко. Не сме искали да те нараним. И на двамата страшно ни липсваш. Говоря с теб всеки ден, макар да знам, че няма да ми отговориш. Съжалявам, моля те да ми простиш. Нуждая се от теб. Липсваш ми, сестричке. Моля те…“
	Записът приключва, ръцете ми се тресат. И бездруго съм чула достатъчно. Просто няма да мога да го преодолея… никога.
	Гласът на Матилда отприщва толкова спомени, а нейните извинения окончателно циментират факта, че двамата с Браян са мъртви за мен. Няма да рева. Една предателска сълза се търкулва, но аз бързо я изтривам.
	Изпитвам потребност да се разсея, затова допивам водата и пак излизам. Използвайки неочаквания прилив на адреналин, се напъвам и вдигам фотьойла, но когато след малко дочувам: „Нужда от помощ?“, упорството ми прелива в благодарност, защото съм успяла да напредна едва с няколко крачки.
	Щом надниквам иззад фотьойла обаче, признателността се превръща в ужас, защото виждам висок, сравнително привлекателен мъж на средна възраст в униформа. От шока хватката ми се разхлабва и изпускам стола върху крака си.
	— Мръсно копеле! — изкрещявам, изправям се и започвам да подскачам на един крак, стиснала нараненото стъпало. Това е просто инстинктивна реакция, но явно не е най-подходящата, защото полицаят ме гледа така, все едно съм откачила.
	Днешният ден може да го духа.
	— Добре ли сте, госпожице? — неспокойно пита мъжът и слага ръце на хълбоците. Не се съмнявам, че жестът е съвсем преднамерен — явно в момента посяга я към палката, я към пистолета.
	— Да, всичко е наред — отвръщам, стъпвайки и на двата крака. Налагам си да си придам що-годе нормален вид и се усмихвам, но май по-скоро прилича на озъбване. Очевидно отговорът ми все пак го успокоява и той кимва.
	На табелката с името му пише _Сандс_. Май най-сетне съм срещнала печално известния съсед. Нямам представа защо, но това обтяга нервите ми. Иначе видът му е авторитетен и вдъхва чувство за ред — нищо чудно, че е станал шериф.
	— Мога ли да помогна? — питам, защото не съм сигурна дали това е само посещение на добра воля, или е дошъл да ме арестува за нарушаване на обществения ред.
	— Аз съм шериф Хенри Сандс. Живея оттатък езерото — представя се той и посочва към къщата, която вече знам от Джуд.
	Решавам да се правя на ударена.
	— Приятно ми е, шериф Сандс. Хубаво е да знам, че органите на реда са винаги наблизо. Но иначе съм убедена, че кварталът е спокоен. Аз съм Виктория Армстронг. — Дърдоря несвързано, защото той не обелва и дума. Просто гледа втренчено, сякаш ме тегли на кантар. Протягам ръка.
	— Знам коя сте, мис Армстронг — заявява Хенри и ръката ми пада като отсечена.
	— О! — преглъщам мъчително. Мамка му, дали е надушил тревата? Или е видял креслото? Или пък с Ангъс се е случило нещо? Мили боже, досието ми ще е дълго цял километър, че и повече!
	— Да — отвръща той, после отива до патрулната кола и отваря вратата откъм мястото на пътника. Толкова е възпитан, така официален, че изведнъж ми става ясно — дошъл е да откара задника ми в затвора.
	Гледам с широко ококорени очи. Дали трябва да се кача в колата?
	— Аз… — Нямам възможност да го помоля за снизходителност. Виждам, че вади от колата кашона с покупките ми от магазина втора употреба. Въздъхвам шумно. Той вирва вежда. За щастие, не е забелязал моята нервност.
	— Мисля, че това е ваше. — Лъснатите му обувки свистят при всяка крачка из високата трева, но блясъкът им помръква, докато стигне до мен и ми подаде кашона.
	— Да, точно така. Благодаря. Откъде разбрахте, че са мои?
	— Добра детективска работа — отвръща той и това допълнително ме напряга. Усмихвам се пресилено. — Получи се рапорт за момче на име Ангъс, което е изчезнало в гората.
	— О, точно аз се обадих. Така де, не лично, а помолих Бритни да звънне. Притесних се, защото беше го наобиколила група хулигани. Когато се опитах да го успокоя, разбрах, че е… не чува. Явно беше много изплашен и побягна. Отначало тръгнах да го гоня, после обаче прецених, че е по-добре да се обадя в полицията. Надявам се да е добре — казвам най-накрая, защото шерифът мълчи. Стои, килнал глава настрани.
	Точно в този момент решавам, че не харесвам Хенри Сандс. Има нещо в него, от което направо тръпки ме полазват.
	Той прекарва пръсти през гъстата си тъмнокестенява коса. Слепоочията му са посребрени, което му придава достолепен вид.
	— Точно затова съм тук. Занапред обаче е по-добре да не бягате.
	— Едва ли може да се каже, че съм избягала — отвръщам. Тонът му изобщо не ми харесва. Хич не ми пука кой е. Няма да позволя да ме кара да се чувствам като престъпник, след като не съм направила нищо лошо. На всичкото отгоре е на моя територия.
	Той кимва, опитвайки да запази хладнокръвие.
	— Видях ви. Седях в патрулката точно зад ъгъла.
	Няма никакъв смисъл да споря с него, затова просто кимвам с кисела усмивка.
	— Още веднъж благодаря, че донесохте нещата ми. — Вдигам кашона и съдържанието му започва да дрънчи. С това негласно слагам точка на разговора, надявам се да го е схванал.
	— Къде искате да отнесете стола?
	Фотьойлът в момента е последната ми грижа.
	— Няма проблем. Засега ще го оставя навън, докато реша какво да правя с него.
	Той свъсва вежди, но, за щастие, не опитва да ми противоречи.
	— Ясно. Приятно ми беше да се запознаем, госпожице Армстронг.
	— На мен също… — Не ми беше приятно. Искам час по-скоро да приключа с тази неловка ситуация, затова му обръщам гръб и се втурвам към укритието на дома си. Но успявам да направя едва три крачки, защото се боя, че ако продължа, просто ще се стоваря на земята.
	— Ще дойдете ли на вечеря днес?
	— В-вечеря? — Думата засяда в гърлото ми. Поканата му гласи точно така. Звучи като въпрос, но е ясно, че нямам избор. Това обаче не е причина да се съглася. — Много бих се радвала, обаче…
	— Чудесно. Вечерята е в седем.
	— Шериф Сандс, не бих искала да се натрапвам — казвам и се обръщам към него. Неволно поглеждам ръката му и забелязвам, че носи семпла златна халка. Дано стратегията ми свърши работа. — Съпругата ви сигурно ще иска да бъде предупредена малко по-отрано за гости на вечеря.
	Хенри Сандс обаче не е от хората, които приемат „не“ за отговор. Пък и е свикнал всичко да става, както той каже.
	— Глупости. Моята Джилиан винаги готви като за цял полк. Освен това… — При тази пауза космите по тила ми настръхват. — Това е най-малкото, което бихме могли да направим за вас.
	— Нещо не разбирам… — Дали пък е соаре за добре дошла в квартала?
	Той подръпва колана си.
	— Помогнали сте на нашия внук — уточнява. — Затова ви каним като израз на благодарност.
	Изобщо не ми е минавало през ум, че с шериф Сандс може някога да споделим една трапеза.
	— Внук ли? — Клатя глава, напълно объркана.
	За първи път виждам бронята на Хенри леко да се пропуква. А когато уточнява кой точно е неговият внук, всичко си идва на мястото.
	— Да, онова момче, Ангъс… Той е мой внук.


>	Глава пета

	Дотук с малкото заспало градче, където бих могла да започна живота си на чисто, без драми и усложнения. До този момент то ми предлага само драми и усложнения.
	Заключвам задната врата и потътрям крака надолу по скърцащите стълби, защото изобщо не ми се ходи на вечеря у семейство Сандс. Представа нямам за какво ще си приказваме. Както се разбра, двамата с Хенри изобщо не си допадаме. По-скоро бих допуснала, че ще е доволен никога повече да не ме види, но вечеря? Боже, това е вече прекалено.
	Малка очукана моторница, познала и по-добри времена, е привързана за дългия дървен кей. Мога да си представя как хората, живели тук преди мен, тичат по тучната ливада или играят на карамбол. Дългите летни вечери сигурно са били изпълнени със смехове. Представям си колко щастливи спомени са родени на това място.
	В дните си на разцвет този дом сигурно е бил оживен и многолюден, повод за завист у всички съседи. Сега обаче е само вехта черупка, останала от някогашните славни времена. По някаква странна причина точно заради това се влюбих в него. Съзирам възможностите му, дори те да остават скрити за другите.
	Избелялата червена лодка е най-практичният транспорт, пък и сигурно с нея ще е по-забавно, отколкото да отида с колата до дома на Хенри, само дето нямам вяра на стария двигател. А е изключено да греба до отсрещния бряг. Бог знае колко километра са дотам, така че май в края на краищата ще взема хондата. Колата ми пали с кашляне. Явно съвсем скоро ще гушне букета.
	Излизам на покрития с чакъл път. Слава богу, че поне го ползват само местните. Слънцето е на половината си път до хоризонта и хвърля зарево над спокойния и тих квартал. От двете страни на пътя, строени като войнишки полк, се редят дъбови дървета, които придават допълнителен цвят на околния пейзаж, обагрен от жълтеникавозелено до тъмно нефритено. Оглеждам близките къщи. Някои са малки и скромни, други са с внушителни размери — явно обитателите са хора от различни прослойки, но общото впечатление е, че всички обичат своя дом.
	Неволно намалявам скоростта и колата започва едва ли не да пълзи, когато отпред се появява къщата на Джуд. Тя е скромна двуетажна постройка с добре поддържан преден двор. Спомням си, че ръцете му бяха като на човек, който не се бои от черна работа. Дали Джуд е щастлив тук, харесва ли му да е част от малка общност като местната? Все пак нещо ми подсказва, че не е от хората, които в неделя канят гости на печено.
	Хлъцвам, когато някаква светлинка просветва в прозореца отпред и панически натискам педала на газта чак до ламарината. Изпод гумите се разхвърча чакъл, когато се понасям надолу по пътя. Не знам защо се чувствам като на тръни в негово присъствие, но каквато и да е причината, нямам намерение да я анализирам.
	Оглеждам уличните номера върху пощенските кутии и спирам пред дома на Хенри, може би ще е по-уместно да го нарека дворец. Май къщата му е най-голямата и представителна постройка в околността. От отсамната страна на езерото не се вижда колко е огромна, но сега, докато стоя в подножието й, вече съжалявам, че не се облякох по-елегантно. Тя все още носи духа на традиционните домове край езерото — големи панорамни прозорци, веранда, която я обикаля от всички страни, искрящо бяла мазилка със сиви орнаменти. Но модерните времена също са я белязали, а това подсказва, че стопаните й не цепят стотинката на две.
	Заключвам колата и тръгвам нагоре по широките стъпала, възхищавайки се на белия джип и синьото беемве, паркирани на частната алея за автомобили. Изтривам потните си длани в джинсите и си поемам дълбоко въздух, преди да натисна звънеца. Отвътре се разнася силен звън и вече няма връщане назад.
	Вратата се отваря, а аз се старая да си придам вид на поласкана от факта, че съм поканена в този дом.
	— Здравей, Хенри. Дано не съм подранила.
	Той изглежда съвсем делнично, което ме изненадва — сини джинси, тъмносиньо поло и ботуши. Ухае на свеж одеколон.
	— Никак даже. Тъкмо навреме. — Хвърля поглед над рамото ми. — Това ли е колата ти? — Не се опитва да скрие отношението си.
	— Да, истинска колекционерска вещ — отвръщам игриво, обръщайки на шега вида на ръждясалата си таратайка.
	Обаче Хенри явно не схваща хумора.
	— Не е зле да помислиш за нещо по-безопасно. Заповядай — кани ме вътре и очевидно не го е грижа, че току-що е обидил колата ми, макар и индиректно.
	Прави ми път и пред мен се открива вътрешността на неговата крепост — явно е време да вляза в бърлогата на лъва. Още с прекрачването на прага ми иде да потъна в земята от срам, защото той видя порутената ми и запусната къща, а домът му е невероятен. Високите стени са искрящо бели — контрастен фон за произведенията на модерното изкуство по тях. Домакинът ме превежда през дневната, декорирана изцяло от каталога на ИКЕА. На всяко нещо е намерено точното място.
	— Надявам се, че пиеш шардоне — пътьом казва той, а гласът му изкънтява сред стените на коридора.
	— Да, страхотно. Благодаря — отвръщам, все още захласната от заобикалящата ме обстановка.
	Стигаме до помещение с отворена кухня и трапезария и аз щръквам по средата, чувствайки се съвсем на място. Наблюдавам го как тършува из сребристия хладилник и как вади бутилка вино. На вратата с магнит, имитиращ полицейска значка, е закачена елегантна покана. Оказва се, че скоро ще има бал на полицията и Хенри е почетен гост.
	— Трийсет и пет години служба. Това си е истинско постижение. Поздравления.
	Хенри хвърля поглед на поканата и гърдите му се издуват от гордост.
	— Благодаря. Сигурно ще бъде забележителна вечер. Дочух, че ще присъстват близо триста колеги.
	— Леле, това ще е истинска Коледа за престъпниците в града. — Намерението ми е да прозвучи като шега, но Хенри не намира забележката ми за забавна.
	— Джилиан се преоблича горе — уточнява той и вади три чаши за вино от шкафа над печка с газови котлони, върху които къкрят, цвъртят и бълбукат тенджери и тигани. Ухае страшно вкусно и коремът ми започва да къркори от глад.
	Докато Хенри отваря виното, погледът ми попада на стената в дъното, цялата покрита със снимки в рамки. Тръгвам нататък, само и само да върша нещо, вместо притеснено да пристъпвам от крак на крак. Най-напред ми се набива на очи снимка в позлатена рамка — на нея са Хенри, бременна млада жена и привлекателна дама, която сигурно е Джилиан.
	Младата жена на снимката по всяка вероятност е дъщеря им, защото кафявите очи и тъмномахагоновата коса са същите като на Хенри. Хенри е с парадна униформа и нежно е преметнал ръка през раменете й. Всички се усмихват, но забелязвам, че нейната усмивка е някак пресилена. Очите й не излъчват щастие, нито топлина. Няма как да не се запитам защо.
	— Това е дъщеря ми Розмари — обажда се Хенри зад мен.
	— Снимката наистина е много хубава. — Обръщам се към него и забелязвам копнежа, с който се взира в снимката.
	— Благодаря. Тази е една от любимите ми. Напомня ми за добрите времена. Направиха ни я седмица, преди Ангъс да се роди. — Тежката въздишка издава, че състоянието на Ангъс е едно от нещата, които най-много му тежат.
	— Той е забележително момче — казвам, докато разглеждам безбройните му снимки по стената. Няма никакво съмнение, че семейство Сандс обичат своя внук, но въпреки това усещам, че под повърхността се таи напрежение.
	— Така си е. — За известно време настава неловка тишина и Хенри сменя темата. — Откъде си родом? Май долавям някакъв акцент.
	Той ми подава чашата с вино, която с благодарност приемам.
	— Родена съм в Дарвин, Австралия, но живея в Щатите от близо тринайсет години.
	— Къде живееше, преди да се преместиш тук? — Наясно съм, че опитва да завърже разговор, но тия въпроси ми звучат като разпит.
	— В Бриджпорт. — Той отпива от виното и кимва, подканяйки ме да продължа. — Преподавах в тамошното начално училище. — Това е единственото, което съм склонна да споделя с него.
	Хенри поглежда ръката ми, на която няма халка, и събира две и две.
	— Значи си дошла тук за ново начало?
	— Нещо такова — отвръщам и отпивам голяма глътка вино. Стоим мълчаливо, Хенри явно премисля какво съм му казала току-що.
	Въздъхвам с облекчение, когато погледът му изведнъж омеква.
	— Ето я и нея, моята любов.
	Хвърлям поглед над широките му рамене и установявам, че дамата от снимката наистина е Джилиан. Топлото й излъчване тутакси ме отпуска, но в зелените й като стъкло на бутилка очи има нещо спотаено. Тя великолепна с кремавата рокля, дългата й коса е прибрана на тила в спретнат кок. Имам обаче чувството, че се е нагласила така само за случая.
	— Много съм благодарна за поканата. Още повече че нямахте почти никакво време да се подготвите. — Искам веднага да стане ясно, че не съм се натрапила. Хенри обаче явно не усеща укора.
	Джилиан само се усмихва.
	— Дано обичате агнешко. Любимото на Хенри.
	Хенри оставя на Джилиан да поднесе вечерята и преминава през сводестия отвор в съседното просторно помещение. Двукрилата стъклена врата е отворена, разкривайки великолепна гледка към езерото. Ако напрегна очи, сигурно бих могла да видя и моята къща. Но едва ли ще е проблем да се разхождам гола в спалнята, защото оттук прозорецът й изобщо не се вижда.
	Върху огромната маса са подредени искрящ кристал и сервиз с позлата. Сребърните вилици и ножове са разположени прецизно на равно разстояние едни от други. В средата има красив букет от диви цветя. Всичко е подредено с военна точност и е декорирано в искрящо бяло. Няма други цветове, нито несходни форми и размери. Във всичко се усеща перфекционизъм, ала тази безупречност е в контраст с несъвършенствата в реалния живот на дома.
	Хенри издърпва един стол да седна — кремавата му кадифена тапицерия би била достойна за кралица. Настанявам се и отправям благодарна усмивка. Той заема мястото начело на масата, разгъва салфетката и я слага на скута си.
	Седим мълчаливо, явно изчерпали обичайните теми за разговор.
	Той се покашля.
	— Казваш, че си преподавала в начално училище? — Кимвам. — Точно сега в Пайнуд търсят учител, защото мис Хилиър скоро излиза в майчинство. Ако работата те интересува, мога да говоря с директора.
	— Би било страхотно, много благодаря. — След нападението изобщо не съм работила, но сега, когато съм вече по-добре, пак мога да вляза в тази уютна роля и да се върна към предишния си живот и независимостта.
	Може пък Хенри да не е чак толкова лош.
	Джулиан идва при нас с поднос, отрупан с храна.
	— Дано сте гладни.
	Всичко, което носи, изглежда и ухае вкусно. Нямам търпение да опитам домашно приготвена храна. Появилият се апетит за храна и живот повдига настроението ми и най-после се отпускам.
	Джилиан сяда срещу мен, отляво на Хенри, а той ми протяга дясната си ръка. Поглеждам го, но не знам какво се очаква от мен.
	— Имаш ли нещо против да кажем молитва? — уточнява той.
	— О, не, разбира се, че не. — Не съм религиозна, защото във времена на нужда молитвите ми останаха нечути. Това обаче не значи, че ще препреча пътя на вярата у другите.
	Поставям ръката си в дланта на Хенри, но този допир ми се струва някак нереден. Той тутакси отпуска пръсти. Явно също е усетил колко необичайно е положението. Джилиан се усмихва, скланя глава и опира преплетените си пръсти върху масата. Пускам облекчено ръката на Хенри и правя като нея, надявайки се да не изглеждам пълен профан, защото точно така се чувствам. Тя се покашля.
	— Благодарим ти, Господи, за хляба, който Си ни дал и днес. Благослови семейството ни и нашите приятели, особено онези, които не са тук с нас.
	Хенри се размърдва на стола, а аз се питам какво ли не е наред.
	— Моля те да бдиш над дъщеря ни Роуз. Където и да е сега… моля те да я закриляш и нека тя знае, че я обичаме и ни липсва толкова много.
	Сега ми се изясняват думите на Хенри за снимката. Май онзи момент е бил щастлив, защото тогава е знаел къде се намира дъщеря му, за разлика от сега.
	Забелязвам, че стисва зъби.
	— Ще започваме ли? — Отсеченият му тон подсказва, че не одобрява, че Джилиан вади мръсните ризи на семейството по време на вечеря. Аз обаче й се възхищавам за силата и откровеността.
	Джилиан ми подава чинията с печено агнешко, пресни картофи и зелен боб — от вида им направо слюнки да ти потекат. През цялото време, докато се храним мълчаливо, се питам какво ли се е случило с Розмари — вече разбирам защо Ангъс откачи, щом споменах майка му. Ако се съди по реакцията му, явно не пази нежни спомени за нея и това още повече разпалва любопитството ми. Дали го е изоставила? Стомахът ми се свива при тази мисъл.
	— Виктория е учител — обръща се Хенри към Джилиан и така ме откъсва от мислите. — Ще питам директор Уошман дали вече е намерил заместник на мис Хилиър.
	Ще ми се някак да се покажа благодарна за това, но Ангъс не излиза от ума ми. Навремето така отчаяно желаех да имам дете, че при мисълта да изоставиш невинно създание като него се питам що за човек е Роуз.
	Накрая любопитството ми взема връх.
	— Ангъс в Пайнуд ли ходи на училище? — питам, след като преглъщам хапка агнешко.
	В помещението изведнъж настава мъртва тишина. Поглеждам Хенри, стиснал здраво челюсти.
	— Не, не ходи там — отвръща след известна пауза той. — Посещава едно училище за _инвалиди_. По настояване на баща му е изолиран там, все едно другото не му стига. Единственият интерес на онова училище е да ограбва хората. — Тонът и изражението му показват, че изобщо не одобрява избора на училище за внука си. Но е логично Ангъс да посещава училище, пригодено за деца с неговите особености.
	— О, Хенри, защо… — Джилиан обаче не успява да завърши изречението, защото Хенри звънко стоварва чашата си на масата.
	— Не го споменавай в този дом, Джил. Много добре знаеш отношението ми към него. — Той здраво стисва салфетката си в юмрук и й хвърля гневен поглед. — Точно той е причината моята Роуз сега да не е с нас. — Ококорвам очи, когато посочва стола, на който седя в момента. — Сигурна съм, че отлично знае къде е, но не иска да ми каже.
	Джилиан подсмърква и опитва да удави скръбта, като поднася с трепереща ръка виното към устата си, а на мен ми се дощява да сменя мястото си.
	— Толкова ми липсваш. — Тя несъмнено говори за Роуз. — Всичко е толкова безсмислено.
	И бездруго неловкото положение се е прецакало напълно. Вече броя минутите, които остават, докато си тръгна.
	Хенри започва ядно да кълца месото в чинията си, а аз поглеждам през масата, извинявайки се безмълвно на Джилиан, задето неволно отворих гардероба със скелетите.

	* * *

	Отключвам колата и се пъхвам вътре, а от гърдите ми се изтръгва въздишката, която сдържах цяла вечер. Стоварвам на съседната седалка кутията с храна, която Хенри настоя да взема, и паля. Нямам търпение да се махна час по-скоро. Махвам бързо на Хенри, който стои на предната веранда и ме наблюдава. Докато се отдалечавам, го гледам в огледалото как постепенно се смалява. Внезапно пред очите ми изниква сцена от _Терминатор 2_ — Т-1000 се мята отзад на колата ми, за да ми попречи да избягам.
	Благодарение на неуместното ми любопитство разговорът до края на вечерята се състоя главно от сумтене и неловка тишина. Избухването на Хенри май развали апетита и на трима ни. Когато стигнахме до ябълковия пай и кафето, на домакините ми вече бе ясно, че отчаяно искам да си тръгна.
	След провала на вечерта не очаквам Хенри да ми направи каквато и да е услуга, още по-малко да ходатайства пред директора на училището за мен. Това напълно ме урежда, защото не искам да съм задължена на човек като Хенри Сандс.
	Сърцето ми се къса за Джилиан — нейната мъка по дъщеря й се вижда с просто око. До края на вечерта тя почти не проговори. Хенри обаче изглеждаше ядосан и явно бе склонен да вини за всичко нея, без да отчита, че дъщеря му си е грабнала нещата и е изоставила глухото си дете. Не познавам Розмари, нито съм наясно с нейното положение, но интуицията ми подсказва, че прилича по-скоро на баща си — както се казва, крушата не пада по-далече от дървото.
	Унесена в мисли, забелязвам двете светещи очи, когато е вече прекалено късно. Изпищявам и рязко отбивам, за да избегна сблъсъка със създанието на пътя, каквото и да е то. Тази маневра обаче излиза през носа ми и аз се озовавам в канавката. Опитвам да се измъкна, но колата известно време кашля и се дави, докато накрая напълно замлъква.
	— Не, не, не! — изкрещявам и започвам да удрям по волана с длани. Опитвам отново да запаля, но стартерът само прищраква — колата ми вече съвсем официално е метал за скрап.
	Откопчавам колана, вземам кутията с храна и чантата си от съседната седалка, изреждайки междувременно под нос всички ругатни, за които се сещам. Навън е тъмно като в рог, няма и помен от улични лампи и единствената светлина идва от луната. Даже не си правя труда да заключа колата, когато поемам към къщи.
	Пантофките ми не са най-подходящите обувки за ходене по неравен каменист терен, така че връщането ще трае два пъти по-дълго. Единствената ми утеха е, че поне не вали дъжд или сняг.
	Вдигам поглед към небето — цялото е обсипано с трепкащи звезди. Всяка е като фар на желанията и сякаш внушава на вярващите, че притежава силата да ги изпълни до едно. Точно сега се нуждая от някакъв знак свише, че съм на правилния път, защото внезапно се чувствам изгубена. Не че искам да върна живота си с Браян, но в него всичко бе толкова познато и безопасно. Сега обаче започвам от нулата и ме е страх, че в този нов свят Хенри Сандс ще ме схруска за закуска.
	_Моля те, Вселено, дай ми някакъв знак._
	Приглушени гласове, донесени от лекия ветрец, ми дават да разбера, че вече не съм сама. Взирам се страхливо напред и съглеждам кола със загасени светлини, която е спряла на около осемстотин метра по-нататък. Всичко става съвсем подозрително, когато някаква фигура с качулка се появява откъм шофьорското място. Мога да хукна обратно и да търся закрила в къщата на Хенри, но след тази вечер вече не знам кое е по-опасно.
	Ако това е знакът, за който молех, не разбирам какво ми казва Вселената за моето бъдеще.
	Накрая решавам да рискувам и продължавам напред, като гледам да вървя с наведена глава, за да не срещна нечий поглед. Под открито небе стъпките ми сякаш кънтят по-силно, усилени от царящата наоколо тишина. Ускорявам крачка, опитвайки да не обръщам внимание на острите камъчета, които се забиват в тънките подметки на пантофките ми. Когато наближавам на стотина крачки от колата, гласовете притихват и усещам, че непознатите вътре ме наблюдават. Погледът ми все така е забит в земята. Опитвам да се слея със сенките.
	Дишането ми е пресекливо и издава страха ми. Ала къщата ми е вече само на няколко метра. Ако това е знакът, който ми дава Вселената, ще го приема, колкото и да е неясен. Минавам бързо покрай колата, сега единствената ми цел е да стигна колкото може по-скоро у дома. Имам чувството, че вътре седи мъж, но не забавям крачка, за да се уверя.
	Щом се добирам до къщата си, хуквам към задния двор и чак там спирам да си поема дъх. Кръвта шуми в ушите ми и от това ми се вие свят. Превивам се на две и поемам въздух с широко отворена уста. Чувствам се някак приятно възбудена от цялата случка. Напомня ми на предишната вечер, когато се запознах с Джуд.
	— Какво е станало с колата ти?
	— Мили боже! — изписквам, като чувам гласа зад себе си. Извръщам се рязко и уплахата ми прераства в ужас, щом съзирам, че качулатата фигура, дето видях на пътя, сега стои в задния ми двор.
	— Аз съм — казва фигурата и отмята качулката.
	— Джуд? — Сърцето ми препуска с милион километри в секунда.
	— Да, аз съм — потвърждава той и приближава с вдигнати ръце, сякаш се предава. Този път нямам подръка бутилка уиски, с която да се отбранявам.
	— Какво правиш тук? — На лунната светлина се вижда, че се хили. Май този въпрос ще се превърне в нещо като рефрен. Познавам Джуд едва от двайсет и четири часа и въпросите, които поражда у мен, са повече от отговорите.
	Ако обаче той е отговорът на Вселената към мен, пак ще премисля.
	Джуд май усеща вътрешните ми колебания, защото изправя рамене. Виждам, че се кани да си тръгне, но по някаква необяснима причина не ми се ще да го пусна.
	— Колата ми замина! — заявявам, отговаряйки на въпроса му. — Завих рязко, за да не премажа някакво животно на пътя, и благородството ми ме остави без кола. — Не спирам да говоря, защото ме е страх да не си тръгне.
	За щастие, той стои замислен, сякаш вкопан в земята.
	— Можеше да ми се обадиш. Щях да те докарам.
	— Нямам номера ти — отвръщам глупаво. Леле, това май прозвуча като предложение. Опитвам да върна думите си назад, но те засядат в гърлото ми.
	Той пристъпва към мен и властното му присъствие като че изпълва целия заден двор. От него лъха самоувереност и авторитет. Джуд е мъж, който приковава вниманието и определено печели моето.
	Сега просто протяга ръка, показвайки, че иска телефона ми. Хвърлям крадешком поглед към небето — една звезда примигва по-ярко от останалите. После друга прекосява небосвода и пада.
	_Да върви по дяволите._
	Ровя из чантата си, вадя айфона и му го подавам. Той се усмихва, като вижда снимката на коала върху дисплея. Докато въвежда номера си в телефонния ми указател, се обръщам и зарейвам поглед към езерото. Лъскавата къща на Хенри сега ми прилича на цирей върху пейзажа, защото знам какво става зад затворените й врати.
	— Защо изгори онова кресло?
	Споменаването на креслото ме възпламенява.
	— Защото някои неща са по-добри, като станат на пепел.
	— Повечето хора просто биха го изоставили или биха го дали на някоя благотворителна организация. Но не и да направят с него клада в задния си двор. Ти обаче не си като повечето хора. Ти си… — Той замълчава, а аз се чудя какво ли се кани да каже.
	— Каква съм? — питам, заставайки с лице към него. — Луда? — подхвърлям и от това как забива поглед в земята всичко ми става ясно.
	Косата му пада ниско над очите и обгръща лицето, така че не мога да разбера какво се крие в тези очи.
	— Различна — поправя ме той след секунда.
	— Различна?
	Кимва.
	— Е, защо? — продължава да настоява, докато аз опитвам да разгадая смисъла на отговора му.
	— Какво защо?
	Най-сетне вдига очи.
	— Защо го изгори? — уточнява. — Или би трябвало да попитам защо изобщо го задържа?
	Споменът за Браян и Матилда, споменът как моят годеник чука сестра ми, а тя крещи колко го обича, ме пронизва в червата. Усещам как в душата ми се заражда вихър.
	Джуд предусеща наближаващия взрив, но продължава да настоява.
	— Отговори и бъди честна пред себе си.
	Изведнъж сякаш нещо започва да ме притиска и ми става горещо. Усещам трескава потребност час по-скоро да се отърва от това неловко положение.
	— Трябва да вървя. — Опитвам се да отместя Джуд от пътя си, но той не отстъпва и ме хваща за рамото. Хватката му не е болезнена и мога да се освободя, когато пожелая. Но не го правя.
	— Въпросът е съвсем прост. — Дъхът му докосва страните ми.
	— Не, всъщност никак не е прост.
	В погледа му се появява любопитство, ала в същото време е и трогателен.
	— Защо още си вкопчена в миналото? Изгори го. Изгори и него като креслото.
	Дъхът ми секва.
	_Вече не се намирам в задния си двор, сега съм отново в Бриджпорт и немощно изкачвам стълбите пред входа. Вратата не е заключена и аз дочувам стенанията чак когато събувам обувките си._
	— Браян? — провиквам се предпазливо, главата ми ще се пръсне дори след една обикновена разходка из квартала.
	Стоновете стават все по-силни.
	— Матилда?
	_Веднага разбирам какво става, но съзнанието ми включва на защитен режим. Просто не искам да приема истината._
	_Шляпането на плът в плът, страстните стенания, любовните думички — всичко подсказва едно-единствено нещо. Но такова нещо — не, това не може да се случва. Само че точно това става. Блъскайки тежката врата, виждам как годеникът ми е яхнал някаква жена, която прилича на сестра ми, но няма как да е тя._
	_Когато обаче изскимтява: „Обичам те, Браян!“, вече ми е ясно._
	_Те не ме забелязват, промъкнала съм се тихо, като мишка. Очите на Браян са затворени, главата му е отметната назад, тялото му с цялата си дължина блъска в сестра ми, която се е проснала на любимото ми кресло. Вцепенявам се. Губя дар слово. Колкото и да е странно, докато гледам как годеникът ми прави секс със сестра ми, в главата ми се върти само една мисъл — защо е трябвало да го правят на креслото?! Защо не на дивана или в леглото? Защо са избрали точно това кресло?_
	_Това кресло — то е символ на всичко, което изгубих и никога вече няма да имам._
	_Това шибано кресло._
	От мен изригва трупан с месеци гняв, гняв, за чието съществуване дори не съм подозирала. Мислех, че съм успяла да го преодолея, но съм се заблуждавала. Толкова съм се заблуждавала.
	Нахвърлям се върху Джуд и той отстъпва, на лицето му е изписано смайване. Нали точно той натисна бутона! Нали искаше истината? Е, сега ще я получи.
	— Запазих го, за да ми напомня каква вече никога няма да бъда! В какво никога няма да позволя да се превърна!
	— И какво е то?
	— Жертва! Писна ми да съм прецакана от съдбата. Аз ще оцелея! Доказах го, като изгорих креслото. — Трябва да млъкна, но не мога. Толкова дълго съм държала демоните, затворени в бутилка, че сега се разхвърчат на всички страни. — Прав си, аз съм различна. Повечето жени биха пищяли, викали и плакали срещу несправедливостта на този свят. Не и аз обаче. Аз бях прекалено заета с това да оцелея. Преживях нападение, един почти фатален изстрел, порой кошмари от най-ужасяващото събитие в живота ми и изневярата на моя годеник със сестра ми. Въобразявах си, че ще мога да започна на чисто, като се преместя тук, но защо болката, предателството… — Тупвам с юмрук в гърдите. — … са още тук? Защо непрекъснато се питам как точно на мен се случи? С какво съм го заслужила?
	Вече хлипам неудържимо, горещите сълзи парят кожата ми. Обаче не ми пука. От плача се чувствам добре. Опитвах се да бъда силна, опитвах се да продължа, но сърцето ми скърби — скърби за онази, която исках да бъда.
	— Виктория… — опитва да ме утеши Джуд, но изведнъж се свивам смутена — той вече знае всичко. Знае тайните ми. Знае, че съм дефектна.
	Трябва да се махна оттук.
	— Съжалявам. Ще ми се да бях… — Той млъква внезапно, очите му търсят моите, в сините им глъбини се долавя разкаяние.
	Потърквам нос с опакото на ръката.
	— Все още ли искаш да ми помагаш в беда?
	Макар да изглежда разкаян, задето ме е притиснал, той кимва решително.
	— Да. Винаги. Това няма да се промени.
	— Защо? — питам почти шепнешком.
	Той се усмихва тъжно и пристъпва предпазливо към мен, както би доближил разбеснял се тигър. Неговото присъствие ми вдъхва уют и чувство за безопасност. От много време не съм се чувствала така. С бавен и премерен жест изтрива с палец една заблудена сълза.
	— Защото си различна. Разбрах го още щом те видях. Ти си силна. — Поема си дълбоко въздух. — И онова, което те прави различна… — признава — … ти придава хубост.
	Дори не мога да проумея какво ми казва — всичко това ми идва в повече. По някакъв откачен начин тъкмо това е началото на моето ново аз. Трябваше да пусна демоните си на свобода, за да мога да се освободя от тях.
	Стоя мълчаливо, а той пъха телефона в ръката ми, без да каже дума повече. Преди да си тръгне обаче, подхвърля нещо през рамо, което ми дава надежда.
	— Мисля, че ще станем страхотни приятели.
	После ме оставя сама, а думите му продължават да се реят из въздуха. Колкото и да е странно, ние май ще се окажем сродни души.


>	Глава шеста

	Не се чувствам чак толкова нелепо, колкото очаквах.
	Втренчена в огледалото зад вратата на банята, приглаждам банския си на точки, който се състои от топ и бикини. Мислено благодаря, че деколтето на горната част не е прекалено изрязано и изцяло покрива белега. Банският ми е подарък от Матилда. Като ми го даде, каза, че трябва да разкрия прелестите си. И не бива да се обличам като монахиня само защото съм загубила вкус към живота — доста безчувствено изявление от страна на човек, който е със съвършена външност и няма представа за какво става дума.
	Още от пръв поглед се вижда, че с Матилда сме сестри. Някои даже ни мислят за близначки. Тя обаче винаги е била с по-знойни форми, по-хубавата. Нямах нищо против, нали си имах Браян. Той бе всичко, което желаех. Жалко, оказа се, че и за Матилда е така.
	Нямам представа какво правят двамата сега. Нито дали още са заедно. Дори не знам дали изобщо са били заедно. Когато след многобройните й позвънявания най-после с неохота приех да говорим, Матилда призна, че се е влюбила в Браян против волята си. Случилото се с мен, каза, е засегнало всички. Явно бе решила да даде воля на скръбта си, като прави секс с моя годеник.
	Родителите ми сега живеят в Рино. Решили са да прекарат годините на своя залез в „най-големия малък град на света“. Двамата с Браян планирахме същото. Е, може би не точно Рино, но обсъждахме да се преместим в някое тихо местенце, където да си спомняме за удивително преживените години само с нежност. Сега обаче това няма как да стане.
	Мама отчаяно се опитва да ме сдобри с Матилда и все повтаря, че кръвта вода не става. Ала не аз съм тази, която би трябвало да поучава. Татко повече влиза в положението ми и знае, че ми трябва време да си стъпя отново на краката. След снощи имам чувството, че май лека-полека започвам да се съвземам.
	Посягам към хавлиената кърпа на полицата — нямам търпение да поплувам и да възвърна някогашната си сила и издръжливост. Силата е с мен — самият факт, че съм точно с този бански, е доказателството.
	Докато вървя към външната врата, се оглеждам наоколо и ме изпълва гордост. Къщата може да не е кой знае какво, но си е моя. Нямам представа откъде се появи този вкус към живота, след като само до вчера гемиите ми бяха потънали. Сега обаче нещата май са по-ведри.
	Щом излизам навън, сияйните слънчеви лъчи целуват бледата ми кожа и ме стоплят от глава до пети. От острата трева под краката усещам още по-силно връзката с Майката Природа. Усещам се жива. Макар краката ми да са кльощави, а кокалестите колене нагледно да доказват спешната нужда да кача поне четири-пет кила, в този момент за първи път от много време се чувствам… красива.
	В ума ми непрекъснато се въртят думите на Джуд от снощи. Той ме смята за красива. Явно вижда в мен нещо, което пропускам. Вече знае всички мои тайни, но пак има желание да бъде с мен. Защо?
	Май ми е раничко за такива философски размишления. Стъпвам на кея и оставям кърпата в самия му край. Водата ми се вижда бистра, спокойна, мамеща ме в своите дълбини с обещанието да се преродя в тях.
	Навремето бях добър плувец. Сега обаче, като гледам хилавите си ръце, се питам дали няма да потъна на дъното като креслото. Надзъртам в дълбокото и изведнъж ми хрумва дали това наистина е чак толкова зле. Неведнъж ми се е искало да умра. Смъртта би била по-лесното решение. Вече няма да изпитвам болка. Няма да ми се налага да живея с отворена рана, която непрестанно ми напомня що за мазохистично занимание е животът.
	Правя крачка, после втора и пръстите на краката ми се изравняват с ръба на кея. Една последна стъпка и всичко може да приключи. Няма да има болка. Може би затова трябваше да се изправя лице в лице с демоните си. Може би така ще се освободя… от всичко.
	С тази мисъл затварям очи, поемам си дълбоко въздух и… се освобождавам.
	Ледената вода забива хиляди иглички в тялото ми. Потъвам все повече и все по-надълбоко. Не усещам порив да изплувам отново на повърхността и да разцепя водата с глава, за да поема жадуваната глътка въздух. Тук, долу, е така спокойно, толкова черно. Никой не може да ме стигне. Това е мястото, където да се оттегля за заслужена почивка, моето лично Айдахо.
	Мислите ми се проясняват, в което има известна ирония, защото всъщност потъвам в гроб от вода. Животът преминава пред очите ми като калейдоскоп. Изведнъж всичко идва на мястото си. Не съм стигнала чак дотук, за да се откажа. Не искам да се предам.
	В ушите ми започва силно да шуми и това ме вади от унеса. Мускулите ми внезапно се изпълват с енергия, защото единственото ми желание е да живея. Инстинктът за оцеляване надделява и аз се устремявам към повърхността. Чувството за безтегловност е като балсам за душата ми. Подавам глава над водата и дробовете ми се изпълват с кислород, който никога не ми се е струвал толкова сладък. Тялото ми ликува — чувствам се жива.
	С придобитото усещане за триумф се впускам да поря водата, сякаш съм неин властелин по рождение. Усещам доскоро немощните си ръце внезапно заякнали и цепя водата с неудържима сила. Продължавам все напред и все по-надалеч, огънят, бушуващ яростно из цялото ми тяло, е сигурен знак, че въпреки опасенията ми няма да се удавя.
	Не помня кога за последен път съм се чувствала толкова силна. Всеки следващ замах ме приближава към целта и това ми дава основание да продължавам. Губя представа за времето. Но то и бездруго няма значение. За днес ми стига, че изобщо опитах. Чувствам се окрилена утре да си поставя още по-висока цел и да стигна още по-далеч.
	Спирам да си поема дъх и се оглеждам с нови очи. Слънчевите лъчи играят по набраздената водна повърхност и образуват ярки дъги в кристалночистия въздух. Извръщам глава наляво и виждам висок червен клен. На един дебел клон виси люлка от автомобилна гума, избелялото въже свидетелства за безбройните прекрасни мигове, родени от тази проста забава.
	Изведнъж погледът ми спира на къщата на Джуд. Сега тя ми се вижда някак по-голяма. Обръщам се назад и виждам дома си смален. Не мога точно да преценя, но май съм преплувала над половин километър. Устата ми се разтяга в усмивка, имам чувството, че съм направила голямо завоевание. Къщата на Джуд ще бъде моят финиш. Всеки ден, в градушка, дъжд или пек, ще доплувам все по-близко до нея, докато пресека гордо финалната линия. Питам се обаче какво ще стане като финиширам? Какво ще се случи, щом вече съм на отсрещната страна? Засега обаче съм решила да приемам предизвикателствата едно по едно. И поемам обратно.
	Почти съм доплувала до кея зад моята къща, когато виждам някакво цветно петно да се рее из въздуха. Рязко спирам, учудена какво ли може да е. Миг по-късно различавам хвърчило с форма на пеперуда, чиито криле са във всички цветове на дъгата, то се носи на зигзаг по въздушното течение. Полетът му ми вдъхва усещане за свобода, което напълно отговаря на сегашното ми състояние.
	Трябва да разбера на кого дължа окриляващата гледка и започвам да плувам още по-бързо, отдъхвам си с облекчение, щом стигам до кея. Стъпвам на стълбичката, натежалото ми от умора тяло се наслаждава на твърдата опора под краката. Трябва ми минута, за да забележа малкото момче, застанало до задната веранда на къщата. Вглеждам се по-внимателно и разпознавам Ангъс. Отметнал е глава назад, целият погълнат от усилието да задържи хвърчилото във въздуха. Усмихва се ликуващо — личи, че е щастлив, задето владее полета му. Гледката стопля сърцето ми.
	Отначало решавам да не го стряскам, защото още помня предишната ни среща. После обаче поглеждам пръстите си, които са се сбръчкали като сушени сливи, и излизам от водата, преди да съм гъбясала цялата. Предпазливо се подсушавам, без да откъсвам поглед от Ангъс, който все още не ме е забелязал. Мога да се промъкна отпред и да изчакам да си тръгне, но предната врата е заключена, а навън захладнява.
	Загръщам се с кърпата и решавам все пак да рискувам с Ангъс. Вече знам, че се притеснява в присъствието на непознати, и ще гледам да бъда по-тактична. Чудя се дали е дошъл на гости у Хенри. Или просто живее наблизо? Допускам, че е останал при баща си — човек, за когото нямам дори най-малка представа.
	Досега не съм чула нищо добро за бащата на Ангъс, но нямам намерение да се настройвам срещу него, защото хората, които злословеха по негов адрес, не биха могли да се нарекат образцови граждани. Самият факт, че е останал със сина си, го слага поне едно стъпало по-горе от майката на Ангъс. Явно се грижи съвестно за детето, щом го е пратил в училище, отговарящо на нуждите му.
	Старая се по всякакъв начин да заявя присъствието си и гледам Ангъс да ме види, докато приближавам.
	— Здрасти, Ангъс! — Махвам с ръка, надявайки се да ме забележи отдалече. Явно ме е видял. Първо усмивката му угасва, а после — когато хвърчилото замръзва във въздуха и рязко полита към земята — дори се мръщи. — Харесва ми хвърчилото ти — продължавам с надеждата да сключим примирие.
	Той обаче пуска макарата на хвърчилото и отстъпва няколко крачки назад — явно всеки миг ще побегне.
	— Може ли и мен да научиш? — Посочвам хвърчилото, което сега прилича на жалка купчина оплетени върви.
	Ангъс забива поглед в земята, страхът в очите му обаче постепенно се разсейва.
	— Ти наистина си майстор. — Приближавам с бавна отмерена крачка, защото не ми се ще пак да го подплаша. Ангъс се втренчва в устните ми. — Харесва ли ти да пускаш хвърчило? — Направо ми идва да запея от радост, когато кимва срамежливо.
	Това си е истински напредък.
	Не ми се ще точно сега да престъпя някакви невидими граници, затова бавно посягам към макарата. Усещам, че Ангъс не ме изпуска от поглед. Връвта на хвърчилото се е оплела и аз опитвам да я разплета. Когато най-после успявам, вдигам пеперудата над главата си и се наслаждавам как слънчевата светлина прониква през ярките й криле. Никога не съм пускала хвърчило. Чудесно е, че точно днес ще го направя. Подхвърлям пеперудата във въздуха и отскачам назад с надеждата, че вятърът ще я подхване. Но така доказвам само едно — уменията на Ангъс определено превъзхождат моите. Хвърчилото забива нос в тревата, а аз продължавам да стискам макарата като някоя глупачка.
	В смущението си долавям някакъв вълшебен звук и когато поглеждам Ангъс, той се смее. Не съм чувала нещо по-сладко и неволно се присъединявам.
	— Ще ми помогнеш ли? — Подавам му макарата, вече премаляла от кискане.
	Ангъс явно оценява жеста ми за помирение и в невинните му сини очи проличава каква вътрешна борба води в момента. Ще му се да ми покаже как се пуска хвърчило, но май се страхува. Един господ знае колко хора са му се подигравали, че е различен. Не мога да го виня, задето се бои. Светът е пълен с жестоки хора и когато се опариш, вече приемаш с подозрение вниманието на непознатите. Не е ли така и с Джуд?
	Тъкмо съм се примирила, че Ангъс пак ще ми избяга, когато той протяга малката си ръчичка и поема макарата. Гледам да не показвам прекален възторг и наблюдавам с интерес как сръчните му пръстчета ту отпускат, ту навиват връвта. Когато тя най-после се разплита, той ми подава хвърчилото. После ми дава знак, че иска да се обърна. Представа нямам защо, но се подчинявам. Той развива макарата и ми сочи да отстъпя назад. Поглеждам го с надежда да ме ориентира, защото не знам колко точно да се отдалеча. Когато изминавам шейсетина стъпки, той вдига длан. Заковавам се на мястото си и се чудя какво ли следва.
	Интелигентните очи на Ангъс се вдигат към небето. Той чака. Не откъсвам поглед от него, напълно му се доверявам. В двора нахлува внезапен порив на вятъра и Ангъс започва развълнувано да ръкомаха. Връвта се обтяга и аз инстинктивно пускам хвърчилото. То се издига високо в небето, яхнало въздушното течение, сякаш е родено да лети. Възкликвам в захлас.
	После засенчвам с длан очите си и се оставям взривът от цветове да ме погълне — това подсилва още повече магията на момента. Пеперудата направо оживява — гмурка се, плува и маха с криле из въздуха. Ангъс й е вдъхнал живот.
	Хуквам към мястото, където той стои и управлява хвърчилото като умел майстор. Малките му ръчички действат трескаво, погледът му е прикован в небето. Явно това е едно от любимите му занимания, които му доставят неизчерпаема радост. Оказва се, че да пуснеш нещо на свобода и да го наблюдаваш как лети, е невероятно преживяване, което те пречиства. Наблюдавам как Ангъс насочва хвърчилото и не помня кога за последен път съм изпитвала такъв покой.
	Ангъс ме поглежда и се усмихва. Това е първата истинска усмивка, с която ме възнаграждава — никога няма да забравя усещането. Той свежда очи към макарата и ми дава знак, че мога да поема хвърчилото, ако искам. Аз обаче отказвам, махвайки с ръка. Много по-забавно е да го гледам.
	През следващия час Ангъс сваля преградите между нас и ме допуска в своя свят. Това красиво момче е умно, забавно и сръчно. Пък и има търпението да ме научи как да пускам хвърчило. Смее се на моята несръчност, но не позволява тя да го обезкуражи. Може и да не говори, но думи не са ни нужни, защото действията му са достатъчно красноречиви. Той просто е нормално момче, което води необикновен живот.
	По някое време отивам в кухнята да приготвя на двама ни нещо за хапване, а мислите ми непрекъснато се въртят около Розмари. Нямам претенцията да знам цялата истина, но да изостави такова забележително дете като Ангъс, ми се вижда нередно. Майката е длъжна да закриля рожбата си. Независимо от обстоятелствата — те не са извинение. А да изоставиш малкото си, е такова… слабоволие. Хенри май е сляп за грешките на дъщеря си и вини само бащата на Ангъс, но нали именно той е останал при детето? Човек трябва да е мъж на място, та да стане истински баща. И същински страхливец, за да изостави сина си.
	Затръшването на задната врата ме откъсва от мислите. Ангъс се втурва в кухнята със зачервени бузи и светнали очи. Поглежда сандвичите с конфитюр и фъстъчено масло и едва не започва да премлясква от удоволствие. Не мога да се сдържа и се усмихвам. А когато отива до мивката и насапунисва ръцете си, вече знам, че независимо от мнението на Хенри баща му е добър човек.
	Ангъс се покатерва на високия стол и ми благодари с усмивка, когато слагам чинията с обяда пред него. Добре, че държа здраво чашата с мляко, защото тъкмо се каня и аз да седна, Ангъс ме поглежда, издава напред долната си устна и още преди да попитам дали всичко е наред, промърморва: „Благодаря… ти“.
	Кимвам стъписана и онемяла.
	Той доволно започва да дъвче сандвича и едва ли осъзнава, че всъщност аз би трябвало да му благодаря.

	* * *

	„Пази се!“
	Събуждам се с подскок.
	Сядам рязко в леглото. На замъгленото ми от съня съзнание е нужна секунда, докато разбере къде се намирам. Аз съм в спалнята на новия си дом. Не съм вече в онази тъмна уличка, но болката в гърдите е толкова остра, сякаш куршум разкъсва плътта ми и чупи костите.
	Нахлуващият през отворения прозорец мрак показва, че е станало късно. Вкопчвам се като удавник за сламка в последния си спомен, преди да заспя, защото кошмарът още не ме пуска, усмихвам се — виждам се как казвам „довиждане“ на Ангъс. Попитах го иска ли да го изпратя до тях или пък да го заведа у семейство Сандс, но той поклати отрицателно глава. После се метна на колелото и отпраши надолу по пътя.
	Още не ми е ясно как се е озовал с хвърчилото в задния двор, но му казах, че винаги е добре дошъл. Наистина го мисля. Това е първият ми истински приятел, човек, който промени изцяло възгледите ми за живота. А само няколко часа преди това потъвах към дъното на езерото и нямах особено желание отново да изплувам на повърхността. Ала денят, прекаран с Ангъс, ме накара да преоценя живота си и да осъзная, че трябва да съм благодарна за всичко, което имам.
	Никакво самосъжаление повече. Всеки от нас трябва да понесе кръста си. Някои кръстове са по-тежки, но в края на краищата всеки се бори да оцелее.
	Коремът ми започва да къркори, което не се случва често. Явно жаждата ми за живот обхваща всичките му аспекти. Протягам се и ставам от леглото — колкото и да е неочаквано, нямам мускулна треска. Прескачам по едно стъпало, докато тичам надолу по стълбите. Дали в къщата е останало нещо за ядене?
	Тъкмо пресичам коридора, когато долавям леко драскане откъм входната врата отпред. Застивам на място и наострям слух — още не съм сигурна дали наистина съм чула, или само ми се е сторило. Изчаквам няколко секунди. Хлъцвам, когато пак се повтаря. Вече съм сигурна, че някой опитва да влезе с взлом.
	През матираното стъкло на входната врата не се вижда никой, но мога да се закълна, че шумът идва точно откъм верандата. Навън грее пълна луна. Такава нощ не е най-подходяща за обири по къщите. Успокоявайки се с тази мисъл, приближавам на пръсти външната врата. Повече няма да се спотайвам в сенките на живота. Ако ще започвам на чисто, трябва да се науча да разчитам на себе си. Посягам към лампата с лава ефект, изоставена по очевидни причини от предишните собственици.
	После продължавам крадешком към вратата и когато стигам до прага си поемам дълбоко въздух. Хващам здраво пиринчената дръжка, броя до три и рязко дръпвам, вдигнала лампата над главата си, като в същото време паля осветлението на верандата. Адреналинът бушува в тялото ми и аз надавам вик като Зина, принцесата воин.
	Бойният ми вик обаче отива на вятъра, защото отпред няма никого. Оглеждам се наоколо, но никъде не се вижда жива душа. Започвам да се чувствам като пълна глупачка в тази бойна поза и свалям лампата. Тъкмо се каня да се прибера, когато нещо космато се отърква в крака ми. Надавам пронизителен вик и отскачам толкова рязко, че се препъвам в прага и се стоварвам по задник. Запълзявам трескаво назад, готова да запратя превърналата се в оръжие лампа към създанието, което се кани да ме яде. Но две изумрудени очи, втренчени в мен, ме приковават на място.
	Отърсвам се от чувството, че съм на снимачната площадка на _Свръхестествено_*, напрягам поглед и виждам, че тия огромни изумрудени очи принадлежат на сиво улично коте на тъмни шарки. То бавно пристъпва през прага, което не е много далновидно, след като едва не ме докара до сърдечен удар.
	[* Американски драматичен сериал, чиято тематика е свързана с паранормалното. — Б.пр.]
	— Всичко наред ли е?
	Отново хлъцвам, ужасена. Джуд се появява от нищото, взема на един дъх стълбите към верандата и нахлува в дневната. Видът му показва, че е готов да се нахвърли на всеки, мярнал се пред очите му. Но щом ме вижда на пода, вдига озадачено тъмната си вежда.
	— Какви ги вършиш?
	— Не трябва ли аз да те попитам същото? Непрекъснато се навърташ около къщата ми и това вече става доста зловещо — атакувам го, но и не успявам да изтрия усмивката от лицето си. Отпускам лампата. Положението е направо абсурдно.
	— Изобщо не се навъртам — отвръща в защита той, но гледа закачливо.
	— Какво правиш тогава?
	Той понечва да каже нещо, но се отказва. Сега е мой ред да вирна вежди въпросително. Дали без думи потвърждава, че наистина дебне наоколо? Не знам как да се чувствам — поласкана или изплашена.
	Котето се заема да омагьосва Джуд, търка се в краката му и започва да преде. Джуд го поглежда и се ухилва.
	— Заради _това_ ли опищя квартала?
	— Не съм пищяла — сопвам се на това излишно драматизиране.
	— Спуканите ми тъпанчета обаче казват друго.
	Завъртам очи, но не мога да сдържа усмивката си, разтегната до уши.
	Чак тогава си давам сметка, че още съм просната на пода. Правя опит да се надигна, а Джуд светкавично се хвърля към мен и ми подава ръка. Поглеждам първо нея, после вдигам очи към лицето му. Той явно е озадачен от моята сдържаност, а на мен ми идва да се наритам отзад заради прекалената си подозрителност.
	От Джуд досега съм видяла само добро. А той не ми дължи нищо, като се има предвид как се държа с него. Ала ето че пак е тук и за пореден път ми помага. Сега обаче нямам нищо против.
	— Благодаря.
	Щом хващам ръката му, цялата пламвам — при това не само физически. Моето своенравно въображение тутакси стъкмява сценарий, в който двамата с Джуд се срещаме в друг живот. Аз съм обикновено момиче без тежко минало и без проблеми, което иска да бъде с някого, който го желае заради самото него. А Джуд е този човек. Двамата правим дълги разходки по брега на езерото, гледайки как синеоките ни деца с кестеняви коси тичат под лятното слънце, спомняме си със светла тъга отминалите години и прекрасните, преживени заедно мигове.
	Всяка сутрин, преди да тръгне за работа, Джуд ми казва колко ме обича и ме целува по челото. После аз се захващам с всекидневните си задачи на съпруга и майка — моята осъществена мечта.
	Това обаче не е моят живот.
	Животът ми изобщо не е такъв.
	И никога няма да бъде.
	Още не съм се отказала да търся истинската любов, но не бих могла да затварям очи за реалността. А тя, за съжаление, убива магията.
	Връщам се отново тук и сега и се надигам. Слава богу, краката още ме държат. Пръстите ми обаче остават сгушени в дланта на Джуд, отпусната ниско помежду ни, докато стоим само на сантиметри един от друг. Той изобщо не опитва да скрие, че ме изучава внимателно; странно, но и аз правя същото.
	Видът му безспорно е забележителен, но у него има нещо повече от едно красиво лице. Той притежава особена дълбочина, твърдост и някаква неизлечима тъга, погребана дълбоко в сините му очи, което показва, че е нещо… повече.
	Вече знае историята ми и сега изведнъж изпитвам желание да науча неговата.
	— Искаш ли кафе?
	Джуд пуска ръката ми и не опитва да скрие изненадата си от внезапния ми пристъп на гостоприемство. Притаявам дъх, нямам представа как ще реагира. И въздъхвам облекчено, когато приема.
	— Разбира се.
	Опитвам се да не обръщам внимание на неочакваното пърхане в стомаха си, паля лампата в коридора и се отправям към кухнята. Тропотът от ботушите на Джуд по голите дъски показва, че идва след мен. Вадя буркана с кафето и мислено благодаря, че Чарли винаги е била по-предвидлива от мен.
	— Да ти се намира мляко?
	Обръщам се и инстинктивно започвам да издавам умилителни звуци, щом виждам котето, сгушено в едрите ръце на Джуд.
	— Разбира се. Трябва да е в хладилника.
	Джуд кимва и тръгва натам. Дръпва дръжката, очаквайки хладилникът да се отвори, защото повечето хладилници правят точно така. Моят обаче се инати, докато здравата го раздрусаш. Наблюдавам с доволна усмивка опитите на Джуд да пребори старото стоманено туловище — навремето тия неща са ги правили да издържат какво ли не. Бас ловя, че може да се ползва и за бомбено убежище.
	Чак на четвъртия опит Джуд успява да отвори вратата. Хапя долната си устна, за да скрия усмивката. Тя обаче съвсем угасва, когато Джуд вижда жалкото съдържание на моя хладилник. Наполовина празна кутия мляко, две филии хляб, бурканче сладко и банан — само това му се кокори насреща. За свое оправдание мога да кажа, че Ангъс е момче с апетит.
	Сега, когато пак разсъждавам трезво, си давам сметка, че Джуд за първи път вижда отвътре убогия ми дом. Отвън е малко по-добре, но това едва ли е от значение, щом като и на външен вид сякаш е готов за събаряне. Това обаче като че не му прави впечатление и той просто затваря хладилника, гушнал котето и кутията с мляко.
	Изплаквам една чинийка от порцелановия сервиз втора ръка и я подавам на Джуд. Той действа мълчаливо, маневрирайки ловко из малката кухня. Налива мляко в чинийката и оставя котето и вечерята му в ъгъла.
	Гледам как то лакомо се нахвърля на угощението и сърцето ми се разтапя.
	— Как ще го кръстиш? — нарушава мълчанието Джуд.
	Усмихвам се, без да откъсвам поглед от малката космата топка.
	— Много прилича на котето, което имах някога. И онова беше със зелени очи и щръкнало коремче.
	В този момент котето изведнъж развълнувано започва да маха с опашка, сякаш потвърждава думите ми.
	Джуд се ухилва, трапчинка се появява върху брадясалата му буза.
	— Как беше името му?
	— Йег.
	Джуд избухва в смях.
	— От „Йегермайстер“*?
	[* Марка немски ликьор на билкова основа, с оранжева лента на етикета. В буквален превод името означава „майстор ловец“. — Б.пр.]
	Хапя устни.
	— Точно така. Даже си имаше оранжева каишка.
	— Тогава нека и този бъде Йег.
	В стаята отново настава тишина. Мълчанието ни обаче не е неловко, по-скоро е пропито с носталгия. В ума ми непрекъснато се върти какво ли си мисли Джуд сега. Миг по-късно той отговаря на незададения ми въпрос.
	— Няма как да затворя очи, че тук някои неща направо плачат за ремонт. — Той се почесва по тила, явно притеснен да не е прекрачил границата.
	Аз обаче не се засягам от забележката — това си е самата истина.
	— Прав си. Все някога ще стигна и до тях.
	— Ще се радвам, ако мога да помогна. Бива ме в ръцете.
	Глътката ми пресяда, като чувам това. Започвам да се тупам с юмрук по гърдите.
	— Мога и сама — изхриптявам.
	Той обаче упорито клати глава.
	— Ти само направи списък и с радост ще ти помогна. Нали за това са съседите? — добавя.
	Само кимвам, защото още ми е трудно да си поема дъх.
	Има толкова неща, за които да го питам, но не искам да съм груба или нетактична. Въпреки това ми се ще да науча колкото може повече за него.
	— Е, кажи с какво се занимаваш в свободното време, когато не се притичваш на помощ на съседите.
	Той се подсмихва.
	— Държа да се отбележи, че предлагам помощ само на онези, които ми харесват.
	— Радвам се, че ме харесваш. — Прехапвам бузата си отвътре, давайки си сметка колко двусмислено може да е прозвучало това.
	Дрезгавият смях на Джуд донякъде ме успокоява.
	— Работя в града. — Поглеждам го въпросително да уточни, защото това е доста мъгляво. — Момче за всичко.
	Все така уклончиво и неопределено. Продължавам да дъвча бузата си. Не знам дали нарочно отбягва отговора, или просто се държи типично по мъжки.
	— Момче за всичко е доста широко понятие. Може ли да уточниш? — Подсмихвам се, опитвайки да запазя ведрия си тон.
	Той възсяда един бар стол, опира ръце на плота и се навежда напред.
	— Ако ти кажа, ще трябва да те убия.
	Преглъщам мъчително. Подобна заплаха никога не е звучала толкова убедително.
	— Е, хайде сега! Ти вече знаеш всичките ми тайни, сега е мой ред да науча твоите. — Надявам се гласът ми да звучи уверено, защото в този момент съм кълбо от нерви.
	Той усеща, че съм готова да настоявам до дупка, и се усмихва.
	— Пред човек, отраснал в този град, има само два пътя. — Той вдига пръст. — Да се махне и да постигне нещо в живота. — Вдига втори пръст. — Или да остане и да гледа как животът му изтича между пръстите, защото няма как да знае, че на света има и по-добро.
	Не успявам да се въздържа и продължавам да чопля.
	— Ти обаче още си тук, а явно знаеш, че на света има и по-добро.
	— Щом съм тук, явно не знам — кротко възразява той.
	Замислям се над думите му. Вижда се, че не иска да е тук, тогава защо е останал? Трябва да има причина. Какво го е задържало?
	Но не ми остава време да попитам какво или кой е причината.
	— Като бях момче, мама ми казваше, че съм специален. И че ми е писано да успея. Казваше, че съм предопределен за големи дела. — Той сякаш потъва в миналото.
	— Е, нали разправят, че майките ги знаят тия неща най-добре — окуражавам го.
	Устните му се извиват в горчива усмивка.
	— Но казват и друго — че родителите са слепи за недостатъците на децата си.
	Май има право, като се сетя как реагира майка ми, когато й казах за Матилда и Браян. Трябваше й цяла седмица, за да ми повярва.
	Явно изражението е издало печалните ми мисли, защото изведнъж и двамата притихваме.
	— Може ли един въпрос?
	Срещам погледа му и кимвам.
	— Давай.
	Той се поколебава, преди да продължи.
	— Какво се случи онази нощ, когато те простреляха?
	Свирката на кипналия чайник сякаш огласява вътрешния ми писък.
	Лицето ми се сгърчва, защото _най-малко_ това съм очаквала да ме попита.
	— По дяволите, много съжалявам — бърза да се извини, свъсил чело. — Ама че съм идиот. Не трябваше да те питам. Забрави.
	Поклащам глава, трогната от чистосърдечното му разкаяние.
	— Не, няма проблем. Радвам се, че мога да говоря за това. — Внезапно осъзнавам, че _наистина_ нямам нищо против да му разкажа.
	Преди да се изповядам обаче, ми е нужна силна доза кофеин и бързо сипвам кафето по чашите. Джуд отпива от своето, но аз дълго се взирам в черната му повърхност и постепенно потъвам в миналото.
	— Двамата с Браян бяхме излезли да отпразнуваме рождения ми ден. По онова време бях толкова щастлива, така влюбена в годеника си, който за мен бе най-идеалният мъж на света. Каква идиотка! Същата вечер Браян ми предложи. След като цели десет години бяхме гаджета, най-накрая се реши да ме направи почтена жена. Предложи ми след вечерята, направо на улицата. После тръгнахме към колата. Спънах се в някакъв бездомник на тротоара. — Поемам си въздух. — Не трябваше да става така. Аз бях на двайсет и седем, способна, здрава и в онзи момент — направо на седмото небе.
	Джуд се пресяга през плота и стиска ръката ми, окуражавайки ме да продължа.
	— Клошарят поиска ключовете от колата и аз реших, че с това всичко ще свърши. Той обаче ни разиграваше, надсмиваше ни се. Същинското му намерение бе да нарани мен. Завлече ме в една пряка. Имаше пистолет. Очаквах да ме изнасили, но когато посегна и към пръстена, сякаш поругаването не му стигаше, направо превъртях.
	Съпротивлявах се както никога преди. После… — дланите ми започват да се потят и ги изтривам в джинсите. — После видях някакъв човек. Не успях да различа лицето му. Вече беше тъмно. Той обаче явно идваше да ме спаси, а Браян креташе след него. Разбирам, че беше в шок, ужасен от онова, което се случва, но нали и с мен бе същото? Очаквах, че няма да допусне да се стигне толкова далече. Колко наивно! Онзи имаше пистолет. Странно, но от присъствието на неизвестния ми спасител, не от присъствието на Браян, се чувствах в безопасност. Някакъв непознат идваше да ми се притече на помощ, докато годеникът ми сякаш всеки момент щеше да хукне в обратната посока. А тъкмо той трябваше да ме защити.
	Подсмърквам. Джуд прекарва палец по кокалчетата на пръстите ми.
	— Успя ли да видиш кой е този мъж?
	— Не — прошепвам, забила поглед в земята. — Той обаче всяка нощ е в сънищата ми… Просто не виждам лицето му. Но с него се чувствам в безопасност. Иначе си спомням само откъслечни неща.
	Замълчаваме. Джуд сигурно вече съжалява, че изобщо е зачекнал темата.
	— Бях простреляна. Имаше два изстрела. Единият мина през гърдите ми, другият не ме уцели. Докторите казаха, че съм извадила късмет и съм истински боец, но аз не се чувствам нито едното, нито другото. — Разтривам слепоочията си и стисвам очи. — Не предполагах, че нещо толкова дребно може да причини такива щети. Но така е с раните — не тази, която виждаш, а тази, която не можеш да видиш, боли най-много. Докато бях още с превръзките, се чувствах както преди. Но когато ги свалиха, разбрах, че вече не съм същата. — По бузите ми започват да се търкалят сълзи, раната от предателството още не е зараснала. — Браян се отвращаваше от мен. Виждах го всеки път, щом ме погледнеше. През първите няколко месеца не усещах вкус, мирис, допир. Нито любов. Чувствах се мъртва отвътре. Браян странеше от мен, сякаш съм прокажена. Затова ми изневери със сестра ми. Защото… съм дефектна. Аз съм нищо. — Вече хлипам неудържимо, пред очите ми е водна пелена. Сълзите мокрят лицето ми. Предателството все още е толкова болезнено и реално.
	— Виктория, толкова съжалявам. — Джуд здраво стиска пръстите ми, неговият допир ми действа успокояващо. — Но грешиш. Ти не си нищо. Ти си толкова невероятна, че и много повече. А онзи е проклет страхливец.
	Ала от думите му се разридавам още по-силно.
	— Съжалявам, че те разплаках. — В извинението му се чувства болка и разкаяние.
	Усещам как топлината му стига до мен. Изтривам очи и поклащам глава.
	— Не си виновен ти.
	Виждам как стисва челюсти.
	— Толкова съжалявам, че си преживяла всичко това — казва през зъби. Усещам, че има още един, последен въпрос. — Ами онзи човек? Откри ли кой е бил?
	— Не — прошепвам. — Но ми се ще да го познавах. Тогава бих го прегърнала и бих му благодарила, че е спасил живота ми.
	— Искаш ли да си спомниш всичко? — неспокойно пита той.
	— Да си спомня ли?
	Той кимва.
	— Да, за онази нощ. Явно има причина за белите полета в паметта ти.
	Разтрепервам се.
	— Имам ПТСР. Нормално е.
	Джуд май не е много убеден.
	— Всички отговори са точно тук, в шепата ти… — Той леко докосва дланта ми с показалец. — Просто трябва да ги освободиш.
	Не схващам точно какво означават думите му, но се оставям да ме утешава, защото е приятно поне за малко да се отпусна.
	— Какво ще кажеш да допием кафето някой друг път? — предлага, а палецът му чертае широки кръгове от вътрешната страна на китката ми.
	— Извинявай, че се скапах. Обещавам да се взема в ръце и някой ден да си поговорим като нормални хора.
	Джуд се усмихва и това стопля сърцето ми.
	— От всичко, което ми се случи днес, това бе най-нормалното.
	Няма как да не се усмихна.
	— За мен също.
	Йег се потърква в краката ми и започва силно да преде. Този звук ме успокоява. Навеждам се да го взема и срещам втренчения поглед на Джуд. Въздухът наоколо съска и пращи от искрите, които прескачат между нас, електрическият заряд е почти осезаем. Едва си поемам дъх, но чувството не е неприятно.
	— Е, добре тогава. — Той леко се покашля. — Лека нощ.
	— Лека нощ.
	Уж си тръгва, а всичко в поведението му говори, че иска да остане. Усещам пърхане на пеперудени криле някъде дълбоко в мен, но го потискам.
	— Лека — повтарям, обръщам му гръб и тръгвам по коридора. Чувам задната врата да се затваря чак когато съм изкачила стълбите. Не мога да не се усмихна на кавалерството на Джуд.
	Докато се събличам, си давам сметка, че през този ден нито веднъж не съм опитала да затворя очи пред горчивата истина. Явно най-сетне съм приела, че някои неща в живота ми вече ги няма и никога повече няма да ги има. През този ден пусках хвърчило с Ангъс и излях мъката си пред Джуд, и най-накрая се почувствах… себе си.
	През този ден се преобразих и се превърнах в нещо неразбираемо, а сега нямам търпение да узная какво е то.


	_Гъсеница_: __хранителна фаза__
	_Когато идва ред на ларвата, е време за растеж._
	__Втори стадии: ларва__


>	Глава седма

	Методични удари на чук нарушават спокойния ми сън, което е жалко, защото от месеци това е първият ми спокоен сън. Протягам се да прогоня дрямката и се разсмивам, когато моят нов приятел прави същото.
	Май занапред ще се сдобия с още много негови побратими и посестрими, ако ще ставам лудата с котките в квартала.
	Готова съм да се обзаложа, че някой, който иска светът да го остави на мира, би направил точно обратното.
	Йег започва да мяука, което сигурно е знак, че е изгладнял. Щом разбера какво е това ужасно чукане, ще отида до магазина да заредя празните кухненски шкафове.
	Намъквам несъразмерно голям пуловер и трополя надолу по стълбите. Йег ме разсмива, защото се опитва да ме настигне.
	— Няма смисъл да бързаш. Вкъщи няма нито… — Млъквам, защото изведнъж се озовавам пред същински рог на изобилието: — … троха — довършвам, вторачена в купищата храна на кухненския плот. Май съм се оказала лъжкиня.
	Как е станало това?! Ако влязат в някоя къща, крадците я обират до шушка, не я пълнят. Фруктиерата, каквато дори не съм подозирала, че имам, е отрупана с ябълки, банани, портокали и круши. До нея има няколко торби с най-основните за едно домакинство продукти. Повдигам се на пръсти и установявам, че дори мога да изпека кекс, стига да имам време и желание.
	Кой, за бога, е накупил всичко това?! И което е по-важно — как тези неща са се озовали вътре?
	Чукането отвън несъмнено е ключ към персоната на тоя нашественик, така че надзъртам през задната врата, без да знам кого или какво ще заваря там. Не мога да повярвам на очите си, когато виждам Джуд, гол до кръста, да размахва чук на задното стълбище. Ясно ми беше, че е доста едър, но сега, като го виждам съблечен — буквално — осъзнавам колко съм го подценявала.
	Плещест, със загоряла от слънцето кожа. Плоскостта между ребрата е съвършено оформена и води надолу към твърдите като камък коремни мускули. Никога не съм оценявала израза „коремни плочки“, но сега виждам пред себе си самото му въплъщение и вече съм на друго мнение. Тъмен мъх покрива пъпа и води… надолу. V-образните му адамови мускули са като острие на гигантска стрела, която сочи, ами… пак надолу.
	Крайно време е да спра да го зяпам, но, мили боже, с какво се храни тоя човек?!
	Бицепсите му са колкото главата ми, а до бедрата дори не бих посмяла да се докосна. Килвам глава, та да огледам по-добре татуировката, дето минава напречно на единия хълбок. Нямам представа какво пише, но изведнъж ме обзема желание да разбера.
	Всичко по реда си обаче, най-напред трябва да престана да точа лиги по Джуд и да узная как така цялата стока от местната бакалия се е озовала в кухнята ми. Придавам си хладнокръвен вид, отварям вратата и заставам на най-горното стъпало със скръстени на гърдите ръце. Джуд поглежда нагоре, в ъгълчетата на устните му играе самодоволна усмивка.
	— Какво правиш? — започвам с дежурния въпрос.
	Джуд сваля бейзболната шапка и изтрива потта от челото си с опакото на ръката.
	— Оправям стълбите ти. Това тук е същински вълчи капан.
	— На мен и така си ми е добре — заявявам.
	Той се ухилва още по-широко.
	— Но на Йег едва ли ще му е лесно. С тия малки крачета няма да може да прескача потрошените стъпала.
	— О! — Сега вече се чувствам като истинска глупачка.
	— Колкото до твоите… — Оглежда голите ми бедра. — Сигурен съм, че ще се справят отлично.
	Посягам към бузата си да се уверя, че не е пламнала, защото все едно горя. А той се хили насреща ми и аз се червя още повече.
	— Аз… ти… благодаря. — Пелтеча несвързано, без да знам какво точно искам да кажа. Най-после езикът ми се развързва. — Благодаря за продуктите. Ще ти дам парите, щом намеря банка. Вероятно ще отнеме ден-два. Трябва да проуча кои банки имат клонове в толкова затънтено място. — Ужасно е да си без кола. Това е една от многото причини, поради които трябва да си намеря работа час по-скоро. За покупката на кола и провизии са нужни пари, а нямам никакви.
	— Всичко е наред, не се притеснявай — отвръща Джуд и махва небрежно. От движението става още по-очевидно, че е гол до кръста. Верижката, която забелязах още при първата ни среща, все така виси между ключиците му. Отблясъците й сякаш подчертават колко широки са плещите му.
	Правя усилие да го гледам само в лицето и да не навлизам в забранената територия на изпъкнали мускули и очертани коремни плочки.
	— Напротив, притеснявам се, защото покупките са прекалено много. Не мога да ги приема даром.
	Той игриво поклаща глава.
	— Какво ще кажеш някой път да ми приготвиш вечеря и така ще сме квит?
	Предложението ми се струва справедливо, но защо ръцете ми изведнъж се разтреперват?
	— Звучи приемливо, но пак ти губиш, защото с тези продукти може да се приготвят не една и две вечери.
	— Аз съм голямо момче. Винаги мога да изям две порции. — Той намигва, за да подчертае намека.
	И присъствието му, и всичко, дето е направил сутринта, вече ми идва в повече.
	— Отивам да си взема душ. Ти си налей кафе. — Изненадана съм колко естествено прозвучава това. — Между другото, как успя да влезеш?
	Той отново нахлупва бейзболната шапка и се усмихва.
	— Задната врата не се заключва.
	— Моля?! Разбира се, че се заключва — сопвам му се.
	— Не, не се заключва — упорства той. — Снощи опитах няколко пъти, но нищо не стана.
	— Невъзможно!
	Той се ухилва и свива рамене. Заключвала съм вратата поне няколко пъти. Все пак решавам пак да опитам; влизам вътре, затварям вратата след себе си и я заключвам. После натискам дръжката на бравата и опитвам да отворя. Тъкмо се каня да се провикна злорадо, когато вратата внезапно се отваря и с писък отскачам назад.
	— Какво става, дявол го взел?!
	— Нали ти казах — отвръща угоднически той, надничайки през прага.
	— Нищо не разбирам.
	— Заключена е само ако опиташ отвътре, не и отвън — обяснява. — Вече купих нова брава и още днес ще я сменя. — Пристъпва вътре и властното му присъствие изпълва малката кухня. — Можеш да ми вярваш.
	Облизвам внезапно пресъхналите си устни.
	— Б-благодаря.
	Като го гледам толкова близо до мен, застанал насред кухнята, голотата му изведнъж става още по-реална. Неволно вдъхвам мъжествения му аромат. Ухание на рохкава пръст, подплатено от свежия дъх на одеколон. От миризмата направо лигите ми потичат.
	Поглеждам го крадешком и забелязвам, че той също се е втренчил в мен. Само дето не разкрива картите си — лице на виртуозен покерджия. Сърцето ми започва да препуска в галоп и нещо в мен се раздвижва. Дали пък не съм… възбудена? Не, невъзможно. Липсата на любовни чувства от много време потиска либидото ми и то спи непробуден сън. Ала усещането как огън пълзи от слабините нагоре ми е познато и отпреди.
	Великолепното тяло на Джуд е твърде изкусително — тази красота заслужава да бъде оценена. Плъзвам поглед надолу и спирам на изписаната с курсив дума, виеща се над хълбока му. _Несъвършен_. Иронията не ми убягва, защото онова, дето виждам пред себе си, е всичко друго, но не и несъвършено.
	Тази мисъл ме подсеща кое наистина е несъвършено и инстинктивно кръстосвам ръце на гърдите си.
	— Най-добре да си взема душ. — Гласът ми е надебелял, възбудата бързо угасва.
	Джуд кимва, защото усеща, че свиря отбой. Не ме притиска — още нещо, заради което го харесвам.
	Едва съм му обърнала гръб, когато той продумва колебливо.
	— Междувременно да отговоря на въпроса ти… Работя в магазина на Поп за домашни потреби — признава сконфузен. — Освен това ремонтирам едно — друго по домовете на старците в града. — Не разбирам от какво толкова е притеснен, но и това скоро се изяснява. — Парите не са кой знае колко и за работата не се иска колежанска диплома, но все пак е работа. Храни семейството ми и ни дава покрив над главата.
	Отвътре ми напира да му кажа толкова много неща, но се въздържам. Усещам колко му е неудобно да работи нещо, дето не смята за престижно, затова му връщам жеста и не го притискам. И Джуд като мен има скелети в гардероба.
	Най-накрая се озовавам под душа, старателно се насапунисвам и започвам рутинната процедура по търкането, като оставям гърдите последни. И се мразя за това. Аз съм неблагодарница, недостойна за дадения ми втори шанс в живота. Защото, откъдето и да се погледне, съм от късметлиите.
	Защото оцелях.
	Преживяното можеше коренно да ме промени, както физически, така и емоционално, но ми се размина. Което не може да се каже за десетки други хора, които срещаш един ден, а на следващия вече ги няма, защото не са извадили късмет. Не им е било писано да видят следващия залез и да посрещнат утрото на другия ден. На мен обаче ми провървя. И трябва непрекъснато да си го повтарям.
	Насапунисвам грубите ръбове на белега, като избягвам да поглеждам надолу, и от очите ми бликват сълзи. Може някой ден и да оценя, че съм оцеляла, но всичко с времето си.
	Когато вече съм чиста от глава до пети, се подсушавам набързо и намъквам джинсовите шорти и размъкната тениска. Хубавото на късата коса е, че не отнема никакво време за сушене и прически. Просто втривам някакъв стилизиращ продукт да усмиря непокорните кичури и съм готова. Пътьом минавам покрай козметичната чантичка и погледът ми попада на балсама за устни. Решавам да си сложа. А защо не и малко фон дьо тен? Когато приключвам и се поглеждам в огледалото, с изненада установявам, че имам почти човешки вид.
	На долния етаж се чуват гласове и се питам кой ли още е решил да се отбие. Щом стигам най-долното стъпало обаче, неволно се усмихвам.
	— Добро утро, Чарли — поздравявам на влизане в кухнята.
	— Добро утро — отвръща тя с обичайния си ведър тон. Пред нея стои чаша кафе, а Джуд се е подпрял на плота и отпива от своето. Мислено отправям благодарност към небесата, че вече е с тениска. — Къде е колата ти?
	Изпъшквам.
	— Сигурно е още в канавката, където я зарязах.
	Чарли се ококорва.
	— Какво е станало? Добре ли си?
	— Аз съм добре. Но не и колата. Крайно време е да си намеря работа.
	Чарли посяга към чантата си и вади вестник.
	— Може да ти помогна в търсенето.
	— Благодаря. Наистина го оценявам.
	Вземам вестника, а Чарли най-после изплюва камъчето защо е дошла.
	— Междувременно може да съставим и списъка с гости за партито този уикенд.
	Правя се, че не съм я чула, и разгръщам вестника на страницата с обяви за работа. Джуд дави кикота си с глътка кафе.
	— Стига де, Тори! Ще бъде забавно!
	Слагам вестника на плота и отмъквам кафето й. После започвам проучването.
	— Обещавам да не каня хора, които не искаш — пазари се тя.
	— Е, тогава работата е съвсем проста — отвръщам и отпивам от кафето. — Не искам никого, така че въпросът е решен.
	Тя въздъхва, а аз продължавам да разлиствам вестника. Знам, че не й е лесно с мен, но мисълта някакви непознати да щъкат из къщата ми е също толкова примамлива, колкото и още една вечеря със семейство Сандс. И като стана дума.
	— И изобщо не се колебай да зачеркнеш Хенри Сандс от списъка.
	Сепвам се, когато Джуд се намесва.
	— И защо така?
	Поглеждам го крадешком и установявам, че съм успяла да събудя любопитството му.
	— Защото онзи ден имах съмнителното удоволствие да се запозная с него и жена му. Тя е прекрасна, той обаче…
	— Той е същински задник — довършва Джуд вместо мен.
	— Нещо такова — отвръщам и усещам, че неприязънта ми към този човек е споделена. Очаквам Джуд да се впусне в подробности, дори да извади мръсните ризи на шерифа. Той обаче изпива кафето си на един дъх и оставя чашата в мивката.
	— Най-добре да се връщам на работа. Стълбището е постегнато. Само ще отскоча до камиона за някои инструменти и ще оправя бравата. — Дори не ми дава шанс да му благодаря — след секунда е вече навън.
	С Чарли оставаме сами и се споглеждаме — и двете мислим едно и също.
	— Явно и той не харесва шерифа.
	— Май така излиза.
	Мозъкът ми усилено щрака защо само при споменаването на Хенри температурата в стаята сякаш падна с десет градуса. Очевидно не е всеобщ любимец, а Джуд сякаш пет пари не дава за мнението на човек като него. Двамата са съседи, така че нищо чудно Хенри да е настъпил Джуд за нещо по мазола. Ето ти още една загадка.
	— Е, откога с господин Сръчни ръце станахте толкова близки? Последното нещо, дето помня, е, че беше готова да осиновиш всички котки от местния приют.
	Не успявам да се сдържа и се разсмивам на закачката на Чарли.
	— Много смешно, няма що! Не знам как стана, просто той винаги е наблизо. И ми се вижда мил.
	— Е, каква е неговата сага?
	Свивам рамене.
	— Нямам представа. Той знае всичко за мен, а аз за него — нищо. Не знам как стана така — казвам и си мисля колко често ми се налага да се оправдавам напоследък.
	— Всичко? — пита с недоумение тя.
	— Всичко — кимвам.
	— Еха, Тори, ами това е страхотно! Ето, виждаш ли, животът не е чак толкова лош!
	— Питай ме пак, когато го вкарам в релси — отвръщам и забивам поглед във вестника.
	— И като стана дума… — Поглеждам я изпод вежди и ми става ясно, че нищо добро няма да произтече от следващия й въпрос. — Според теб той не е ли супер сладък?
	— Кой? — правя се на ударена.
	— Знаеш кой. — И тя кокори многозначително очи.
	— Смятай, че не сме водили този разговор. Никога. Нямам намерение да се гаджосвам с когото и да било. Особено с такъв, дето не знам нито фамилията му, нито възрастта, нито живота. Нищо чудно да се окаже сериен убиец. Все се спотайва наоколо — изтърсвам, а Чарли се кикоти. Хубаво е, че водим този разговор, макар да не съм още готова за него.
	Никак не ми се ще да организирам новодомско парти, но си давам сметка, че това е добър предлог да опозная съседите. Ако се уредя пак да преподавам, най-вероятно ще уча техните деца. Така че няма да навреди, ако предварително си подложа.
	Тъкмо се каня да кажа на Чарли, че съм размислила за партито, когато чувам кола да отбива от пътя. Двете се споглеждаме и се втурваме да видим кой е. Отивам в дневната, надзъртам през прозореца и виждам русо момиче да слиза от бялото си комби. Говори по мобилен телефон.
	Джуд се появява миг по-късно и отива при момичето. Не личи да е смутен или враждебно настроен — явно я познава. Чарли и дума не обелва, стои смълчана до мен и наблюдава разиграващата се сцена.
	Момичето е съвсем младо, има-няма двайсет и една. Не успявам да го огледам добре, но и отдалеч се вижда колко е привлекателно. Синята лятна рокля, златистите сандали и дългата, сплетена на плитка руса коса му придават бохемски вид. Питам се коя ли е. Сред зеленината отвън прилича на горска нимфа.
	Двамата с Джуд разменят няколко думи и тя се връща в колата.
	— Той определено има подход към жените, как мислиш? — подмята Чарли, но аз не й обръщам внимание, защото съм прекалено заинтригувана от сцената навън, за да приказвам.
	Джуд изпровожда колата с поглед и маха, докато тя се отдалечава по пътя. Обръща се чак когато автомобилът се изгубва в далечината. С Чарли още сме на прозореца, когато Джуд извръща поглед в нашата посока. Отскачаме едновременно назад. Тежката дантелена завеса му пречи да ни види, но въпреки това се спотайваме, уплашени да не ни излови на местопрестъплението.
	— Коя беше тази? — шепне Чарли, когато на бегом се шмугваме в кухнята.
	— Нямам представа. Сигурно му е гадже — казвам и отварям хладилника да взема вода, защото устата ми внезапно е пресъхнала.
	— Ти ревнуваш — дразни ме Чарли и укорително ме сочи с пръст.
	— Не ревнувам.
	Наистина ли?
	Нямам никакво желание повече да го обсъждаме. Грабвам вестника от кухненския плот и се оглеждам за чантата си.
	— Какво си намислила? — пита Чарли. Тонът й издава несдържано любопитство. Вдигам вестника.
	— Време е да започна да живея — казвам.

	* * *

	— Това не беше добра идея — мърморя под нос и се размърдвам на скърцащия пластмасов стол. Секретарката ме поглежда сърдито иззад бюрото, очилата се свличат по острия й нос.
	— Вече е късно — отговаря без капка съчувствие Чарли.
	Препрочитам пак автобиографията си, проверявайки методично всяка запетая. Едва ли има какво още да добавя, но поне искам да се уверя, че ме представя в най-добрата светлина, като отличен преподавател. Или поне навремето бях такава. Кого се опитвам да заблудя? Дори не знам дали още искам да преподавам.
	— Изглеждаш чудесно — прошепва Чарли и ме ръгва с лакът.
	Благодарение на сивата туника, обувките на висок ток и няколкото реда перли, които взех назаем от нея, приличам на една от почтените и отдадени на професията начални учителки. Толкова по-зле за мен, щом се оглеждам за най-близкия изход.
	Сцената с Джуд и мистериозната блондинка непрекъснато е пред очите ми. Коя е тя? Макар двамата да ми се виждат близки, тя някак не ми прилича на негово гадже. Иначе не трябваше ли да я поздрави по-интимно? Не бива обаче да мисля повече за това, защото не е моя работа.
	Някой до мен се покашля.
	— Мис Армстронг?
	Чарли ме сръгва в ребрата. Виждам закръглен плешив мъж на средна възраст, който стои на прага на кабинета си. Държи папка, но я използва по-скоро като щит. Смачканата му бяла риза на лекета е наполовина втъкната в колана на кафявите панталони, които са два размера по-малки. Странно как още не е получил сърдечен пристъп.
	Правя усилие да събера ума си, сещам се защо съм тук и се надигам.
	— Да, аз съм.
	Тънките му устни се разтягат в странна усмивка.
	— Аз съм директор Уошман. Влезте, моля.
	Прави ми път да мина преди него. Чарли ми кимва окуражително. Поемам си дълбоко въздух, преди да поема към бъдещето си.
	Хенри спомена, че в Пайнуд търсят учител, затова реших да започна оттук. Обадих се и бях приятно изненадана, когато директор Уошман се съгласи да ме приеме. Вратата се хлопва зад мен, решавайки съдбата ми. Помещението е стандартен директорски кабинет — тясно и претъпкано с отличия и бумаги.
	Директор Уошман сяда зад дъбовото си писалище, а протритото кожено кресло страдалчески изскимтява.
	— Това ли е автобиографията ви, мис Армстронг? — Той посочва папката, която стискам като удавник сламка.
	— А, да. — Подавам му я.
	Уошман смъква от челото си очилата със сребърни рамки и ги закрепя върху топчестия нос на плоското си лице. Докато чете, оглеждам кабинета. Оказва се, че директор Уошман е завършил „Йейл“ и преподава вече двайсет години. Върху разхвърляното писалище има снимка на жена и две момиченца. Прашното стъкло издава, че не я съзерцава много често.
	Накрая Уошман задава въпроса, от който най-много се боя.
	— Защо се преместихте?
	— Имах нужда от промяна — отвръщам и нервно кръстосвам глезени.
	Той вдига поглед от документите, малките му като мъниста очички се впиват в мен.
	— А защо престанахте да преподавате? Тук се казва, че не сте работили близо девет месеца. — Той тиква дебелия си пръст в един от листовете.
	Кракът ми започва да потропва, следвайки някакъв свой ритъм.
	— Боледувах. — Когато отбелязва, че отговорът ми не е задоволителен, уточнявам. — Страдах от ПТСР.
	Лицето му се променя, сега изразява съчувствие.
	— Но вече съм добре. Здрава като вол. — Това не отговаря съвсем на истината, скоро обаче може и да стане.
	Той кимва. Тихичко въздъхвам и мислено благодаря, че не продължава разпита. Директорът прелиства направо на последната страница и се зачита в препоръките.
	— Може да се обадите на когото и да е от хората, които ме препоръчват. Всеки от тях ще ви каже колко държа на работата си.
	— Няма да е необходимо — отвръща той и затваря папката.
	Сърцето ми слиза в петите. От следващите му думи потъва още по-надолу.
	— Шериф Сандс вече ми спомена за вас. Тази препоръка ми стига.
	— _Моля?!_ — Не успявам да овладея изненадата си. — Затова ли се съгласихте да ме приемете?
	Той кимва, сякаш съм бавноразвиваща и не съм успяла да събера две и две още с прекрачването на прага.
	— Поздравления, мис Армстронг. Добре дошли в Пайнуд.
	Пред очите ми всичко започва да се върти. Усещам да се задава неизбежното главоболие.
	Директор Уошман се впуска в разяснения какво се очаква от мен и какво още трябва да се направи, преди да започна работа след две седмици, но аз не го слушам. Излиза, че съм задължена на човек, на когото — това е повече от сигурно — изобщо не желая да дължа признателност.
	Приемам да свърша цялата необходима бумащина, защото изпитвам нужда да се махна, преди да съм променила решението си. Дори да е усетил терзанията ми, директорът успява да го прикрие.
	— Ще се видим след две седмици, мис Армстронг.
	— Още веднъж благодаря за тази възможност. — Изхвърчам през вратата, преди да е успял и дума да каже.
	Чарли става, по лицето й е изписано нетърпеливо любопитство.
	— Какво ста…
	Не я оставям да довърши. Хващам я за ръката и я повличам навън, изобщо не си давам труд да кажа довиждане на секретарката.
	Чак навън успявам да си поема дъх, а Чарли стои до мен и ме гледа втренчено.
	— Какво стана там?
	— Получих работата — осветлявам я, опирам ръце на хълбоците си и вдигам глава към небето. Свежият въздух разхлажда кожата ми.
	— Страхотно!
	Затварям очи и вдишвам дълбоко.
	— Какво, не е ли страхотно? — пита тя.
	— Напротив, по-хубаво от това — здраве.
	— Тогава защо все едно са потънали гемиите ти?
	Още веднъж вдишвам дълбоко и я поглеждам.
	— Получих работата само защото шериф Сандс е казал няколко добри думи за мен.
	— О! — казва само тя, защото схваща какъв е проблемът. — Е, това не е чак толкова лошо.
	— Знам, просто не искам да дължа никому нещо, най-малко на човек като Хенри Сандс. От него направо тръпки ме полазват, Чарли. Не знам защо, но е факт.
	Тя потрива ръката ми.
	— Разбирам, Тори. Дай обаче да погледнем всичко откъм добрата страна — вече имаш работа. Бас ловя, че директорът не би те назначил, ако не те смяташе за способна.
	— Не знам, Чарли. — Поклащам глава. — Имам чувството, че Хенри Сандс контролира всичко в този град.
	— Затова не е чудно, че дъщеря му е избягала.
	Кимвам.
	Макар да не приемам, че е изоставила Ангъс, в тази история май има нещо много повече, отколкото се вижда на пръв поглед.

	* * *

	Когато Чарли ме стоварва пред къщи, вече е мръкнало.
	Тя много настояваше да отпразнуваме събитието. А аз, въпреки че не бях особено щастлива от това как получих назначението, все пак се вълнувах.
	Качвам се по стълбите, залитайки, и заварвам Йег, свит на кълбо на леглото ми. Тъкмо се каня да се тръшна до него, когато се сещам, че от сутринта не съм му давала да яде — сигурно умира от глад. Благодарение на Джуд имаме пиле, но като се сещам кое време е, решавам да му дам нещо, което е по-подходящо за малко коте. Отварям хладилника, пренебрегвам всички ярки цветове и посягам към млякото — решила съм да приема положението такова, каквото е. Пък и всичката тази храна няма да отиде на вятъра, нали?
	Въпреки уверенията на Джуд, че не му дължа нищо за милия жест, пак имам чувството, че и на него съм длъжна.
	Посягам да отворя килера, но някаква бележка на плота привлича погледа ми. Въздъхвам и почвам да чета.
C>
	Йег е нахранен. Взех от магазина и някои неща за него. Оставих ги в пералното помещение. Надявам се всичко да е наред.
	Бравата на вратата е сменена. Сложих и крушка на задната веранда.
@	Дж.
C$
	Оставям бележката на плота, гася лампата и се потътрям нагоре по стълбите.


>	Глава осма

	На следващия ден седя на задната веранда и се наслаждавам на кафето и слънцето, когато зеленият пикап на Джуд приближава на заден ход. Сякаш обичайните кошмари не ми стигат. Сега към тях се прибавиха и сънища, в които главни герои са Джуд и мистериозната блондинка. Коя е тя? И защо все се питам каква е връзката между двамата с Джуд?
	Мразя противоречивите емоции, но точно така се чувствам в присъствието на Джуд. Май е време да сложа в ред нещата помежду ни.
	Ставам, приглаждам гънките на роклята и се опирам на перилата. Изобщо нямам намерение да сляза долу да го посрещна. Той скача на земята и посяга към кутията с инструменти отзад. Махва ми, когато вижда, че го гледам.
	— Добро утро!
	— Добро утро — отвръщам. И веднага пред очите ми се появява онази нимфа от вчера. Свъсвам вежди. — Кʼво става?
	Той вдига кутията с инструменти с широка усмивка.
	— Дойдох да оправя тръбите. Вчера чух как вият. Лесна работа.
	Почти съм готова да се предам, щом тръбите повече няма да гъргорят и вият — за малко да повярвам, че къщата е обитавана от воден полтъргайст. Точно в този момент обаче пак се сещам за блондинката и се наострям.
	— Всичко е наред. Не си прави труда.
	— Няма проблем — отвръща той и поема по стълбите.
	Отблъсквам се от перилата, заставам на най-горното стъпало и препречвам пътя му към вратата. Джуд ме поглежда, в тъмните дълбини на сините му очи се чете объркване.
	— Всичко наред ли е? — пита и спира на второто стъпало.
	— Да, всичко е наред.
	Той килва глава.
	— Тогава защо имам чувството, че нещо премълчаваш?
	Вдигам рамене и извръщам очи.
	— Оценявам всичко, което направи за мен, наистина, но оттук нататък аз поемам нещата. Благодаря за ремонта по къщата и за покупките, ще ти ги платя още тази седмица.
	Той става сериозен и свъсва вежди.
	— Вече ти казах, че не искам пари. Приеми това като подарък.
	— Аз пък ти казвам, че не мога да приема, и ще се чувствам по-добре, ако си платя — заинатявам се.
	— Какво има? Какво е станало? — Качва крак на следващото стъпало и присвива очи.
	— Нищо. Просто не искам да дължа никому нищо. — Ходатайството на Хенри направо сипа сол в отворена рана.
	— Нищо не ми дължиш, Виктория. — Тонът му издава колко е огорчен. Започвам да съжалявам, че изобщо подхванах този разговор.
	— Ясно, но ще се чувствам по-добре, ако просто приемеш парите. Пито-платено. — Защо толкова се инати?!
	— Не съм водил отчет кое колко струва. Толкова ли е зле, ако някой се държи мило?
	— От горчив опит знам, че е само въпрос на време да наврат в носа ти услугата, дето са ти направили. — Неприятно ми е да се държа толкова гадно, но Джуд изобщо няма представа коя съм.
	— Услуга? — повтаря озадачено той.
	— Точно така. — Пристъпвам нервно от крак на крак.
	Той изсумтява подигравателно и поклаща глава.
	— Бъди спокойна, няма да застраша целомъдрието ти.
	Дръпвам се засегната. Не това имах предвид.
	— Е, хубаво е да го знам. Благодаря.
	Той усеща, че ме е обидил, и бързо бие отбой.
	— Не исках да кажа…
	Но вече е твърде късно.
	— Знам какво искаше да кажеш. Нали не съм нито нахакана, нито блондинка, нито идеална. — Скръствам ръце на гърдите, предизвиквайки го да ми се опълчи, ако му стиска.
	Лицето му се сгърчва.
	— Какви ги приказваш?
	— Не искам да съм ти длъжница, нито да ставам една от твоите кокони! Нали ви видях вчера! — избухвам гневно. Давам си сметка, че той не е направил нищо нередно, но мисълта за него и онази жена направо ме взривява.
	Нужни са му няколко секунда да проумее за какво иде реч. После има дори наглостта да се изсмее.
	— Кокони? Е, това определено си го биваше! На нея със сигурност би й харесало.
	Правя гримаса. Трябва да се овладея, но това е по-силно от мен. Ревнувам. Ревността така ме завладява, че пламъци излизат от ноздрите ми и едва не губя разсъдък.
	— Радвам се, че ти е забавно. На още колко жени си _помагал_? — „Помагал“ едва ли е звучало по-гнусно.
	Сега е негов ред да се засегне.
	— Ще е най-добре да си вървя. Вече получих дневната си доза оскърбления.
	Поема надолу по стълбите и клати глава, а аз се втурвам след него.
	— Ти какво — да не се обиди?! Аз съм тази, която трябва да е обидена!
	— Моля?! Защо? С какво съм те обидил? — обръща се той.
	Явно е ядосан, но и аз вря и кипя.
	— Не съм поредната ти благотворителна кауза, Джуд.
	Той разперва ръце.
	— И през ум не ми е минавало. Но щом ще се почувстваш по-добре, плати си проклетите покупки! Бравата и крушката са общо 24,97 долара — изригва той и тръгва обратно към мен.
	Няма да му позволя да ми вменява вина само защото отстоявам принципите си. Връхлитам насреща му и се заковавам едва на сантиметри от него.
	— Е, сега вече наистина ме обиди — изкрещявам право в лицето му. — Само не знам от кое да се засегна повече — от намеците, че не те привличам като жена, все едно съм някоя брадавичеста свиня, или от подмятанията каква хубавица съм!
	Джуд не прави опит да потвърди или да отрече нападките ми и тръгва слепешката към пикапа, хвърляйки пътьом кутията с инструменти отзад. При удара тя се разтваря и отвътре се посипват какви ли не пособия. Той прекарва пръсти през косата си, дърпайки гневно по-дългите кичури. Когато отваря рязко вратата на пикапа, тя възмутено изскърцва. За малко да я изтръгне от пантите.
	Всичко това наистина ескалира твърде бързо, но той така и не отрече нито едно от обвиненията. Разтривам слепоочията си. Вече съм сигурна, че денят е истински провал. Щом слагам крак на първото стъпало обаче, чувам как ботушите на Джуд свистят през тревата. Обръщам се и той се заковава на няколко крачки от мен.
	После прекарва ръка по масивния си тил.
	— Държа да знаеш, че не те мисля за дребнава. Разбирам защо ти е толкова трудно да приемеш, че непознат може да се отнася мило с теб просто ей така, без задни мисли. Вярвала си безрезервно на двама души, а те са те предали. Разбираемо е да се страхуваш и да подозираш, че имам скрит мотив. Но, честно ти казвам, нямам задни мисли. Може да ми се довериш, наистина. Нещо ме тегли към теб, Виктория, а не знам защо — признава той объркан.
	Зяпвам. Какво трябва да означава това?!
	— Сигурно защото виждам в теб нещо, което ти самата не подозираш — казва по-скоро на себе си и тръгва към пикапа. Не съм помръднала от мястото си, когато ме поглежда над покрива на колата. — И между другото, за мен ти не си брадавичеста свиня… Каквото и да е това. — По устните му минава сянка от усмивка, после скача в пикапа и двигателят пали с рев.
	Продължавам да стоя със зяпнала уста и гледам как колата набира скорост по алеята, а после изчезва надолу по прашния път.
	Губя представа колко време съм стояла, втренчена в пустата алея за автомобили. Малките прашни облачета, вдигнати от лекия ветрец, пречупват светлината. Най-накрая въздухът се избистря и осъзнавам каква идиотка съм.

	* * *

	Айфонът и чашата червено вино са на ръка разстояние от мен и аз се колебая към кое да посегна първо.
	Чувствам се ужасно засрамена заради днешното си поведение. Не знам какво толкова има у Джуд, но от него направо ми пада пердето. Някакво гласче натрапчиво ми нашепва, че той явно отключва в мен неща, които не искам да си призная. Дойдох тук с намерението да избегна каквито и да е усложнения, а ето че след по-малко от седмица вече съм на предела на силите си.
	При тази мисъл посягам първо към виното.
	В ума ми неспирно се върти, че трябва да се обадя на Джуд и да се извиня за идиотското си поведение. Още не съм разбрала коя е блондинката, пък и, честно казано, не ми влиза в работа. Вече съм склонна да повярвам на Джуд, че няма задни мисли към мен. Просто трябва да приема, че някои хора са добри по природа. Навремето и аз така мислех, но това отдавна се промени.
	Превърнах се в огорчен циник и се мразя заради това. Като се погледна в огледалото, виждам непознат. Отвикнах да се усмихвам, отвикнах да се радвам на живота, но най-вече отвикнах да виждам слънцето зад облаците. Винаги съм гледала на нещата откъм светлата страна, сега обаче се чувствам като в пашкул. Губя истинската си същност и това ме убива.
	Отпивам голяма глътка вино, подвивам крака под себе си и се отпускам върху възглавниците на дивана. Йег се сгушва до мен. Само той ме обича искрено въпреки недостатъците ми. Онова, което ми каза Чарли — че трябва да говоря с професионалист — непрекъснато се върти в ума ми. Май наистина е време да го направя. Въобразявах си, че щом се преместя, всичко ще се подреди от само себе си, но не стана така. Още заспивам с плач.
	Понякога ми се струва, че вече съм по-добре, друг път обаче усещам, че няма никаква промяна. Белезите в мен са също толкова болезнени, колкото и тези по тялото.
	Телефонът зазвънява и милостиво ме откъсва от хаоса в главата ми. Обаждането е от скрит номер. Напук на здравия разум, вдигам.
	— Ало?
	— Виктория?
	Ведно с дълбокия глас, който навремето ме уверяваше колко много ме обича, нахлуват толкова спомени, единият от тях е как казва същото и на сестра ми, докато я опъва.
	Дъхът ми секва.
	— Тори… аз съм. Чуваш ли ме?
	— К-какво искаш? — Не успявам да скрия презрението си.
	— Аз… — Явно моята враждебност го е стъписала. — Как си? — продължава, все едно говори със стар приятел.
	— Как съм аз ли?! — озъбвам се. — А ти как мислиш?! — Надигам се от възглавниците, цялото ми тяло се тресе.
	— Бебчо, искам да поговорим.
	— Не съм ти _бебчо_. И няма за какво да говорим.
	— Липсваш ми.
	Много глупости съм чувала през живота си, но това надминава всичко.
	— А, липсвам ти значи! Вагината на сестра ми вече не ти ли прави компания? И да не си посмял повече да ми звъниш! — озъбвам се.
	— Съжалявам — проплаква задавено той. Продължавам да мълча, но не затварям. Той въздъхва. — Всичко прецаках. Толкова съжалявам.
	Това и преди съм го чувала. Той неспирно върти този рефрен, но за жалост, без никакъв ефект.
	— Късно е, Браян. Приключихме. Нищо не може да се промени.
	— Дай ми още един шанс.
	Клатя глава — направо не мога да повярвам какви ги плещи.
	— Ти да не си надрусан? Преспа със сестра ми само защото не ти стискаше да бъдеш съпругът, от който имах нужда. На всичкото отгоре ме остави сама да се издържам. Нуждаех се от теб. Помня как искаше да се вречем един на друг, че ще бъдем заедно „в болест и здраве“. Излъга ме.
	— Никога няма да си простя онова, което сторих. Моля те, върни се при мен. Ще ти се реванширам, обещавам.
	— Не! — Задавям се, внезапно ми става горещо, стените започват да ме притискат. Не мога да дишам.
	— Обичам те.
	Затварям очи с надеждата думите му да заличат всичко случило се. Сигурно би трябвало да е лесно. Мога пак да се събера с Браян, нещата ще си тръгнат постарому и вече няма да боли. Не, ако се върна при него, ще ме боли още по-силно.
	— Съжалявам, че ти изневерих с Матилда. Но просто… ти толкова ми липсваше.
	— Липсвах ти значи! Странен начин да ми покажеш, че съм ти липсвала, като спиш със сестра ми.
	— Не успях да те защитя, бебчо. Съжалявам. Ти имаше нужда от закрила, а аз позволих на онова копеле да те отведе. Трябваше да те браня до последен дъх.
	Той рови в стари чувства и спомени, които не искам да възкресявам.
	Пулсът ми се ускорява. Кръвта бясно пулсира в гърлото. Трескаво си поемам въздух.
	— Тори, бебчо… чуваш ли ме?
	Оглушителен звън нахлува в ушите ми. Свивам се на две и отчаяно люлея глава, само и само да престане.
	— Съжалявам.
	Гласът му потъва в нищото. Това е последното, което чувам, преди съзнанието ми да изключи. Изпадам във вцепенение.

	* * *

	„Пази се!“
	Изпищявам. Гърлото ми е като раздрано.
	Лутам се между съня и реалността — не, по-скоро съм заклещена по средата.
	— Хайде, събуди се, моля те, събуди се! — Ласкавият глас на Джуд е като котва, която ме държи здраво привързана за спасителния бряг.
	Примигвам и отварям очи. Лека-полека осъзнавам къде се намирам. Вече съм в безопасност. Сгушена съм в ръцете на Джуд. Той отмята потните кичури от челото ми, тъмносините му очи усмиряват галопиращото ми сърце.
	— Слава богу! Помислих, че си умряла.
	От гърлото ми се откъсва отривист смях.
	— Май малко преиграваш.
	Джуд свива устни.
	— Искаш ли вода?
	— Може би, но след малко.
	Топлите му ръце ме притискат още по-здраво. Потъвам в прегръдката им, закопняла за нейния уют, за грижовността му. Сякаш се разтварям в Джуд. Обвивам ръце около него и отпускам глава на гърдите му там, където е сърцето. Той прекарва ръка по гърба ми и притиска буза в главата ми.
	— Браян ли беше?
	Толкова ли съм прозрачна?
	— Да. Обади ми се.
	— Какво искаше?
	Мина като булдозер през новия ми живот и ме върна в миналото, което и бездруго рядко напускам. Не мога да повярвам как изобщо е допуснал, че ще му дам втори шанс. Той изчерпи целия си кредит при мен в мига, в който изчука сестра ми.
	— Искаше да ми каже колко много съжалява. Не мога да му простя, Джуд. Това прави ли ме лош човек?
	Мълчанието му ме притеснява.
	— Не. Просто означава, че си… човешко същество.
	Думите му оказват неочаквано въздействие върху мен. Още преди да се усетя, вече ридая на гърдите му.
	— Шшт, всичко е наред. Ще го превъзмогнеш, ти си силна.
	— Радвам се, че си толкова убеден. Аз обаче имам чувството, че потъвам. Нямам представа накъде да поема.
	Похлупва ни тежко мълчание. След Браян не съм се чувствала така в нечии прегръдки, но за мен Джуд не е чужд човек.
	— Животът е сложна материя, Тори. Всяко наше решение има съответните последици.
	Извръщам се да го погледна, но не се откъсвам от прегръдката му; срещам втренчените му в мен очи. Треперещите ми пръсти леко погалват ъгълчетата на извитите като лък устни. За първи път от много време усещам в мен да се надига топлина. Потрепването на долната му устна издава, че и той е под въздействието на мига. Изстенва стъписан, когато усеща докосването ми.
	Не знам откъде ми идва тая дързост, но очертавам с пръст контура на устните му. Пръстът ми се навлажнява. Джуд не помръдва. Не смее дори дъх да си поеме. Оставя се да нарисувам лицето му с пръсти — след тях остават невидими мазки, багрите на желанието.
	Изсечената му челюст се втвърдява, когато притискам длан до брадясалата буза. Плъзвам три пръста по скулата. Хипнотизирана съм от контура й, от силата, която излъчва, но и от мекотата й при допир. Трябва да спра, но това би било равносилно на престъпление.
	Сините му очи се разширяват и аз потъвам в техните тъмни дълбини. В този момент надничам в душата му и онова, което виждам, е красиво.
	Устните му се открехват. Ахвам. Някаква невидима искра, електрически ток преминава между нас и сега мисля само за това, че искам да го целуна. Толкова време мина, откакто целувах за последен път. А може би бъркам този порив с някакво несъществуващо чувство. Не, едва ли.
	— Ако те целуна сега, дали ще почувстваш нещо? — Той е красиво, изтъкано от противоречия създание, толкова уверен и в същото време така несигурен в себе си.
	Не знам как да отговоря. Извръщам поглед, внезапно изгубила самоувереност.
	Едрият му торс закрива цялата стая, когато се привежда към мен, сега устните ни са само на сантиметри.
	— Според мен ще почувстваш. — Мъжественото му ухание изпълва въздуха и аз го вдишвам с пълни гърди.
	Въздухът излиза със свистене от дробовете ми, когато челата ни се докосват. Заклещена съм в капана на чувствата и тялото си. Облизвам пресъхналите си устни; Джуд жадно повтаря моето движение.
	— Н-не знам — отвръщам пискливо, останала без дъх. Телата ни не се докосват, но изведнъж ми се дощява да стопя разстоянието между тях.
	В мига, в който той обгръща талията ми с длани, започвам да кипя и бълбукам. Чувствам се жива. Най-после. И пак мога да дишам. Озовавам се в клетка от мускули, когато ме вдига, намества ме в скута си и премята бедрата ми от двете си страни; сега съм го яхнала. Жаркото му тяло обгаря кожата ми. Трябва да мобилизирам цялата си воля, за да не допусна телата ни да се слеят още в този миг.
	— Може да отричаш колкото си щеш, но знам, че ги усети.
	— Кое? — прошепвам. В тази поза се чувствам изцяло зависима от неговото благоволение.
	Джуд плъзва ръка надолу и ме хваща за китката. Ахвам от обгарящата сила на този допир. Той нежно притиска моята ръка в корема ми.
	— Пеперудите. Знам, че ги почувства.
	Зяпвам насреща му. Как е разбрал?
	Сякаш прочел мислите ми, той взема ръката ми и я притиска до сърцето си, което блъска в гърдите му.
	— Знам, че ги почувства… защото и аз ги усещам.
	Не знам какво да отговоря. Досега никой мъж не ми е казвал нещо толкова красиво… И не се е разголвал така пред мен. Сълзи пълнят очите ми. Не е честно такива чувства да ми причиняват толкова болка. Ала не мога да позволя моите чувства да завлекат и Джуд. Не искам да му го причинявам. Прекалено е добър.
	— Тори, трябва да ти кажа…
	Аз обаче слагам ръка на устните му. Не му позволявам да се доизкаже, защото тогава всичко ще стане съвсем реално. Емоциите ще нахлуят в двете посоки и няма да знам как да се справя. Опитвам се да постъпвам правилно, но всичко това ми се вижда толкова погрешно.
	— Съжалявам. Наистина. Дойдох тук, за да избегна драмите и усложненията. А ако двамата не си останем просто съседи, ще е огромно усложнение.
	Той затваря умните си очи само за частица от секундата и въздиша шумно.
	— Ние сме повече от съседи… и ти го знаеш. — Понечвам да отговоря, но млъквам, когато той се привежда и леко ме целува по челото. — Знам, сега това нищо не ти говори, но все някога ще разбереш. Ти си силна. Просто трябва да повярваш в себе си.
	Няма как да му отговоря, затова скланям глава на рамото му с надеждата, че това „да повярваш в себе си“ ще се случи колкото може по-скоро.


>	Глава девета

	В следващите няколко дни изведнъж осъзнавам, че вече не съм опечалена. След нападението, последвано от любовната връзка на годеника ми, тялото ми изолира всички чувства и превключи на режим на оцеляване. Сега обаче отново се чувствам добре. Май вече съм преминала петте етапа на скръбта — отричане, гняв, пазарлък, депресия и приемане. Понякога ми се случваше да пребивавам в някой от тях или пък във всичките едновременно в един и същ ден. Нищо чудно, че отвътре ми е такъв хаос.
	Ще си направя добро, ако поговоря с някого и се отърва от цялата тая чернилка в мен. Тя ме яде и повече не мога да я понасям. Проблемът е, че единственият човек, пред когото бих изляла душата си, е Джуд. Не знам какво толкова има в него, но той ме кара да се чувствам в безопасност.
	— Така ли смяташ да си облечена? — пита Чарли, докато слизам по стълбите, все още потънала в мисли.
	Спирам на предпоследното стъпало, поглеждам оранжевата си бохо рокля и сандалите и свивам рамене.
	— Че защо не? — отвръщам на въпроса с въпрос, сякаш изобщо не схващам за какво намеква.
	— О! — процежда тя и леко се накокошинва.
	— Защо, какво не е наред?
	— Нищо, просто… нямаш ли желание малко да се понаконтиш? — предлага предпазливо.
	Завъртам очи и прекрачвам последното стъпало, пропускайки покрай ушите си не чак толкова тактичната й забележка.
	— Е, колко според теб ще продължи това? — питам, оглеждайки украсената с гирлянди стая.
	Чарли е извършила чудеса от храброст с минимум средства, за да украси къщата ми и да я превърне в уютен дом. Използвала е класическа, но вечно актуална декорация в черно и бяло, придавайки свежест на малките помещения.
	— Ами всъщност не обявих час за приключване на партито. Някак нямаше да е добросъседски — обяснява и пренарежда ароматизираните свещи върху полицата над камината.
	— Значи, ако започна да гася лампите в полунощ, може да се приеме за грубост, така ли?
	Тя се изкисква. Кой е казал, че се шегувам?
	— Хайде, стига де! Ще бъде забавно!
	Мръщя се. Представата ми за забавно е бутилка вино, пижама и Брадли Купър*. Но все пак си придавам весело изражение.
	[* Американски актьор, известен от сериала „Наричана още“, филмите „Ергенски запой“, „Ловци на шаферки“, „Наръчник на оптимиста“ и др. — Б.пр.]
	Чарли се суети из стаята, пренареждайки купичките с чипс и различни сосове и половин дузината плата с храна. Наистина е направила невъзможното, за да превърне тази вечер в успех. Въпреки това домът ми няма особено празничен вид, та се замислям дали да освежа боята и малко да променя интериора. Бъдещето ми се вижда розово.
	Звънецът се обажда и Чарли приглажда гънките на ослепителната си червена коктейлна рокля.
	— Хайде, върви да отвориш. Аз трябва да нагледам ордьоврите. — Изчезва в кухнята още преди да съм успяла да възразя.
	Въздишам, влизам в ролята на голямо момиче и поемам въздух с пълни гърди. Надявам се с него да поема и малко въодушевление. После си окачвам най-хубавата усмивка и си повтарям, че всъщност се нуждая от всичко това, за да продължа нататък.
	Продължавам да си го повтарям и докато отварям външната врата, пред която чакат група непознати, които в един глас ме поздравяват с възторжени възгласи: „Добре дошла в квартала!“. Отстъпвам, готова всеки момент да чуя проповед за живота на Исус.
	Руса дама с красива керемидена рокля тиква някакво плато в ръцете ми.
	— Привет, аз съм Дебра Хигинс, а това е мъжът ми Даръл. Живеем в съседната къща. Много благодарим за поканата. — Минава покрай мен, следвана от Даръл, който кимва. От него вони на бърбън.
	Не успявам и дума да обеля, а въодушевена двойка номер две вече е заела мястото на семейство Хигинс.
	— Добре дошла, ние сме семейство Андерсън. Дано обичате опашки от омари.
	Жената не ми позволява да обясня, че съм алергична към морска храна, и набутва в ръцете ми огромен поднос.
	Върволицата продължава и през следващите пет минути. На двойка номер седем вече съм загубила нишката кой кой е. Слава богу, че Чарли и мисис Андерсън не се отделят от мен и са така добри да ми припомнят имената на гостите. Лепнала съм се за тях като гербова марка и съм доволна, че от мен нищо повече не се иска. Почти не обелвам дума.
	Из къщата сноват стотина души, а аз се чувствам като пате в кълчища. Стига ми само да ги наблюдавам, без да вземам участие в суетнята.
	Чарли изчезва в кухнята, а Дебра Хигинс поема ролята на домакиня. Изпивам виното си на един дъх — нужно ми е да си влея малко кураж. Никога не ме е бивало в социалните контакти.
	— Е, какво работиш? — пита Дебра. Тя е на средна възраст и изглежда добронамерена, но определено не е човекът, с когото бих споделила най-мрачните си тайни. Цяла вечер я гледам как надава ухо на разговорите около нас. Обзалагам се, че всичко ще бъде предъвкано по време на редовния брънч с останалите клюкарки от квартала.
	— Учителка съм. Тъкмо получих работа в Пайнуд — казвам и отмъквам чаша шампанско от подноса на сервитьора.
	— О, колко хубаво. Чу ли това, Даръл? — Тя се обръща към мъжа си, който се интересува от светските разговори толкова, колкото и аз.
	Усетила липсата му на интерес, тя поклаща неодобрително глава.
	— Не му обръщай внимание. Той дебне за Хенри.
	При споменаването на това име едва не се задавям с питието.
	— Хенри Сандс ли?
	— Точно той. Запознахте ли се вече? — пита тя и изваяното й чело се набръчква от любопитство.
	— Да — отговарям, но не се впускам в подробности.
	— Е, двамата с мъжа ми от години са първи приятели — осветлява ме тя и посяга за парче киш от подноса на минаващия край нас сервитьор.
	Кимвам, отпивам от чашата и оглеждам помещението за познати лица, като лицето на Джуд например.
	Кафявите й очи обаче се ококорват от вълнение при възможността да поклюкарства. Навежда се към мен, прикрива устата си с ръка и започва да шепне.
	— Случилото се с Роуз е направо ужасно.
	От тази нетактичност шампанското направо ми пресяда. Тя прибира кичур кестенява коса зад ухото си.
	— Е, аз май се разприказвах.
	Видно е обаче, че няма намерение да спре дотук. Не искам да я окуражавам, но любопитството ми надделява.
	— Какво се е случило?
	Тя се примъква още по-близо до мен.
	— Горкият Хенри… Внукът му е болен от церебрална парализа.
	Втрещена, изпъвам гръб. Тъкмо се готвя да скоча в защита на Ангъс, когато тя продължава.
	— Не стига, че преди година дъщеря му събра багажа си и замина в неизвестна посока, ами сега му е наложено ограничение колко често да вижда детето. Такъв срам. А той толкова обича малкия монголоид.
	— _Моля?!_ — възкликвам възмутена. Дори не се опитвам да смекча отровния си тон.
	— Съжалявам. Исках да кажа олигофрен — поправя се тя, сякаш това определение е по-тактично.
	Едва се удържам да не я изпратя с ритници през вратата, защото знам, че Чарли ще се разстрои, ако направя сцена. Това обаче е първият и последен път, когато тази тесногръда женица прекрачва прага на дома ми. Животът на всеки човек е ценен, независимо от обстоятелствата.
	Преди да съм успяла да я сложа на място, тя продължава да дудне.
	— Просто умът ми не го побира защо Хенри така се е вманиачил да получи пълно попечителство. Момчето направо е одрало кожата на баща си. Човек би решил, че Хенри едва ли ще иска да се сближи с внука си, тъй като изобщо не понася мъжа на Роуз.
	— Тя омъжена ли е била? — питам, давайки глас на мислите си.
	Дебра кимва.
	Значи предателството на Роуз е още по-страшно — зарязала е не само сина си, но и своя съпруг. Защо?
	Макар да нямам никакъв интерес да поддържам разговора с тази жена, нещо ме подтиква да задам следващия въпрос.
	— Кой е бащата на Ангъс?
	Тя започва да шари с поглед из помещението. Очите й се уголемяват, когато стигат до входната врата.
	— Ето го.
	Проследявам погледа й и едва не се свличам на пода, когато виждам кого сочи. Мозъкът ми отказва да преработи информацията.
	— Джуд?! Джуд е бащата на Ангъс? И _съпруг_ на Роуз?
	— Точно така. Вие познавате ли се? — пита тя с внезапно събуден интерес.
	— Да, познавам го. — Колкото и да е странно, в момента не мога да вържа дори едно смислено изречение.
	— На всички е ясно, че Хенри обвинява Джуд за това с Роуз.
	Вдигам рязко глава.
	— Как така? Защо?
	— Защото Ангъс по негова вина е…
	— Глух — прекъсвам я, защото повече не мога да понасям пълното й невежество.
	Тя се нацупва и си придава строг вид.
	— Точно така. Ако Джуд не бе се запилял в нощта, когато Ангъс се роди, Роуз нямаше да свърши в онзи насип, докато кара сама към болницата.
	Закривам зяпналата си уста с трепереща длан.
	— Бедничката Роуз, кой знае колко време е била в безсъзнание. Жалко за нея и за Ангъс. Добре, че Хенри я откри и я откара в болницата. Едва не загуби и двамата. Е, все пак оцеляха, само дето Ангъс получи тоя дефект.
	Посягам слепешката да взема две чаши от подноса на минаващия наблизо сервитьор. Дебра усмихнато се кани да поеме едната, но аз я дръпвам — и двете са за мен. Изпивам ги на един дъх. Всичко това е толкова ужасяващо, че умът ми не може да го смели. Сърцето ми кърви за Ангъс. И за Хенри, който е намерил дъщеря си в това състояние. Дори не мога да си представя болката му.
	Но да се каже, че всичко е по вина на Джуд, е най-малкото нечестно.
	Никой не може да си позволи да твърди такова нещо. Съдбата не действа така. Ако не е бил насипът, щеше да е друго. Решения, които вземаме, предопределят съдбата ни. Твърдо съм убедена, че когато времето ти настъпи, нищо не може да промени онова, което ти е писано.
	Дали, ако онзи не беше ме нападнал, двамата с Браян щяхме да сме още заедно? Дали Браян и тогава щеше да ми изневери със сестра ми? Истината е, че за всяко нещо си има причина. Дори да ни се вижда несправедливо, всичко е част от предопределеното свише — крайъгълен камък по житейския ни път. Ето защо разминалото ни се днес, непременно ще се случи утре. Всичко е предначертано. Никой не може да промени съдбата си.
	— Не е честно да обвиняват Джуд — прошепвам. Наблюдавам как претърсва с очи навалицата и постепенно погледът му приближава към мен.
	— Ама детето се роди преждевременно недоразвито — възразява тя. — Пострадало е от недостиг на кислород. И никога няма да има нормален живот. Може би щеше да е по-добре, ако беше умряло още тогава. Що за живот е това сега?! Никога няма да се ожени.
	Кръвта ми кипва. Усещам как в очите ми играят адски огньове. Тъкмо се каня да изритам невежия й задник през вратата, когато отляво чувам познат дрезгав глас.
	— Дано са останали още кюфтенца.
	Дебра се извръща нервно и пуска невинна усмивка. Аз също се обръщам — Хенри стои край нас с цивилно облекло, издокаран със сини джинси и синя риза с копчета отпред. Късата му коса е гладко вчесана, но явно не се е бръснал скоро, защото брадата му е набола. Забравям неприязънта си към него, като се сещам какво научих току-що.
	— Съжалявам за закъснението.
	Хвърлям поглед към часовника върху полицата на камината и установявам, че не е чак толкова късно.
	— Пак ли трябваше да спасяваш човечеството? — закачливо пита Дебра.
	Хенри дори не се усмихва. А когато се покашля, за да прочисти гърлото си, разговорите в стаята стихват.
	— Благодаря за поканата, Виктория.
	Усмихвам се, доволна от смяната на темата.
	— Удоволствието е мое, Хенри. Заслугата обаче не е моя. — Откривам с поглед Чарли, която говори с Джуд, и му я посочвам. — Тази удивителна жена свърши цялата работа. — Хенри проследява погледа ми. Изражението му става каменно, когато забелязва с кого говори Чарли.
	Дебра изобщо не изглежда сконфузена. Аз обаче съм почти сигурна, че Хенри е дочул как го обсъждаме.
	— Джилиан с теб ли е? — питам, за да запълня неловкото мълчание.
	Хенри поклаща глава.
	— Не, помоли да я извиня. Има мигрена.
	Веждите на Дебра се вдигат чак до косата. Питам се защо. От всичко това направо получавам киселини в стомаха.
	Тъкмо се каня да се измъкна под някакъв предлог, когато чувам познат самодоволен глас.
	— Привет, съседи.
	Между веждите на Хенри се врязва гневна бръчка. Като гледам как от ярост устните му побеляват и се изопват, мога да очаквам само едно. Явно е на крачка да подпали трета световна война в дневната ми.
	— Здравей, Джуд. — Обръщам се към него и забелязвам, че е приковал поглед в мен. Въздухът в стаята пращи от нагнетеното напрежение. Някакъв невидим гняв клокочи и наближава точката на кипене.
	— Здрасти, Виктория. Страхотно парти. Благодаря за поканата. — Когато поглежда над рамото ми към Хенри, сякаш долавям скърцане на зъби.
	Кимвам.
	— За нищо. Благодаря, че дойде.
	Двамата мъже не опитват да прикрият взаимната си омраза.
	— Здравей, Хенри. — Джуд се обръща право към Хенри, а аз започвам да хапя бузата си. Хенри изръмжава нещо в отговор. — Опита ли кренвиршките с бутер тесто? Можеш да убиеш заради тях. — Дебра се покашля и подръпва златната си верижка. — Къщата изглежда много хубаво, Виктория. — Това са първите му думи за вечерта, които не са пропити със сарказъм. Хвърля поглед на червения фотьойл и крайчецът на устните му се повдига в крива усмивка. Тук само той осъзнава символичното му значение. Неочаквано изпитвам задоволство от този факт.
	— Б-благодаря — отвръщам, когато най-после успявам да продумам.
	Пронизващият поглед на сините му очи омеква и забравям всички клюки и обвинения.
	Още щом го срещнах, знаех, че е различен, но не предполагах доколко. Татуировката му сега придобива съвсем друг смисъл и може да означава толкова много неща. Дори да е бил в неизвестност онзи ден, няма вина, че Роуз се е метнала на колата и накрая е катастрофирала. Както не може да му се търси отговорност за състоянието на Ангъс.
	На тоя свят има колкото лошо, толкова и добро — това е житейското равновесие.
	— Здравейте всички! — Чарли се присъединява към нас и си отдъхвам с облекчение. — Тори, може ли да те отнема за минутка? Един човек иска да говори с теб.
	Поглеждам крадешком Джуд. Възхищавам се на куража му да дойде тази вечер. Знаел е, че Хенри ще бъде тук, както и още куп клюкари, които ще го обсъждат зад гърба му, но все пак е дошъл.
	— Ще ми запазиш ли един танц?
	— Дадено. — Този път усмивката на пълните му устни е напълно искрена.
	Правя се, че не забелязвам смаяното изражение на Дебра и кимвам на Хенри.
	— Благодаря, че дойде.
	Хващам Чарли под ръка и се оставям да ме води. Когато вече сме на безопасно разстояние, тя започва да шепти само с ъгълчето на устата.
	— Какво става?
	— По-късно ще ти обясня. — Виждам, че се кани да възрази. — Трябва да си седнала, когато чуеш каква сензация съм ти приготвила — обяснявам.
	За щастие, тя не настоява.
	— Е, кой толкова настоява да говори с мен? Или това беше просто гениална маневра, та да ме отървеш от съседите?
	Очаквам да се разсмее, но като виждам как свива устни, разбирам, че нещо не е наред. Преди да съм попитала какво става, срещам две познати очи.
	— Мамо? — Едва не се задавям с тази дума.
	Майка ми Анабел изглежда точно както я помня. Големи очи с лешников цвят, дълга кестенява коса и поръсена с лунички кожа. С нея сме като две капки вода. Както и с _онази_. Не съм виждала майка си от месеци. Не помня кога беше за последен път. Всичко след инцидента ми се слива в едно.
	— Липсваш ми, миличка — изгуква тя; този глас връща всичките ми щастливи спомени. Но със следващото изречение прецаква всичко. — На всички ни липсваш.
	Ето защо не отговарях на обажданията й. Просто не знае кога да спре. Навремето й повтарях до посиняване, че няма да проговоря на Матилда, докато не съм готова. Тя обаче продължи да настоява и да ме притиска, докато отстъпих.
	— Знам, че ме отбягваш. Никак не ми е приятно, но въпреки това те разбирам. Сестра ти…
	При споменаването на сестра ми просто преставам да слушам. Пренасям се мислено на друго място, където няма скръб, а само безмълвие. Забелязала съм, че доста често посещавам това място — за предпочитане е пред кошмарите.
	— Искам само да се прибереш у дома. Щом се върнеш, всичко ще приключи. — Гласът й притихва с всяка следваща дума. — Липсваш и на Браян, и на Матилда. И на баща си. Преди месеци ти загуби почва под краката и ето че сега си…
	Затъвам все по-дълбоко в отчаянието, но изведнъж усещам някаква топлина, която се разлива в мен и ме връща към сегашния момент. Няма нужда да отварям очи — знам, че това е Джуд.
	— Пуснала си ги тук?! — сопва се той, като в същото време ме прегръща. Заравям нос в мекия му пуловер, парфюмът му ме потапя в блаженство.
	— С-съжалявам. Мислех, че това ще й помогне — припряно се оправдава Чарли.
	— И как по-точно ще й помогне? — Той ме притиска още по-силно към себе си и не опитва да скрие колко е ядосан.
	— Знам ли? Все нещо трябва да направим. Иначе тя лека-полека ще си замине.
	Стоя до тях, но разговорът им сякаш изобщо не ме засяга. Мразя да се чувствам така. Просто искам да се оправя. Чарли има право. Наистина ще си замина. От ден на ден все повече губя връзката със себе си. А навремето бях весела, волна. Бях жива. Сега дори не знам коя съм.
	Откъсвам се от уюта в прегръдките на Джуд и изтривам нос. Няма да плача. Мастиленосините му очи преливат от загриженост към мен. Аз обаче се плаша колко бързо станах зависима от него.
	— Добре съм, Джуд. — Той недоверчиво вирва вежда. — Честна дума — уверявам го.
	Той колебливо посяга и отмята паднал кичур от челото ми. Всеки път, когато се докоснем, изглежда някак особено… повлиян от допира.
	— Е, щом си сигурна…
	Кимвам.
	— Благодаря, че ми се притече на помощ. Напоследък доста често ти се случва.
	Нещо в изражението му недоловимо се променя. Миг по-късно вече го няма.
	— Искаш ли още сега да разкарам всички? — По устните му пробягва бегла усмивка.
	Неволно се разсмивам.
	— Звучи много съблазнително, но по-добре да изпием горчивата чаша до дъно. Това е част от голямата промяна, разбираш ли?
	Двамата с Чарли кимват едновременно с тъжни усмивки.
	Поемам си дълбоко въздух и се обръщам към мама. Очите й са пълни със сълзи. Ще ми се да бях дъщерята, която тя помни, но вече не съм онова момиче. Нещо в мен се промени безвъзвратно. Крайно време е да разбера какво е то.
	— Довиждане, мамо.
	Самотна сълза се търкулва по бузата й и тя внезапно отстъпва. Обръща се и излиза.

	* * *

	През останалата част от вечерта продължавам да опознавам новите си съседи, но не изпускам Джуд от поглед. Има нещо, дето ме тегли към него. А най-обезпокоителното и същевременно дразнещо нещо е, че сякаш и той не откъсва очи от мен.
	След всичко, което научих за него, човек би помислил, че вече ще гледам да стоя по-далеч. Странно, но сега съм дори още по-заинтригувана.
	— Имам чувството, че яйчниците ми всеки момент ще се взривят.
	Гласът на Чарли рязко ме вади от унеса по Джуд. Обръщам се да я погледна.
	— Какви ги приказваш?
	— Тия скришни погледи, дето си ги разменяте с мистър Секси, ще ме накарат да приема предложението на Теди ОʼНийл.
	Бърча нос. Изобщо нямам представа за какво говори.
	— Джуд направо те изпива с поглед — възбудено продължава Чарли.
	Едва не се задавям с пилешкото филенце, което дъвча.
	— Това пък какво значи? Изобщо струва ли си да правиш въпрос от това?
	— Да, щом става дума за Джуд Монтгомъри.
	— О, значи си разбрала как е фамилията му! — Предпочитам да насоча разговора в тази посока, вместо да обръщам внимание на нелепите й твърдения.
	— Открих още много неща — пропява тя.
	Аз също.
	Виждам как Джуд рови из джобовете си, вади пакет „Марлборо“ и излиза на верандата.
	— Мътните го взели, може да е копеле, но видя ли това дупе!
	Завъртам очи, но да… видях го.
	После се измъквам навън да глътна малко свеж въздух, защото мисълта за задните части на Джуд и навалицата в дома ми ме напрягат. Доволна съм, че поне отвън няма никого. Слизам, залитайки леко, по стълбите на задната веранда и се отправям към кея. Май това е моят тих пристан в тежките моменти.
	— Здравейте. — Сепвам се при звука на глас, който идва отляво. — О, извинявайте, не исках да ви стресна.
	Обръщам се и виждам привлекателна жена на средна възраст, която пуши под дъба, скрита наполовина от клоните.
	— Няма нищо. Случайно да ви се намира още една от тези?
	Тя се усмихва. После започва да рови из джобовете си и вади пакет ментолови цигари. Втурвам се към нея и с благодарност си вземам една. Тя ми предлага и огънче. Щом вдишвам никотиновия дим, се отпускам.
	— Извинете, че не се представих. Никак не ме бива като домакиня.
	— Няма проблем. — Гласът й е спокоен, равен.
	— Аз съм Виктория.
	Тя махва с ръка, зелените й очи сияят.
	— Сестра ми живее оттатък езерото — казва, но това нищо не ми говори, защото повечето съседи живеят на другия бряг. — Дано не възразяваш, че се натрапих без покана.
	Неволно се засмивам на закачливия й тон.
	— Ни най-малко. Така ще имам извинение да се задържа по-дълго тук.
	— Партито не ти ли харесва? — Светлокестенявата й коса е вързана на тила, тъмносинята рокля обгръща дребната й фигура.
	Свивам рамене.
	— Не особено. Предпочитам да съм по пижама и с голяма кутия сладолед.
	— Звучи божествено. — Замълчава за кратко, после продължава. — Как намираш съседите?
	Старая се да вложа въодушевление в отговора си.
	— Някои са много мили.
	— Ами останалите?
	Решавам да бъда откровена.
	— Останалите са, така да се каже, доста колоритни. Звукът от тихичкото й кискане е приятен за ухото. Ала следващият въпрос рязко променя задушевната атмосфера.
	— Запозна ли се вече с печално известния шериф?
	Издухвам облаче дим и го наблюдавам как се разтваря в нощното небе.
	— Да. Той определено се откроява. За добро или лошо — зависи с кого говориш — добавям, защото не съм сигурна тя към коя категория спада.
	Когато по нежното й лице преминава сянка, разбирам, че е от свестните.
	— Той командва целия град. Направо отвратително, наистина. Познавам го от много време… и изобщо не се е променил.
	Май в този град или обичат Хенри и боготворят земята, по която стъпва, или искат да се провали вдън земя. Аз май започвам да клоня към втората група.
	— Не е за вярване, че Ангъс му е внук. Той е такова ангелче.
	— Ангъс няма нищо общо с Хенри и Роуз. Джуд и Джилиан отгледаха момчето. — Още не мога да свикна, че Джуд е баща на Ангъс. — Джуд е от малцината, които останаха свестни. Този град е изтъкан от тайни. Отвън може да изглежда, че живеем в идилия, но зад затворените кепенци всеки си има тайни. Дори шериф Сандс.
	Обръщам се да я погледна. Определено успя да разпали любопитството ми.
	— Но ти едва ли ще разбулиш тайните на Джуд пред мен.
	Тя издухва дима и се усмихва.
	— Не съм аз човекът, който трябва да го направи.
	С това неволно потвърждава, че Джуд също има тайни. Аз обаче нямам нужда от потвърждението й.
	— Най-добре да си вървя. Приятно ми е, че се запознахме, Виктория. Надявам се скоро пак да се срещнем.
	— Винаги си добре дошла без покана. — И наистина го мисля.
	— Благодаря. — Тя започва да дъвче покритата си с гланц устна. — Не се доверявай на Хенри — шепне. Стрелва с поглед къщата, преди да продължи. — За твое добро ще е да стоиш по-далеч от него. Може само неприятности да ти навлече.
	От предупреждението й ме полазват студени тръпки.
	— Благодаря за съвета… Още не знам името ти.
	Усмивката озарява сърцевидното й лице.
	— Приятелите ми викат Блум.
	— Е, в такъв случай се радвам, че се запознахме, Блум.
	Докато гледам как слиза по задното стълбище в ума ми непрекъснато се върти въпросът кой всъщност е шериф Сандс и какво е направил.

	* * *

	Ахвам и вдигам с два пръста съсухрената розова запетайка, която има съвсем окаян вид.
	— В менюто имаше ли скариди?
	Чарли за миг спира да събира пръснатите из цялата къща чаши от червено вино и свъсва вежди.
	— Може да ги е донесла Мередит Пол. Видя ли я как измъкна едно пуешко бутче от дамската си чантичка? Не помня да съм споменавала в поканите всеки да си носи храна.
	Избухвам в смях.
	— Да, ама нейният съпруг е веган, който яде бекон. Ами ти видя ли мисис Андерсън? Държеше се така, сякаш тя е домакинята. Нямаше да се учудя, ако беше дръпнала и приветствено слово към гостите. — Чарли също прихва и поклаща глава. Ама че странни съседи си имам.
	Двете продължаваме да разчистваме, а аз я информирам за най-горещите клюки. И тя е стъписана като мен. Не може да повярва, че Джуд има осемгодишен син. Досега мислехме, че е някъде към трийсетте. Признавам, че откакто разбрах това-онова за миналото на Хенри, вече съм склонна да му съчувствам. Има обаче нещо, което все още ми убягва. Подозирам, че под спокойната му и уравновесена външност цъка бомба със закъснител, готова да се взриви всеки момент. Блум, моята нова приятелка, също потвърди, че интуицията ми е вярна.
	За щастие, Хенри и Джуд цяла вечер гледаха да са далече един от друг, така че не се наложи да чистя кръвта им от стените.
	Ако се съди по думите на Дебра, че Хенри се бори за пълно попечителство над Ангъс, значи Джуд прави всичко възможно шерифът да стои по-далеч от внука си. А това ме навежда на мисълта, че може би точно Хенри е причината Роуз да се махне. Винаги е по-лесно да виниш някой друг, не себе си.
	Чарли тръшва на пода пълната наполовина торба с огризки и се стоварва на дивана. Двете още преди часове сме зарязали обувките с висок ток. Тя кръстосва крака, отпуска глава назад и започва да разтрива дясното си стъпало.
	— Прибирай се. Аз ще довърша утре сутринта.
	— Сигурна ли си? — Тя пъшка и затваря очи.
	— Абсолютно. Аз също едва гледам.
	Едното синьо око се отваря.
	— Хубаво. Но утре сутринта се връщам да ти помогна.
	— Нямай грижа.
	Тя махва за довиждане още преди да се е надигнала от дивана и да се е разкършила. Докато се навежда да вземе обувките си, скрива с длан една прозявка.
	— Може да спиш и тук.
	Тя премята чантата си през рамо и се усмихва.
	— Благодаря, но така цяла нощ ще сънувам собственото си легло и пижамата. Пък и имам чувството, че в момента ти се ще да останеш сама.
	Вдигам въпросително вежда.
	— Просто ми се довери. — И тя отново се засмива по своя си вълшебен начин.
	Преди да успея да възразя, тя вече ме целува по бузата.
	— Тази вечер ти направи едно добро, Тори. Знам, сега ти е трудно, но един ден този град ще стане твой дом, убедена съм.
	Усмихвам се. Тя има право.
	— Благодаря ти за всичко. Ти излезе права — партито се оказа добра идея.
	— Естествено, че съм права. — При цялата й „скромност“ пак се засмивам. — Подаръците са горе — пропява със сладко гласче на път към вратата.
	— Кое?!
	— Само не се ядосвай. — Тя ме прегръща набързо и хуква по алеята.
	Гледам озадачена как се качва в някакъв хибриден автомобил.
	— Какво стана с фиата? — провиквам се, но тя не отговаря. Само ми махва с вълшебна усмивка, докато се отдалечава по пътя. Сега пък какво е намислила?
	Тъкмо се каня да гася лампите, когато откъм предната врата се разнася почукване. Изкушавам се да си направя оглушки, но все пак се потътрям по коридора. Дали Чарли е забравила нещо? Само че пред вратата не стои Чарли. Хенри е. Представа нямам какво търси тук по това време.
	— Извинявай, че идвам без предупреждение.
	— Няма проблем. Забрави ли нещо? — питам, сякаш това е единствената възможна причина да се върне.
	Той се покашля — тревожен знак, както и появата му.
	— Ще бъда кратък. Нямаше как да не забележа, че двамата с Джуд Монтгомъри изглеждате… близки.
	Отбранително скръствам ръце на гърдите и му препречвам входа, давайки да се разбере, че след тия думи не е добре дошъл.
	— Да, Джуд бе така добър да стегне едно-две неща по къщата.
	Той стисва зъби.
	— Знам, че си още нова тук, затова ще ти дам един приятелски съвет — стой далеч от него. Джуд Монтгомъри е истинска напаст. Само неприятности може да ти навлече.
	Думите му са всичко друго, но не и приятелски. А и само преди няколко часа чух същото и по негов адрес.
	Явно сега има наглостта да цъфне пред къщи, за да ми казва с кого може и с кого не бива да се сприятелявам. Дори да контролира целия град, това не значи, че държи и мен.
	Въпреки това примирително кимвам.
	— Благодаря за съвета, Хенри.
	Понечвам да затворя вратата, но той слага крак. Явно гневът съвсем го е заслепил.
	— Не знам дали си наясно, но той ми е зет. — Гледам го мълчаливо, за да разбера докъде ще доведе всичко това. — Знам го от малък — открай време си е такъв. Гангстер, долна порода човек. Ако те видят с такъв като него…
	Примигвам. С всяка минута все повече се вбесявам.
	— Както вече казах, благодаря за _приятелския_ съвет — подмятам саркастично. — Но аз съм вече голямо момиче. И умея да преценявам хората. — По тона ми личи, че първото ми впечатление за него — пълен задник — напълно се е оправдало. — Освен че ти е зет, Джуд е и баща на Ангъс. Доколкото мога да преценя, той се справя отлично като самотен родител.
	Хенри става бял като платно, после почервенява от ярост. Хапливата ми забележка го е жегнала много по-силно, отколкото очаквах. Но пък сега знае точно как се чувствам.
	— А сега, ако ме извиниш, отивам да си легна, защото съм много изморена. Лека нощ. — Не му оставям време да каже още нещо и затръшвам вратата под носа му.
	Ама че са нагли някои хора.
	Качвам се по стълбите и още не мога да повярвам, че Хенри е дошъл да ми нарежда с кого да се виждам и с кого — не. Нищо чудно, че дъщеря му е хванала пътя.
	Заради тоя задник настроението ми е паднало под морското равнище, така че когато паля лампата в спалнята и погледът ми попада върху голямата яркорозова кутия насред леглото, мислено благодаря на небесата за най-добрата си приятелка.
	Присядам до леглото, подвивам изморените си крака и придърпвам кутията. Отварям капака и като виждам двете по-малки кутии вътре, притискам ръка към устата и започвам да се кискам. Първо посягам към картичката — няма как да не се усмихна на двете възрастни жени с раирани затворнически униформи, които пият кафе. Надписът отдолу гласи: „Приятелки до живот“.
	Отварям я и усмивката ми става още по-широка.
C>
	Скъпа Тори,
	Тези два подаръка не подлежат на връщане, така че дори не си и помисляй.
	Толкова се гордея с теб. Наздраве за новото начало!
	Приятни забавления с новата играчка.
@	С.
C$
	Бръквам, вадя вибратора, кръстен съвсем подходящо НЕА*, и поклащам глава. Никога не съм имала такава джаджа. Питам се дали вървят ведно с инструкции за ползване. Оставям настрана голямата кутия и се заемам с по-малката, привързана със сребриста панделка. Щом надничам вътре, мистерията около изчезването на фиата на Чарли е разкрита — той е в дланта ми. Не буквално, но ключовете от колата показват, че утре по някое време и тя ще е пред къщи.
	[* Happily Ever After (англ.) — „И заживели дълго и щастливо“, обичайният финал на вълшебните приказки. — Б.пр.]
	Посягам към телефона на тоалетната масичка и пращам съобщение на Чарли.
C>
	Не мога да приема подарък №2, но за №1 благодаря, благодаря ти много.
C$
	Даже не знам какво да правя с вибратора. Ще се наложи да се допитам до Гугъл за подробности. Пъхам го под леглото и поклащам глава — приятелката ми е голяма лудетина. Благодарение на нея животът изглежда по-ведър. Тя ме кара да се чувствам нормална… Е, почти.
	Надигам се и започвам да ровя из скрина за пижамата. Затварям чекмеджето и в този момент лекият бриз донася някакъв шепот. Наострям уши край отворения прозорец — сигурна съм, че точно откъм него дочух тих кикот. Чакам притаена, а тишината в стаята се нагнетява от напрежението ми.
	Тъкмо съм готова да повярвам, че ми се е причуло, когато звукът се повтаря. Сърцето ми слиза в петите и изведнъж ме плисва гореща вълна. Реагирам инстинктивно и се втурвам по дъските на дървения под да загася лампата. Стаята изведнъж потъва в мрак, което издава присъствието ми и утежнява положението. Пропълзявам обратно към прозореца, като гледам да не съм право срещу него. Шепотът ми служи за ориентир в тъмното. Застивам на място. Почти съм сигурна, че отвън не могат да ме видят. Притаявам дъх и се престрашавам да надзърна през прозореца.
	Виждам Джуд, който стои на края на кея. Нали ме прегърна за лека нощ преди часове?! Защо още е тук?
	Стои с гръб към мен и не мога да видя лицето му. Отпуснатите рамене обаче издават, че нещо не е наред.
	Защо имам чувството, че току-що съм погълнала олово?
	Изтривам потните си длани в роклята. Пред мен има два избора: изобщо да забравя, че е там, или да му се притека на помощ. Въздъхвам, защото си давам сметка, че всъщност нямам избор.
	Минавам през къщата, притварям безшумно задната врата и се спускам по стълбите. Лампата на верандата — същата, която Джуд смени — внезапно угасва. Чудесно, така ще съм още по-незабележима.
	Босите ми крака шумолят във високата трева, докато вървя към Джуд. Знам, че ме чува, но не се обръща. Изглежда толкова съкрушен и объркан. Защо ли? Дали срещата с Хенри е събудила спомена за онова, което е изгубил? Има логика.
	— Ако знаеш нещо, което завинаги би променило живота на друг човек, ще му го кажеш ли?
	Болезнен въпрос. Имам чувството, че той не говори по принцип.
	Спирам на самия край на кея. Замислям се за минутка, преди да отговоря.
	— Да, май бих му го казала.
	Джуд въздъхва тежко и пъха ръце в джобовете на джинсите.
	— Ти си смел и почтен човек, Виктория.
	Ето пак. Смела. Изобщо не се мисля за смела. С всеки изминал ден забравям какво е да имаш кураж.
	— След инцидента секундите преляха в минути, часове, дни, седмици. — Правя дълга пауза след всяка дума, за да му внуша колко много време съм загубила. — Вече не знам кое е истинско и кое — сън. Не съм нито тук, нито там. Намирам се в Чистилището.
	Джуд свежда глава. Въздишката му е покъртителна.
	— Всички искат да ми помагат. Нужно ми е обаче да бъда оставена на мира. Родителите ми настояват пак да се сближа с Матилда, та по-леко да преодолея случилото се, но не е така. Нищо няма да помогне. Всеки следващ ден е като предишния. — Притискам ръце към гърдите. — В края на моя тунел не се вижда светлина — признавам му. — Имам чувството, че я губя. Заедно с разсъдъка си.
	Под краката на Джуд сякаш започва да пари и той се извръща бързо, клатейки решително глава.
	— Не говори така. Никога не губи надежда.
	— Трудно е, когато не ми е останала никаква надежда. Чувствам се изгубена. И толкова самотна.
	Мълчанието на Джуд издава неговия страх, че може да издаде мислите си.
	— Имаш мен.
	Въздухът около нас се изпълва с нежност.
	— Ти си единственото, което все още ме крепи. Ден след ден губя по нещо от някогашното си аз. Имам чувството, че бавно изчезвам — само да мигна, и вече няма да ме има. — Долната ми устна започва да трепери, но се сдържам да не заплача.
	Нощта е черна, около нас е тъмно като в рог. Звездите са скрити зад прииждащите буреносни облаци, но и в мрака виждам как сияят очите на Джуд. Тежките му стъпки кънтят по износените дъски на кея, когато тръгва към мен. Нещо в мен ме тегли към него, изпитвам потребност да го докосна, да го усетя близо до себе си. Само с него се чувствам отново жива. Това откритие е опияняващо. Може би все още не съм мъртва отвътре. Може би все пак и за мен има надежда.
	Джуд изглежда толкова изненадан всеки път, когато се докоснем. Погалва бузата ми с два пръста, нежният му допир е като пърхане на пеперудени криле.
	— Двамата може да сме като пристан един за друг. — Гласът му е натежал от чувства, става ми трудно да дишам. Скланям глава към ръката му и затварям очи.
	Причината да се чувствам така уязвима пред Джуд е, че той ме разбира. Нямам представа откъде го знам, просто усещам, че разбира какво е да си стигнал дъното. Знае колко е трудно отново да изплуваш само защото не искаш да се признаеш за победен. Не искаш да се предадеш, защото съпротивата, огънят в теб не позволяват да отстъпиш. Не ти дават да загубиш вяра, че ти… си… важен.
	Роуз е същинска идиотка, щом е напуснала такъв изключителен човек.
	— Според мен това е единственият начин да оцелея.
	Джуд плъзва пръст по устните ми.
	— Бурята рано или късно отминава.
	Винаги знае точно какво да каже.
	Гласът ми е почти шепот. И е пропит с надежда.
	— А когато отмине… отново ще вдигна платна.
	От неговия отговор в очите ми започват да парят сълзи.
	— Друго не съм и очаквал.


>	Глава десета

	_Три седмици по-късно_
	Седя, отпивам от чашата с айскафе лате и не мога да повярвам, че колата ми е паркирана само на няколко крачки от мен.
	След четиридесетминутна схватка с Чарли най-накрая се предавам и приемам фиата като подарък. Прекалено щедър подарък, но с него определено ми е по-лесно да ходя на работа.
	Петък е и съм оцеляла след първата си седмица като учителка. Преподаването ми харесва. Мислех, че страстта ми към него е изчезнала, но щом влязох в класната стая, все едно се завърнах у дома. Децата се оказаха страхотни. Толкова възпитани, така тихи — сякаш изобщо ги няма в стаята.
	Този град лека-полека се превръща в мой дом и вече се виждам как усядам за по-дълго в него. Все така се будя с писък всяка нощ, но щом осъзная къде съм, бързо се успокоявам. Приглушените гласове, които долитат през отворения прозорец заедно с хладния ветрец откъм езерото, също ми вдъхват покой. Хубаво е да знам, че не съм сама.
	За щастие, Хенри повече не се отбива за някой „приятелски“ разговор. Убедена съм, че откакто му затръшнах вратата под носа, вече не съм негова любимка. Това напълно ме урежда, защото чувството е повече от взаимно.
	Ала друго нещо ме тревожи повече, отколкото съм склонна да призная — след новодомското парти Джуд ме отбягва. Осъзнавам, че си има свой живот, но свикнах да разчитам на него и не ме е страх да призная пред себе си, че ми липсва.
	Така съм потънала в спомени и кафе, че не забелязвам появилата се компания чак докато нечия масивна сянка ми закрива слънцето. Отърсвам се от сенките на миналото и се усмихвам на Девън Браун, медицински работник в училището.
	— Здрасти, Виктория.
	— Здрасти, Девън. Как си?
	Девън е привлекателен млад мъж, горе-долу на моята възраст. Изглежда приветлив и добронамерен, пък и е много добър с децата.
	— Чудно, благодаря. Студено ли ти е? — пита, когато ме вижда да се загръщам плътно с жилетката. Седя на една пейка, поправям контролни и за моя изненада се наслаждавам на това си занимание.
	— Непрекъснато ми е студено. Дори в ада да живеех, пак щях да мръзна.
	Той се засмива.
	— След като си родом от Дарвин, климатът сигурно ти влияе.
	Кимвам, но се чудя как така е разбрал, че съм от Дарвин. Никога не съм говорила за миналото си с него, така че явно е разпитвал. Решавам, че сигурно е искал да разбере повече за новата учителка, нищо друго. Ако ще се сприятелявам с нови хора, трябва да престана да съм толкова подозрителна.
	— Така е. В моето родно място не вали сняг. — Почесвам се притеснено по главата. Дано не започне да разпитва за подробности от живота ми след идването ми в САЩ. — Ти бил ли си някога в Австралия? — решавам да отклоня разговора от мен.
	Успявам. Зелените му очи светват.
	— Не, никога. Но ми се ще да отида. Може би ти ще ми разкажеш за Австралия някой път.
	Колебая се, преди да отговоря. Едва ли има нечисти намерения, така че кимвам.
	— Разбира се. С радост. — Всеки повод да говоря за родното ми място е добре дошъл.
	Слънцето откроява русите кичури в златистокестенявата му коса. Носи я късо подстригана и добре поддържана, също както и окосмяването по лицето. Неволно сравнявам външния му вид с този на Джуд. Джуд е недодялан, небрежен, но винаги изглежда добре. Предполагам, че Девън би избрал за всекидневно облекло дизайнерски джинси и поло риза. На Джуд обаче повече му отиват опърпаните дънки и любимата тениска.
	Мислено се укорявам, че изобщо мисля за Джуд. Защо точно за неговия стил на обличане се сетих, е загадка, която нямам желание да разплитам.
	— Е, какво ще кажеш?
	Май съвсем съм се отнесла. Така бях се вглъбила в мисли за гардероба на Джуд, че съм изпуснала нишката на разговора.
	— За кое? — питам предпазливо и вдигам поглед от контролните.
	— За една вечеря. Мисля в твоя чест да отидем в „Аутбек Стекхаус“*.
	[* Верига заведения за хранене, които предлагат специалитети от австралийската кухня. — Б.пр.]
	— Вечеря? — повтарям, за да е сигурно, че съм чула правилно. Той кимва утвърдително. Няма грешка. По шията ми плъзва топлина и усещам как две въображаеми ръце ме стискат за гърлото, спирайки притока на въздух. — А-аз… — започвам да пелтеча, без да знам какво точно искам да кажа.
	— Там храната е по-добра от тази на кафетерията в училище — осветлява ме под сурдинка той. — Ще ходим с няколко колеги.
	Кислородът отново изпълва дробовете ми и вдишвам дълбоко.
	— О! Добре. Страхотно.
	— Значи идваш и ти? — пита.
	Кимвам.
	— Разбира се. Благодаря за поканата. Там ли ще се срещнем?
	— Мога да те взема и от вас — предлага той, взрян внимателно в мен.
	Едва се удържам да не скоча от пейката.
	— Не, не, всичко е наред. Само ми прати адреса по мейла.
	Бързината, с която отхвърлям предложението му, подсказва, че нямам желание да оставаме на четири очи. Не защото го намирам за непривлекателен, напротив. Той е висок, в отлична форма, има трапчинки, като се усмихне, и очевидно добри маниери. Просто не мога да помисля за нещо, което дори далечно наподобява първа среща, без да ме побият студени тръпки. И точно като по поръчка тилът започва пак да ме сърби.
	— Е, значи довечера ще се видим — казва Девън и в гласа му се долавя радостно предчувствие.
	— Да, непременно. — Незабелязано се почесвам зад ухото.
	— Страхотно.
	За щастие, той не се заседява много след това. Колкото повече се отдалечава, толкова повече сърбежът стихва. Накрая го губя от поглед и си отдъхвам.
	Много конфузна ситуация. За малко да се обрина, защото си помислих, че ме кани на среща. Мобилният звъни и ме откъсва от налудничавите мисли. Не разпознавам номера.
	— Ало?
	— Мис Армстронг? — пита гърлен мъжки глас.
	— Да.
	— Здравейте, мис Армстронг. Обажда се д-р Бейтс.
	— Д-р Бейтс? — Наистина съм изненадана.
	Навремето д-р Бейтс ме закърпи след инцидента. Свърши страхотна работа, извади куршума и направи всичко възможно да оживея. Защо ли ми звъни?
	Той веднага отговаря на моя незададен въпрос.
	— Как се чувствате?
	Дланите ми започват да се потят и изведнъж отново се пренасям в малката задушна болница на Бриджпорт, където животът ми се промени завинаги.
	— Добре съм.
	— Майка ти много се притеснява за теб, Виктория. — Въздишам. Ето защо се обажда значи. — Обясних й, че за тези неща се иска време. Тялото и умът ти ще оздравеят, когато си готова за това.
	Помня първата среща с д-р Бейтс. Редицата награди и дипломи по стените ми вдъхнаха доверие — явно си разбира от работата. В кабинета му цареше професионализъм и ред. Още щом го видях, разбрах, че съм в сигурни ръце. Цялото семейство се привърза към добрия доктор, но не подозирах, че майка ми още поддържа връзка с него. Очевидно след случката по време на новодомското парти най-после е вдигнала ръце и е потърсила професионална помощ.
	Не знам защо, но неговата подкрепа означава много за мен. Вдъхва ми надежда.
	— Благодаря, д-р Бейтс. Оценявам вниманието ви.
	— Ти си силна, никога не го забравяй.
	Да, майка ми определено е говорила с него. Може би дори го е попитала дали трябва да тръгна на психиатър. Точно д-р Бейтс установи, че страдам от ПТСР. Според мен заслужава доверие.
	Дълго след приключването на разговора продължавам да седя на пейката. Мислено се връщам към деня, когато ми бе обяснено какво „не е наред“ с мен. Оттогава съм чувала много противоречиви твърдения, но онова първо мнение вечно ще ме преследва; споменът за него е все така ярък и травмиращ.
	Аз обаче няма да позволя тази травма да определя живота ми. Нито една буря не трае вечно.
	Неволно се усмихвам.

	* * *

	По-късно пак надявам доспехите на голямо момиче и опитвам да забравя обаждането на д-р Бейтс. Трябва да приемам както добрите, така и лошите страни от живота. Тъгата ще ме научи да ценя щастието. Гледката, която се разкрива пред мен, докато карам по стръмната камениста алея, е идеален пример за това.
	На кея зад къщата седи Ангъс с дистанционно в ръка. Паркирам колата и вземам торбата с покупки от съседната седалка. Внимавам да не го изненадам в гръб — седнал е твърде близо до ръба. Щом стъпвам върху дъските обаче, той се обръща. Ангъс се ориентира отлично в заобикалящата го среда, но сигурно така и трябва да бъде. Налага му се да си извоюва онова, което ние приемаме за даденост.
	— Здрасти, Ангъс — махвам му.
	Той се ухилва, леко кривата усмивка е същата като на Джуд. Когато вече знам, че е негов син, ясно виждам приликата. Изразителни сини очи, чорлава кестенява коса, нежна и добра душа. Щастливо ми махва в отговор и вдига високо дистанционното.
	— Я да видим какво имаме тук — казвам и пристъпвам още по-близо.
	Засмивам се, когато заставам до него.
	— Ти ли си капитанът? — питам, като забелязвам синята моряшка шапка.
	Той кимва, а върхът на езика му се подава в ъгълчето на устата, когато продължава да направлява лодката си. Белите й платна улавят лекия ветрец, който я тласка напред. Червеното корито гладко се плъзва по водата.
	Ангъс надава вик на доволство, обръща се към мен и сочи играчката.
	Радостта му е заразителна. Известно време го наблюдавам, наслаждавайки се на смеха на това забележително момче. Енергията му и обичта към живота ме карат пак да се питам как е възможно някой да го изостави. Джуд несъмнено е добър баща, но изборът му на съпруга е направо загадка за мен. Житейските обстоятелства около нас са много близки, но и толкова различни. И двамата не знаем къде са нашите партньори, нито какво правят, разликата е, че на мен изобщо не ми пука. Имам чувството, че Джуд още скърби. Чудя се само на кой етап на скръбта се намира.
	Едно малко пръстче ме побутва. Поглеждам надолу и се усмихвам. Ангъс ми подава дистанционното, давайки знак, че сега е мой ред. Няма как да не приема предизвикателството. Бутоните на дистанционното сякаш ми се присмиват със своята интелигентност. Започвам да кривя уста от усилие.
	Ангъс явно забелязва примитивното ми отношение към модерните технологии, защото тайничко се подсмихва. После вдига ръце и бързо започва да жестикулира, но аз не схващам какво казва. Той усеща объркването ми и посяга към дистанционното, за да покаже как работи. После ми го връща и с кимване пита дали съм разбрала. Усмихвам се. Готвя се да поема управлението на лодката, но Ангъс ме подръпва за ръкава. Поглеждам го и сърцето ми се изпълва с обожание — чувство, което отдавна не съм изпитвала. Ръчичката му е протегната напред — подава ми моряшката си шапка.
	В следващите двайсетина минути направлявам малката лодка из езерото, а капитанската шапка е кацнала на темето ми. Ангъс развълнувано пляска с ръце, не изпуска от поглед лодката. Не знам защо, но неговото присъствие ми вдъхва покой. По цял ден съм заобиколена с деца на същата възраст, но в това момче определено има нещо специално. Помня какво ми каза Джуд — „Нещо ме тегли към теб“. Тогава не схванах напълно какво има предвид, но сега изпитвам съвсем същото към неговия син.
	Развълнуваният писък на Ангъс ме кара рязко да се обърна. Няма как да не се усмихна, когато виждам Йег бавно да приближава без капчица страх. Сега съм в компанията на две любими създания. Животът е хубав.
	Ангъс се втурва към Йег, който сяда и започва да се ближе, наслаждавайки се на оказаното му внимание. Няма как да не се сетя за Джуд, докато ги наблюдавам. Измъквам телефона от задния си джоб, прехвърлям списъка с телефонни номера и спирам на Д. Мога да му напиша няколко приятелски думи, но какво по-точно? „Липсвам ли ти?“ „Къде изчезна?“
	Чувам как Ангъс писка и се смее и излизам от разнежения унес. Явно Йег е успял да омагьоса и него. Напълно погълнат от преживяването си, Ангъс започва да жестикулира на котето. Когато среща погледа ми, опира ръка на върха на носа си и бързо раздвижва пръсти. Палецът и показалецът са на около два сантиметра един от друг. Усмихва се, една трапчинка показва колко е доволен.
	Хрумва ми нещо и бързо проверявам на телефона си в Гугъл знаците на жестомимичния език. След няколко неуспешни опита най-накрая разгадавам какво ми е казал Ангъс. То е съвсем просто и разбираемо и събужда желанието ми да науча още.
	_Котка_.
	Ангъс ми е показал думата „котка“.
	Това невероятно момче е мой учител, а аз — негова жадна за знания ученичка. Искам да му покажа колко много означава приятелството му за мен. И съставям с жестове първата си и най-важна за мен дума на неговия език. Ангъс ме наблюдава с интерес как сключвам два пъти показалците си. Надявам се да ме разбере. Дано не съм объркала нещо.
	Тъкмо решавам, че съм се провалила, когато той се втурва насреща ми. Спира на няколко крачки. Вдига очи към мен. Аз също го гледам. Този миг е изпълнен с такава чистота, с очарованието на нещо толкова просто, каквото е общуването на общ език, нещо толкова просто като приятелство — думата, която му показвам.
	_Приятели_.
	Ангъс хапе пухкавата си долна устна, после сключва показалци и ги опъва два пъти. Не знам какво означава това и тъкмо се каня да проверя в Гугъл, когато той ме изненадва и ме прегръща през кръста. Не знам как да реагирам — неговата невинност направо ме съкрушава. Затова просто стоя неподвижно и се опитвам да съхраня този миг в ковчежето със спомени. После нежно прекарвам пръсти през меката му коса.
	Прегръдката ни трае само няколко секунди, но събужда у мен чувства, които смятах за мъртви. Ангъс току-що ми е показал, че двамата няма вечно да живеем в мрак. Усещам метаморфозата в себе си. Излизам от пашкула си.
	Преди да съм казала и дума, Ангъс си тръгва, стиснал лодката под мишница, като ми маха за довиждане. Махам му с надеждата, че съвсем скоро пак ще се видим.
	Запомнила какво ми показа със знаци, проверявам значението му в Гугъл. Няма как да не се усмихна, когато го откривам.
	_Добри приятели._
	Ангъс ме е поправил. Ние не просто сме приятели, ние сме добри приятели… и това ме прави толкова щастлива.

	* * *

	Усмихвам се всеки път, щом погледът ми попадне върху моряшката шапка на седалката до мен. Съвсем забравих да му я върна, като си тръгна. Приемам това като знак от Вселената да отида при Джуд. Изпитвам внезапна жажда за живот. Нямам търпение да отгърна нова страница. Точно в този момент обаче апетитът ме води към „Аутбек Стекхаус“.
	Когато отбивам към паркинга на заведението, виждам Девън да слиза от джипа си. Изглежда много привлекателен с прилепналите джинси и поло блузата на „Келвин Клайн“. Поглеждам черните си бермуди и бялата блуза с дълъг ръкав и мислено се поздравявам за своята съобразителност да завърша иначе всекидневния тоалет с черни обувки на висок ток. За първи път от месеци съм се „изтупала“ — ще рече, че по дрехите ми няма дупки и лекета.
	Девън започва да маха енергично, щом ме забелязва.
	Грабвам чантата, заключвам колата и тръгвам към него. Прогонвам спомена, че бях нападната само на няколко преки оттук и насочвам вниманието си върху силния одеколон на Девън с мускусна нотка, който лекият ветрец носи към мен. Пак се сещам за свежото ухание на Джуд и колко то се различава от тежкия аромат на Девън.
	Кръговратът на мислите ми ме заковава със скърцане на място, когато осъзнавам, че за втори път сравнявам Девън с Джуд. Крайно време е да се съсредоточа само върху Девън, защото цялото положение започва да става абсурдно.
	— Здравей, Виктория. Прекрасно изглеждаш. — Девън се усмихва, а съвършените му зъби ме навеждат на мисълта, че някога е носил брекети. Спомням си, че кучешките зъби на Джуд бяха първото… Веднага се овладявам.
	— Благодаря, ти също. — Неловката ситуация започва да намирисва на първа среща. — Другите тук ли са вече?
	Когато започва да отбягва погледа ми, вече знам какъв е отговорът.
	— Оказа се, че са възпрепятствани.
	— Ама как, всички ли?! — питам с недоумение.
	— Ъхъ. Направо не е за вярване.
	Точно така. Аз обаче само свивам рамене.
	Той отваря вратата и ме пропуска да мина. Вече съм наясно, че това е началото на каквото там има да става. Но решавам все още да не правя въпрос от това. Слава богу, че поне веднага си намираме място в едно от червените сепарета.
	— За колко време стигна дотук?
	— Около четиридесет и пет минути — отвръщам, играейки си нервно с приборите. — Живея на „Мейпъл“.
	— А, чудесно! Точно до езерото, нали?
	Кимвам.
	— Аз живея недалеч от теб. Нагоре по „Сидърруд“.
	— Все още ми е трудно да се ориентирам — обяснявам с усмивка, докато сервитьорката оставя по едно меню пред всеки от нас.
	— Няма да е задълго. Тук няма кой знае какво да те затрудни.
	Има право. Тази вечер за първи път, откакто съм пристигнала, виждам толкова много хора накуп.
	След две минути Девън вече описва детството си с най-големи подробности. Внезапно избухвам в смях. Той млъква насред изречението със зяпнала уста.
	— Извинявай — казвам, но продължавам да се кискам. — Това меню обаче е направо абсурдно. „Цъфнал лук“*?! Тия хора сериозно ли мислят, че ние, австралийците, говорим така?
	[* Гарнитура или предястие, което представлява нарязана във формата на разцъфнало цвете глава лук, подправен и изпържен в гореща мазнина. — Б.пр.]
	Девън свива рамене, устните му потръпват.
	— Значи ти не меткаш мръвки на барбито, така ли? — пита. Опитът му да наподоби австралийски акцент звучи по-скоро като смесица от британски и новозеландски.
	Разсмивам се.
	— Не. Съжалявам, ако съм те разочаровала. И коалите не са чак толкова мили, колкото изглеждат. Направо ангелите могат да ти изкарат, ако им се удаде случай.
	Той изглежда искрено покрусен и слага ръка на сърцето си.
	Настроението се разведрява благодарение на нелепото име на блюдото и аз постепенно започвам да се отпускам. Докато съзирам в менюто „брадавичеста свиня“. Какво се опитва да ми каже Вселената?
	Скокливата сервитьорка спира до нас, готова да вземе поръчката за питиетата. Отдавна вече съм излязла извън зоната си на комфорт, така че какво би била още една крачка.
	— За мен една „Фостърс“*.
	[* Марка австралийска бира. — Б.пр.]
	Девън вирва вежди.
	— Нека са две.

	* * *

	— Не ми връзвай кусур, ама ще изляза да дръпна една цигара. Пуша само като пия — осветлява ме Девън. По струпаните на масата празни чаши може да се разбере колко е изпил.
	Приключила съм още на втората чаша и съчетавам алкохола с храна — филе миньон „Виктория“. Девън обаче изглежда по-заинтересуван от пиенето, отколкото от яденето.
	— Тайната ти ще бъде опазена.
	Той се измъква със залитане от сепарето и си давам сметка, че вече не е в състояние да шофира. Хвърля ми размазана усмивка, преди да бутне външната врата.
	До момента обаче си прекарвам чудно. Девън се оказа изненадващо добра компания. Разговорът, за щастие, се върти главно около работата и той не разпитва за подробности от личния ми живот. Май предпочита да говори повече за себе си, а това напълно ме удовлетворява.
	Надничам през прозореца и го виждам как издухва кръгчета дим с вид на бунтар, готов да наруши правилата. Сигурно има цяла върволица почитателки, които тръпнат да излязат с него. Тази вечер обаче вниманието му като че изцяло е насочено към мен. Абсолютно сигурна съм, че нарочно е нагласил да сме само двамата. Въпреки това не съм притеснена, както можеше да се очаква. Ако бе се оказал някой мръсник, нещата щяха да се развият по съвсем различен начин, но той е възпитан и забавен. Всъщност е приятно да съм навън и да правя това, което правят нормалните хора. Не помня кога за последен път съм била като нормалните хора.
	Кой знае защо, погледът ми се отплесва наляво и от видяното едва не се задавям с пържените картофки. Някакъв човек, за когото съм почти сигурна, че е Джуд, слиза от спряло до бордюра черно беемве. На волана е доста по-възрастна от него жена, с големи слънчеви очила. Има много подозрителен вид, докато се оглежда крадешком наоколо. От нея направо вони на пари и власт. Крещящата й диамантена огърлица и колата потвърждават това впечатление.
	Любопитството ми е окончателно разпалено, когато Джуд — вече съм сигурна, че е той — слага качулката, за да не го разпознаят, и приближава колата откъм страната на шофьора. Свличам се ниско в сепарето, защото ме е страх да не ме види. После протягам предпазливо врат да надзърна и с ужас забелязвам как хвърля дебела пачка пари в скута на жената. Прави го, сякаш не му пука, че току-що се е разделил със сума, равна на всичките ми спестявания. Жената се засмива, присвива пълните си рубинени устни и му праща съблазнителна въздушна целувка.
	Трансакцията е проведена толкова ловко, че като нищо ще я пропуснеш, ако мигнеш точно в този момент. Аз обаче виждам всичко. После Джуд с равномерна крачка прекосява шосето и изчезва в тъмното. Колата потегля, а освен мен всички наоколо продължават да тънат в неведение. Мислите се блъскат в главата ми. Не мога да проумея какво видях току-що. Ако беше сцена от някой филм, щях категорично да заключа, че в тази работа има нещо… нередно.
	Всички парчета от пъзела са налице. Просто съзнанието ми отказва да ги подреди.
	Убеждавам се, че Девън все още няма намерение да се върне вътре, и вадя телефона. Нужно ми е някой да ме увери, че случката не е чак толкова странна, колкото ми се струва.
	_Защо му е на Джуд да дава огромна пачка пари на някаква жена?_ Гледам втренчено екрана и се моля Чарли да ми пише час по-скоро.
	Тя го прави на секундата, но това не е отговорът, който съм очаквала.
	__И той ли е с теб на вечеря?__
	_Не. С Девън съм._
	__Сами?__
	_Да._
	__Охоо! Искам подробности.__
	_Няма нищо за разказване._
	__Гаднярка!__
	Поглеждам към Девън, който допушва цигарата. Няма никакво време за губене.
	_Тук нещо не се връзва_, пиша.
	От паузите между съобщенията направо ми призлява.
	__Може би дължи пари на някого__, допуска тя.
	Пръстите ми не могат да насмогнат на трескавото писане.
	_Не, има нещо повече._
	Опитвам да потисна внезапно обзелия ме ужас.
	__Повече?__
	Девън изпуска последно облаче дим и се отправя към вратата. Сърцето ми започва да думка. Очите ми шарят неспокойно и всичко отвътре ми се свива, когато влиза. _Да, много повече._
	Трите малки бутончета ми се присмиват, докато чакам отговор.
	__Попитай го. Разбери кое е това „повече“.__
	В отговора й има желязна логика. Само дето не знам откъде да започна — боя се да разкрия истината. Ами ако не успея да се справя с тайните на Джуд? Ами ако разчитам на него повече, отколкото си мислех? И още по-лошо — ако Джуд не е такъв, за какъвто се представя?
	_О, цъфнал ад!_


>	Глава единадесета

	Вече не ставам за компания, защото умът ми е на съвсем друго място. За късмет, Девън е прекалено пиян и не прозира лъжата за внезапно налегналото ме главоболие.
	Откарвам го до тях, защото той не е в състояние да шофира. Не ме е излъгал, че живеем близо един до друг. Оставям го, уверявам се, че си е влязъл безпрепятствено и давам с пълна газ към къщи, защото трябва да подредя мислите си.
	Наясно съм, че като всички хора Джуд си има тайни, но явно една от тях контролира живота му. Помня признанието му, че нещо го тегли към мен. Но дали ни свързва само страданието? Може би съм видяла у него подобна на моята печал.
	Все се питах как Джуд успява да плаща училищната такса на Ангъс, за която Хари намекна, че никак не е малка. Джуд даде да се разбере, че работата в магазина не е много добре платена. Тогава откъде е взел тая бала пари? Няма как да ги спечели, щом непрекъснато се навърта около мен.
	Сещам се как онзи младши задник подхвърли, че бащата на Ангъс е безделник. Затова ли Хенри толкова го ненавижда? Това ли е причината Роуз да се махне? Нима Джуд се е забъркал в нещо толкова зловещо, така уродливо, че жена му не е могла го понесе? Но дори да е така, защо е оставила Ангъс с него?
	Нещо не се връзва.
	Крача нервно из кухнята, но това не ми помага. Накрая решавам да изляза на чист въздух. Устремявам се към задната врата, отварям я широко и дълбоко вдишвам. Застанала съм с наведена глава и не забелязвам фигурата в задния двор, докато чувам тъп звук и ругатня. Има луна и на светлината й различавам някакъв човек, който лежи по очи на тревата. Не ми е трудно да се досетя кой е.
	От пръв поглед се вижда, че Джуд се е напил, спънал се е и е паднал по очи. Ала после забелязвам, че лявата му ръка е протегната напред, вкопчена в стиска трева; май погрешно съм изтълкувала положението. Стомахът ми се преобръща, докато тичам надолу по стълбите. Хуквам към него, без дори да се замисля.
	— Какво стана? — провиквам се с изтънял глас.
	Джуд изстенва. Не ми отговаря, само се опитва да пропълзи към мен. Но след няколко сантиметра се предава. Изохквам и се втурвам натам. В мига, в който стигам до него, заглушавам неволния си вик с длан. Джуд се е претърколил на една страна, върху сивия му суитчър отпред се е образувало яркочервено петно.
	Всички догадки около случката тази вечер минават на заден план.
	— Божичко! — изпищявам, клякам до него и свалям ципа на суитчъра с качулката, докато го преобръщам по гръб. После, без да се замисля, изхлузвам ризата си през глава и я правя на топка. Притискам с нея кървящата рана в корема.
	Студените му пръсти внезапно се стрелват нагоре и се вкопчват в китката ми. Изскимтявам уплашена, но повече се боя за неговото състояние.
	— Вътре — едва продумва между насечените хрипове. Някой е превърнал лицето му в пихтия.
	Стисвам очи и започвам да вдишвам през носа — трябва да се съвзема, иначе ще припадна всеки момент.
	— Не. — Гласът ми секва. — Т-трябва ти болница! — опитвам се да го убедя, защото според мен е… прострелян.
	— Не. — Главата му клюмва, когато опитва да я поклати. — Ти.
	— Аз?
	Той кимва, очите му гледат умоляващо.
	Нямам представа какво да правя. Знам как се оказва първа помощ, но това няма нищо общо със спасяването на обилно кървящ човек, който е почти в безсъзнание.
	— Моля те — настоява, стискайки ме за китката. — Не може в болница… Ако Хенри разбере… ще ме убие. — След като ги видях как едва не се хванаха гуша за гуша, вече мога да повярвам. — Моля те, Виктория. — Отчаяната му молба ме кара да се взема в ръце. Потискам личните страхове, защото Джуд има нужда от мен.
	Отмятам потните кичури от челото му и кимвам.
	— Можеш ли да станеш?
	Той криви лице от болка, но някак успява да се надигне, сяда и се свива напред.
	— Дръж се за мен — казвам и продължавам да притискам здраво ризата си върху раната.
	На лицето му се изписва болезнена усмивка.
	— Само това да искаш. — Обгръща раменете ми с трепереща ръка и се отпуска с цялата си тежест. Има ми пълно доверие.
	— Добре. Хайде, сега на три. Едно… две… три.
	Той изстенва, но с всички сили се напряга да се вдигне, за да облекчи задачата ми. Щом се изправя, двамата поемаме с бавна и несигурна крачка към къщата. По пътя той се спъва и едва не пада, но на третия опит някак успяваме да изкачим стълбите и влизаме вътре.
	— Съжалявам — изохква, докато крачим със залитане към кухнята.
	— Всичко е наред. Само гледай да не умреш в ръцете ми.
	Той болезнено се засмива.
	Подпирам го на кухненския стол и той се свлича върху него с глух стон. Вкопчва се в облегалката, извит на една страна.
	— Можеш ли да свалиш суитчъра? — питам и опитвам да му помогна с една ръка, докато с другата продължавам да притискам ризата върху раната. Той кимва и издиша със свистене през зъби, докато опитва.
	— Само си т-търсиш повод да ме в-видиш гол — опитва се да поразведри настроението.
	Целият под на кухнята е в кръв.
	— Не съм очаквала, че някога ще го кажа, но дай да те… съблека. — Нежно го докосвам по рамото.
	Джуд се засмива на престорената ми свенливост, но започва да се дави и бори за въздух.
	— Благодаря.
	Превключвам на авариен режим и внимателно свалям суитчъра, а после и покритата с кървави петна бяла тениска. Мятам ги на пода. Поклащам глава, като виждам, че раната наистина е от куршум. Прекарала съм достатъчно време по болници, та да знам какво означава това. Стига ми да погледна белега си, за да установя приликата.
	— Ще трябва да се кача горе за аптечката. Веднага се връщам. — Кръвта му вече е пропила цялата ми риза. Нямам много време. — Притискай това в раната, докато дойда, става ли?
	Той кимва и стисва зъби, когато притиска раната.
	Хуквам нагоре по стълбите, влитам в банята и отварям шкафчето с медицински принадлежности. Награбвам каквото смятам, че ще ми е нужно, после посягам към аптечката под умивалника. После нахлувам в спалнята и нахлузвам първата попаднала ми тениска, защото съм само по потниче с тънки презрамки. Накрая проверявам в Гугъл за _видове рани от куршум_. Все още нямам представа какво правя, но след две минути съм отново на долния етаж. Устремявам се към хладилника и измъквам от камерата бутилка водка.
	Джуд е отметнал глава назад, ръката му цялата е в кръв, но за щастие, кръвотечението е понамаляло.
	— Нали не се каниш да припаднеш точно сега? — Втурвам се към него и стоварвам всички превързочни материали на масата.
	Той изправя рязко глава, погледът му е мътен, но все пак успява да поклати глава.
	— Не, добре съм.
	Спирам да ровя из аптечката, когато забелязвам колко е пребледнял.
	— Сигурен ли си, че не искаш да повикам линейка?
	— Да — упорито отвръща той.
	Надявам чифт латексови ръкавици, после грабвам кислородната вода и няколко марли. Минавам пред него, клякам и внимателно отмествам самоделната превръзка от раната. Отдъхвам си, когато виждам, че вече не кърви. Направо не е за вярване. Куршумът само е одраскал кожата и, за щастие, няма да се налага да се шие. Раната обаче е достатъчно дълбока, за да предизвика обилно кървене. След побоя по главата му също има няколко ужасяващи отворени рани. Подозирам, че заради това е малко неадекватен.
	— От това ще те заболи. Много — поглеждам го извинително изпод вежди.
	Той самоотвержено изправя гръб, излъчва сила и пълно доверие, когато заковава в мен уверен поглед.
	— Свикнал съм на болка. — Прехапвам език от този отговор.
	— Какво стана? — Отвинтвам капачката на шишенцето кислородна вода и напоявам марлята. Той се прави, че не ме е чул.
	— Сериозно ли е, докторе? — Добър знак е, че още може да се шегува и не стене от болка.
	— Ще оживееш. И не се измъквай от въпроса. — Усещам втренчения му поглед върху мен, докато предпазливо притискам марлята към раната.
	— Заради какво човек прави едно или друго? За по-добър живот.
	Знам, че в момента му е трудно да говори, аз обаче искам отговори, особено след онова, дето видях тази вечер.
	— Ако обаче сам си си изпросил боя, бил си прострелян и са те направили на кайма, това едва ли прави живота ти по-хубав. — Той изпуска рязко въздуха през зъби, когато притискам малко по-силно раната. — Извинявай, аз просто… помогни ми да разбера.
	Джуд въздъхва и отпуска глава назад.
	— Ти извинявай. Нямах намерение да довлека мършата си в задния ти двор. Представям си какво ти е. Но не знаех… къде другаде да отида.
	Признанието му ме трогва. Изведнъж заради неговата болка забравям моята.
	— Няма проблем. — Почиствам раната колкото може по-бързо и по-внимателно.
	— Ако не те познавах, щях да кажа, че те е грижа за мен — остроумничи той.
	Хапя долната си устна, за да спра сълзите.
	Съсредоточавам се да почистя раната. Пръстите ми треперят, не защото ми прилошава при вида на разкъсаната плът, а защото усещам, че Джуд следи всяко мое движение. Когато решавам, че мястото е добре дезинфекцирано, заставам между разтворените му колене и се надвесвам през рамото му към аптечката на масата зад него. Вземам течния пластир, лепенки, марля и антибиотичния спрей. Добавям и водката.
	— Трябва ли да се тревожа, че държиш всичко това подръка?
	Радвам се, че продължава да се шегува.
	— Сега би трябвало да си благодарен за това. ПТСР те прави свръхпредпазлив по въпроса за съдържанието на аптечката — добавям. — И те подготвя да се справяш с неочаквани ситуации. Помага ти да запазиш хладнокръвие и да мобилизираш всичките си умения, в случай че някой кървящ и смазан от бой съсед припадне в задния ти двор.
	Хвърлям поглед към Джуд, докато надявам нов чифт латексови ръкавици, и виждам, че ме гледа. Около дясното му око започва да се образува тъмно петно, подпухналата горна устна е спечена от засъхналата кръв, от носа му се спускат съсирени струйки. Ще стигна и до тях, но всичко по реда си.
	Отпивам от бутилката водка и му я подавам.
	— Готов ли си?
	Той я приема с благодарност и кимва.
	— Не.
	Няма как да не се ухиля.
	Отново се привеждам над него, за да се уверя, че раната е суха. Наясно съм, че трябва някак да го разсейвам, за да издържи всичко това. Няма вид, че се кани да припадне — явно ще остане в съзнание през цялото време.
	— Искам да ти се извиня, че първия път се държах толкова зле с теб. Тогава бях малко… неуравновесена.
	— Няма проблем.
	— Напротив. — Напръсквам течен пластир около краищата на раната и късам парчета от лепенката със зъби. Това е по-лесната част. Но сега ще му причиня зверска болка. Залепвам единия край на лепенката по края на раната, събирам разкъсаната плът и бързо залепвам и от другата страна.
	— Мамкамудасеневиди! — изревава той и удря крак в пода.
	— Извинявай. — Потръпвам, защото си представям колко го боли.
	— Не си виновна. Колко още такива остават? — Сплъстената коса е полепнала по бузите му и се надига всеки път, когато издиша яростно през зъби.
	Преценявам дължината на раната и отстъпвам назад.
	— Може би четири.
	— Проклет да съм. — Той си поема дълбоко въздух и пак отпива от водката.
	Посягам към второто парче лепенка и в същото време си мисля, че не мога да издържа да го гледам как се мъчи.
	— Тогава не бях… и все още не съм във форма. Но се оправям.
	— След всичко преживяно е нормално да си враждебно настроена. — Той изръмжава, когато лепвам пластира малко по-стегнато. Коментарът му ме хваща неподготвена.
	— Не каза ли преди малко, че няма проблем?
	— Така е… Обаче не съм казал, че не си се държала зле. Приличаше на малка коала. Сладка, но зла.
	Хапя бузата си отвътре, за да не се усмихна.
	— Казва се коала и не е мече. Това са двуутробни животни, не че има значение. — Шеговитото заиграване отвлича вниманието ми от ситуацията, при това не само от неговите рани.
	— Присъствието ми изнервя ли те? — пита внезапно той. Очите му са приковани в мен, усещам погледа му върху кожата си.
	— Да — прошепвам, ръцете ми треперят.
	— Недей — отвръща също с шепот той.
	Мълчим, а коремните му мускули ту се свиват, ту се отпускат. Знам, че в момента търпи невъобразима болка.
	— Искаш ли да спра?
	Той пак надига шишето водка.
	— Не. Продължавай.
	И аз го правя.
	Ако някак отвлека вниманието му, може да го облекчи. Затова решавам да карам направо.
	— Запознах се със сина ти в града — казвам. Готова съм да се обзаложа, че чак спира да диша и тялото му се вдървява. Не ми стиска да го погледна в очите, но продължавам. — После го заварих да пуска хвърчило в задния ми двор. А днес ме научи да управлявам платноходка. Така де, моторница играчка с платна.
	От онова, което казва Джуд, поемам дълбоко въздух. Спирам да го превързвам.
	— Значи _ти си_ красивата дама? — Той отмята косата от лицето си, погледът му се смекчава, става почти трогателен.
	— Ами… хм… не знам. — Вдигам рамене засрамена.
	— Ангъс все приказва за красивата дама, която живее надолу по пътя — продължава с благоговение той. — Казал съм му да не говори с непознати, но той ми обясни, че ти не си непозната. — Усмихва се, гледката е сладко-горчива предвид състоянието на лицето му. — Сега разбирам какво е искал да каже. Излиза, че и двамата… — замълчава, оставяйки ме да гадая какво е щял да каже.
	Не настоявам и продължавам да го кърпя, но още чувам думите му.
	Той долавя треперенето на ръцете ми.
	— Май си наясно с всички кървави подробности.
	Няма нужда да уточнявам, затова просто кимвам.
	— Да. Искрено съжалявам за онова, което се е случило на… жена ти. Но не съм разпитвала нарочно, честна дума.
	— Знам, че _ти_ не би го направила. За беда, не важи за останалите съседи.
	Съсредоточавам се върху превързването на раната. Искам да бъда откровена с него, да му призная какво видях. Но как се казва подобно нещо? Затова решавам да мина на по-неутрални теми.
	— Ангъс е забележително момче.
	— Благодаря.
	— Знаеш ли къде е… Розмари? — Поглеждам го крадешком и забелязвам как гневно свива устни.
	Поклаща глава, стиснал зъби.
	— Не, нямам представа. Остави ми прощална бележка: „Не се опитвай да ме откриеш“. Знаех, че рано или късно ще си тръгне. Запознахме се в гимназията. И аз като всички останали бях влюбен в нея. Тя си имаше начин да получава всичко, което пожелае, и, кой знае защо, пожела мен. Всички ме предупреждаваха, че ще почерни живота ми, но аз не ги послушах. По онова време бях хулиган и непрокопсаник и при всеки удобен случай се забърквах в неприятности, а тя… тя беше момиченцето на шерифа.
	Знам, че излизаше с мен само за да направи напук на Хенри. Той бе много властен, непрекъснато я наставляваше как да постъпва и какво да мисли. Аз не влизах в калъпа му и точно затова бях единственото, което тя искаше. Роуз беше… — Той замълчава, търсейки точната дума. — … дива. В очите на всички бе идеалната дъщеря, но зад тази фасада… Не съм срещал друга като нея.
	Приключвам със залепването на раната, но го оставям да продължи, докато пръскам с антибиотичния спрей.
	— Открай време искаше да се махне — разказва той, потънал в спомени. — Въпреки че Хенри бе пълна отрепка, Роуз обичаше Джил и не можеше да я изостави, особено когато…
	— Когато какво? — подканям го, завладяна от тази история.
	— Когато Джилиан откри, че Хенри приема твърде присърце полицейското призвание да служи и пази, що се отнася до най-добрата й приятелка. И получи нервен срив.
	Ченето ми увисва.
	— Е, да, оттогава лъскавата почетна значка на шерифа не е чак толкова лъскава. Знам го от първа ръка, защото аз ги сварих да се натискат в новата шерифска кола на Хенри. — Той поклаща глава с отвращение.
	— Сигурно това обяснява отношението на Хенри към… живота.
	Джуд въздъхва.
	— Той ме намрази още от пръв поглед, но откакто казах на Роуз какво съм видял, презира дори земята, по която ходя.
	— Ти на колко беше тогава?
	— На седемнайсет — отвръща. — Стана голям скандал, но в обичайния си стил Хенри накара всички да повярват, че Джудит, най-добрата приятелка на Джилиан, го е прелъстила. С Джилиан живяха разделени шест месеца, но пак се събраха, след като Джудит, която така и не успя да преживее срама, посегна на живота си.
	— Ужас — ахвам. — Нали не смяташ, че той има общо и с изчезването на Роуз?
	Лицето на Джуд посърва. Независимо колко го е наранила Роуз, явно още се тревожи за нея. Личи по погледа му.
	— Не, не смятам. Точно затова ме мрази. Явно вината е моя. Роуз направи единственото нещо, което никой друг в този град не е правил. Замина. Местните семейства от поколения не са напускали града и са доволни, че живеят по правилата, но не и Роуз. Тя открай време знаеше, че ще замине, а аз бях толкова заслепен, та очаквах да ме вземе със себе си.
	Дори не знам как да реагирам на думите му, затова мълча и го оставям той да си излее душата пред мен.
	— На деветнайсет забременя. Аз тъкмо бях навършил двайсет. За разлика от мен тя не искаше Ангъс. Обратно на повечето случаи, аз бях този, който я убеждаваше да не прави аборт. Мислех, че едно дете може да я промени, но не стана така. Когато Хенри разбра, първо се закле да откъсне топките ми, но после реши, че трябва да се оженим. Не можеше да допусне подобен скандал да опетни името на семейство Сандс.
	До едно време нещата вървяха добре, но след раждането на Ангъс Роуз ни разлюби и двамата. Аз го обичах, независимо от неговите… проблеми, но тя гледаше на него като на божие наказание. За мен Ангъс беше и си остава специално дете. Тогава обаче мнението на Роуз и Хенри за първи път съвпадна — че аз съм виновен, задето е нещастна. Останах с нея само защото исках Ангъс да отрасне и с двамата си родители. Не познавам баща си и никога не бих причинил нещо подобно на собственото си дете. За Роуз обаче единственият начин да се справи с такова нещастие бе да потърси късмета си другаде. — Той процежда последните думи, които сякаш са пропити с отрова, за това има едно-единствено сравнение.
	— П-прощавай, Джуд.
	Той кимва и се усмихва горчиво.
	— Май и двамата сме се оказали недостатъчни за нашите половинки.
	Сълзи пълнят очите ми. Едно от най-ужасните неща на света е да ти изневерят.
	— Тя не те заслужава… тя е тази, която с времето е станала ненаситна и себична. Според мен винаги си е била такава. — Внезапно усещам как пърхането на пеперудени криле се завръща. Опитвам да го прогоня, да го потисна, но не успявам.
	Той посяга и изтрива сълзите ми.
	— След изчезването на Роуз се превърнах в същинска развалина. В мен не остана нищо от човека, който бях някога. Тя ме промени. Разби сърцето ми и го отнесе със себе си. Ненавиждам циничния и ожесточен човек, който съм сега.
	— Значи е заминала без никаква следа?
	Джуд кимва, все още прави кръгове с пръст по бузата ми.
	— Да. Излиза, че шерифът не е много добър детектив.
	— А тя защо се е задържала толкова дълго тук? Явно не е била никак щастлива. — Долната ми устна потръпва, когато прекарва показалеца си по края й.
	Гледа ме съвсем отблизо, с топлота, разголвайки душата си, както никога.
	— Защото, каквото и да става, аз се грижа за онова, което е мое. На нея й харесваше да е в центъра на моя свят, но когато всичко стана прекалено трудно и тя се отегчи от съвместния ни живот, взе каквото можа и ме заряза съсипан и разорен. Трябваше да се махна още преди години. — Той преглъща със сухо гърло, адамовата му ябълка подскача. — Но всичко, което досега съм направил или което съм, е в името на моя син.
	Нима с това иска да каже, че не живее по правилата на другите? Може би дори неморално, на ръба на закона? Ала въпреки живота, който е избрал, той е от породата на оцеляващите — факт, заради който му се възхищавам още повече.
	Не съм свикнала на такъв прилив от чувства. Покашлям се и ставам, сваляйки окървавените ръкавици.
	— Сигурно ще ти остане белег. Съжалявам.
	Джуд посяга и стисва китката ми.
	— Свикнал съм с белезите. — Погледът му плъзва към татуировката, после среща моя. — От тия, които не се виждат, боли най-много.
	Сълзите отново бликват, защото последното все едно го е прочел в сърцето ми.
	Плъзвам свободната си ръка покрай едрия му торс, за да стигна аптечката — трябват ми дезинфектант и марля да почистя и лицето. Не правя опит да освободя китката си. Трябва, но не мога. Ако ще гръм да ме порази, не искам да го направя. Колкото и да е стряскащо, допирът му ми действа изцелително.
	Напоявам един тампон с кислородна вода и внимателно почиствам мястото около насиненото око.
	Показалецът му още е притиснат към мястото, където се усеща пулса ми.
	— Всеки белег разказва история — продължава той. — Това са крайъгълните камъни по житейския път на всеки от нас. Може би някой ден ще ми покажеш и твоя.
	Пръстите ми треперят, докато почиствам раните му. Не знае какви ги приказва. Не му трябва да вижда белезите ми — нито външните, нито тези отвътре.
	Той усеща, че се отдръпвам, и хваща ръката ми.
	— Никога не се свени от белезите си. Те са знак, че си се оказала по-силна от онова, което е искало да те унищожи. Ти си боец, също като мен. Никога не го забравяй.
	Думите му звучат толкова правдиво. Изведнъж осъзнавам, че съм преминала отвъд точката, след която няма връщане назад.
	Посягам и предпазливо докосвам медальона, който виси на врата му. Обръщам го и виждам, че е с образа на свети Джуд.
	— Красив е.
	За миг го обзема печал.
	— Това е светецът на надеждата.
	Поглеждам го изпод мигли и с този единствен поглед казвам неизказаното — имаме надежда, че утрешният ден ще е по-добър от днешния и вчерашния.
	_Човек може само да се надява._


>	Глава дванадесета

	Слънчевите лъчи, които нахлуват през отворения прозорец показват, че е съмнало. Точно кое време е обаче, не е ясно.
	Разтърквам очи, а замъгленото ми от съня съзнание опитва да подреди невероятните събития от изминалата нощ. Почистих раните на Джуд, доколкото можах, и му казах, че може да пренощува при мен — на дивана, разбира се. Връчих му одеяло и възглавница, казах „лека нощ“, а той се настани удобно и след миг вече спеше. Чудя се как с тия рани не изгуби съзнание и по-рано. Ала снощи Джуд доказа, че е от породата на оцеляващите — поредното качество, заради което го харесвам.
	Там е проблемът — толкова много неща харесвам у него. Кога стана това?
	Неговата отдаденост към сина му е достойна за възхищение. Независимо какво е преживял, Джуд не иска да се предаде. Не желае да губи времето си с „какво би станало, ако…“ — умуването, след като каруцата се е прекатурила, никому не е помогнало.
	От всичко, което научих, Розмари изглежда ужасен човек. Въпреки това усещам, че Джуд още я мисли — независимо какво е направила. Но защо това толкова ме измъчва? Защо ми се ще да бе набучил с игли вуду — куклата й?
	Със стон изритвам завивките. Ще си взема душ, за да отмия неуместните мисли, преди да сляза долу и да проверя как е той. Изненадващо за самата мен, решавам да се облея със студена вода. Обикновено, колкото и да е топло навън, развъртам крана на горещата докрай.
	Когато вече съм облечена, прекарвам пръсти през влажната си коса и хуквам надолу по стълбите развълнувана, че на дивана ми спи гост. Вече свикнах да живея сама, но е приятно да има кого да събудиш.
	С тази мисъл вземам завоя в края на стълбището, готова да кажа добро утро на Джуд, но като влизам в дневната виждам, че той още спи. Плетеното одеяло се е озовало на пода ведно с разхвърляните възглавници. Могъщото му тяло едва се побира на дивана, а ръцете и краката са огънати под крайно необичаен ъгъл. Изведнъж ме обзема чувство на вина, че не му предложих собственото си легло. Лицето му изглежда по-добре от снощи, но ако се съди по разкривените черти, явно още изпитва силна болка.
	Отивам на пръсти в кухнята и започвам безшумно да снова напред-назад, приготвяйки кафе. Докато го прецеждам, си мисля дали трябва да питам Джуд за снощи. Истината ще промени ли отношенията ни? Ами онова, дето изпитвам към него?
	Досега все се дърпах, опитвах да вдигна стена между нас, защото… харесвам този мъж. Да, той е невъобразимо привлекателен, но мен ме тегли по-скоро онова, което е в него. Ето я пак тази дума — тегли. Излиза, че и двамата ни тегли един към друг.
	— Кафето ухае чудесно. — Сепвам се. Дрезгавият глас на Джуд прекъсва потока от мисли. — Извинявай, не исках да те стресна.
	Поглеждам го и едва не глътвам език, като го виждам насред кухнята гол до кръста и все още сънен. Слънчевата светлина струи върху него и облизва русолявите кичури на разчорлената му, оплетена от съня, непокорна коса. Устните са наситено розови и сочни — цветът им подчертава тъмната набола брада.
	Той е абсолютно невероятен и не мога да откъсна поглед от него — дотук с твърденията, че ме тегли онова, дето е отвътре.
	— Благодаря, че ме подслони неканен — казва и тръгва с накуцване към кухненския плот.
	Куцането му ми действа като отрезвяваща плесница. Тутакси се превръщам в майка орлица.
	— Как си?
	Той свива рамене и прекарва ръка по окървавената превръзка.
	— Не съвсем зле, благодарение на теб.
	— Нищо не съм направила. Като приключим с кафето, мога да сменя превръзката ти, ако искаш.
	Той кимва, усмихнат.
	— Как пиеш кафето?
	— Черно.
	Вадя две керамични чаши, наливам в тях солидно количество от тая благина с екзотично ухание и плъзвам едната по кухненския плот. Той внимателно я прихваща и сяда на един стол.
	Въртя чашата в ръце. Мълчанието му ме притеснява — макар и дума да не обелва, погледът му дълбае в мен. Не е честно. Видът му е напълно овладян, а аз се чувствам така, все едно мен са простреляли — и то право в сърцето.
	Трябва да кажа нещо, каквото и да е, защото иначе лигите ми ще покапят в чашата с кафе.
	— Е, ще повдигнеш ли някакви обвинения? — Направо ми прималява от тази моя тъпотия. Какво, по дяволите, става с главата ми?!
	За щастие, той се разсмива.
	— Не, няма. Защото ще трябва да говоря с Хенри. Предпочитам пак да ме прострелят.
	— Снощи едва не умря. — Тонът ми става остър, защото още вря и кипя заради онова, дето му се случи. Сигурно малко драматизирам, но той наистина щеше да умре, ако раната беше по-лоша.
	— Тори… — Той плъзва ръка по плота, стига моята и я хваща. Аз би трябвало да се дръпна, но не го правя. — Преживял съм и по-лошо.
	Примигвам.
	— Какво?
	Той схваща, че е казал повече от необходимото.
	— Чакай малко! — вдигам пръст. — Какво трябва да означава това? Какво по-лошо, за малко да загубиш живота си?
	Той гузно извръща очи, а сърцето ми слиза в петите. Трябва да разбера истината, иначе неизвестността ще ме побърка, ще се поболея.
	Опитвам да преглътна унижението от онова, което предстои да кажа, и започвам да чегъртам с нокът по плота, отбягвайки погледа му.
	— Аз… те… видях.
	— Видяла си ме? — Явно е смутен.
	Налагам си да продължа и поемам дълбоко въздух.
	— Да, снощи. Вечерях в „Аутбек Стекхаус“ с приятел и те видях… да слизаш от една кола. — Куражът ми се изпарява и думите засядат в гърлото. Тишината ме смазва. Вдигам очи, уплашена от това, което ще видя.
	Главата на Джуд е наклонена на една страна, чака да продължа. Аз обаче не мога.
	— Кой е този приятел?
	Точно _това_ ли намери да попита?! Може пък наистина да правя от мухата слон. Присвивам очи, но не забелязвам у него и помен от вина.
	— От училището — отвръщам, защото се нуждая от малко отлагане, преди да излея страховете си пред него. — Работи в лекарския кабинет.
	Той изглежда почти облекчен.
	— Надявам се да си платила своя дял от сметката, защото страшно ще се засегна, ако приемаш храна от него, а от мен — не. — Скръства ръце на гърдите и се хили.
	— Откъде знаеш, че е „той“ — питам, отлагайки пристъпа на паника с още няколко секунди.
	— Защото си прекалено хубава, за да ти липсват обожатели.
	Страните ми пламват и аз преглъщам мъчително. Думите му важат с пълна сила и за самия него.
	— Точно ти ли го казваш?
	_О, мамка му._
	Не само се издадох пред Джуд, че знам за неговите обожателки, но току-що неволно признах колко ми харесва. В това няма нищо лошо, но излиза, че искам позволение да зяпам ненаситно съвършено изваяния му гръден кош.
	— Е, как мина любовната среща? Винаги съм се чудел дали, ако заведа австралийка на вечеря в „Аутбек Стекхаус“, ще е проява на лош вкус.
	— Любовна среща ли? Това не беше любовна среща — излайвам и едва не се попарвам с кафето, толкова бързо го глътвам.
	— Той отвори ли вратата пред теб? Плати ли сметката? Сигурно ти е казал, че изглеждаш прекрасно. — Мълчанието ми издава, че съм гузна. — Ясно, било е любовна среща. — Той ми смигва и насиненото му око още повече изпъква.
	Игривият му тон ме разсмива — ясно ми е, че само ме дразни. Ще ми се и аз да можех така.
	Тъкмо събирам кураж да го питам коя беше оная стара чанта мачкан лак снощи, когато някаква кола отбива пред нас. Вдигам учудено вежди. Кой пък може да е сега? Двигателят замлъква и няколко секунди по-късно на външната врата се чука.
	Надничам над широките плещи на Джуд и стискам очи като виждам кой стои отвън. Джуд поглежда през рамо и се ухилва.
	— Това ли е гаджето?
	Оставям го в кухнята да блъска глава дали „Аутбек Стекхаус“ се е превърнал в моето ново _любовно гнезденце_.
	— Здрасти, Девън. — Не опитвам да прикрия изненадата си, когато му отварям вратата.
	— Здрасти, Виктория. — Той се почесва по тила и на мен ми става ясно защо е дошъл. — Много ме е срам заради снощи. Съжалявам. Обикновено не пия толкова. — Още преди да отворя уста обаче, Джуд е вече до мен. Подскачам сепната, толкова тихо се е прокраднал.
	Поведението на Девън тутакси се променя. Дори мога да се обзаложа, че усещам настръхнали невидими бодли.
	— Здрасти! Не ни запознаха — аз съм Джуд. — Той протяга огромната си лапа, която Девън разтърсва унило.
	Наблюдавам с интерес как въздухът започва да трепти от демонстрацията на мачовщина. Препикаването на териториите започва с това, че Джуд прехвърля ръка през раменете ми и издува гърди като същински петел. Свеждам поглед към ръката му и бърча нос. Какви ги върши?!
	— Аз съм Девън. С Тори работим заедно. Вие как се запознахте? — пита той и не крие, че му е неприятно Джуд да ме докосва.
	Отварям уста, но Джуд ме изпреварва.
	— Живея оттатък езерото.
	— А, значи съседи?
	— _Добри_ съседи — поправя го Джуд, а аз му отправям крива усмивка и се питам откъде изведнъж се взе това собственическо чувство у него.
	Наблюдавам известно време словесния пинг-понг, заинтригувана как така хем съм главна тема на разговора, хем никой от двамата не ми обръща внимание.
	— Щом тя ми каза, че харесва Хари Потър, разбрах колко много общо има между нас — заявява Девън и на свой ред издува гърди.
	Опитвам да се измъкна от прегръдката на Джуд, но той ме стисва още по-силно.
	— О, да, знам всичко за нейната слабост към Хогуортс*. Затова отиваме на филмовия маратон в града.
	[* Училището за магия и вълшебство в поредицата романи на Дж. К. Роулинг за Хари Потър. — Б.пр.]
	При тези думи на Джуд извръщам глава толкова рязко, та за малко да си докарам „камшичен удар“. Той ме притиска още по-силно и едва не ме смазва в хватката си.
	— О, аз пък мислех, че ще отидем заедно — казва още по-унило Девън.
	Има право. На тази тестостеронна фиеста трябва да се сложи край.
	— Аз…
	Джуд обаче ме прекъсва.
	— Ангъс няма търпение да отидем.
	_Гейм_.
	_Сет_.
	_Мач_.
	Джуд знае, че е излязъл победител независимо на какво играем.
	— Извинявай, Девън, съвсем бях забравила, че обещах да отида с Джуд и сина му.
	Джуд засиява в самодоволна усмивка, а аз едва се удържам да не го сритам в глезена.
	— Няма проблем, Тори. Може някой друг път да отидем на кино.
	Девън пъха ръце в джобовете.
	— Аз… ъ… разбира се.
	Може би сега е моментът Девън да си тръгне, а аз да натрия носа на Джуд, защото се държи като… какво? Ревниво гадже? При тази мисъл се почесвам зад ухото.
	— Е, добре тогава. Приятно забавление с Хари Потър.
	— Чао, Девън. Приятен уикенд.
	Той обаче продължава да се помайва, давайки да се разбере, че иска да говори с мен на четири очи. Но това няма как да стане с този Кевин Костнър до мен.
	Девън най-накрая стопля, махва неохотно за довиждане и тръгва да си върви. Джуд ме пуска и започва да маха след него, сякаш изпраща кралска особа. Шляпвам го по ръката и се усмихвам неловко, когато Девън се обръща. За щастие, той най-накрая се качва в джипа и заминава.
	В мига, в който колата му се скрива от поглед, сръгвам Джуд в ребрата като пълна глупачка. Той изстенва и се превива на две, притиснал ръка към раната.
	— Ти си… — Поема си дъх, преди да продължи: — … зла мечка… коала.
	Направо ми прималява при мисълта, че може да съм отворила раната му. Той влиза вътре, все така превит на две. Но когато оттам долита някаква писклива версия на „Млечен шейк“ на Келис разбирам, че всичко е наред.
	Влизам след него и не мога да удържа кикота си, защото той продължава да пее как „моят млечен шейк събира всички момчета“. Доливам си кафе и въртя очи към тавана, когато Джуд влиза в кухнята със секси танцова стъпка.
	— Нали ти е ясно, че се държиш инфантилно?
	За щастие, той прекратява гаврата с танца и се подпира на касата на вратата. Правя се, че не забелязвам колко ниско на хълбоците са се смъкнали джинсите.
	— Напротив, аз съм спасител. Току-що те спасих от… — Оставя изречението недовършено. — Този е пълен непрокопсаник. Сигурна ли си, че има квалификация за медицински работник? Защото според мен е намерил дипломата си като късметче в кутия от зърнена закуска. И кой луд кръщава детето си Девън?! — Потръпва превзето.
	Слушам го и се питам заради какво толкова се пали. Какво го засяга? Изведнъж — и то много скоро след запознанството ни — започна да се държи като орлица. И май намрази Девън още от пръв поглед, без да му даде никакъв шанс.
	— И какво толкова е направил, та долази по корем да моли за прошка?
	— Определено не е пълзял по корем — мръщя се. — И не че ти влиза в работата, защото на всеки от нас се случва да сгази лука, но снощи Девън се напи и се наложи аз да го откарам до тях.
	Джуд изглежда хем възмутен, хем развеселен.
	— Ама че начин да провалиш първата си любовна среща.
	— Не беше любовна среща — повтарям. Ако имах по-дълга коса, вече щях да я скубя.
	— Само не го казвай на тоя „Да возиш мис Дейзи“*, че сърцето му ще разбиеш. Колко бири обърна?
	[* Препратка към заглавието на едноименния американски филм. — Б.пр.]
	— Знам ли? Май шест.
	— Женчо — процежда Джуд под нос.
	Вдигам очи към тавана. При тази разпаленост, с която Джуд злобее по адрес на противника, се питам дали, ако бях си влязла и бях ги оставила сами, в един момент щяха да започнат да мерят пишките си.
	— Е, по кое време да дойда да те взема? Филмът започва в четири.
	— О? Ама ти сериозно ли? — питам, връщайки се към сегашния момент.
	— Разбира се, стига да искаш. Обещах на Ангъс да отида с него. Той ще отиде с цяла група дечурлига и майки от училището. Според мен се опитва да впечатли някое момиче. — Джуд се ухилва гордо. — Обещах да не го излагам и да стоя далече от светлините на прожекторите. Но ти си добре дошла. — Колебая се. — Обещавам, че няма да се наложи да ме возиш до къщи — подмята саркастично. — Държа на пиене. — Не в това е проблемът обаче. Хапя устни. — Хайде де! Пък и няма да ни е неловко като на първа среща. Защото това няма да е първа среща — бързо дава заден.
	Изведнъж ме плисва гореща вълна.
	— Ние това с първата среща вече сме го минали. Така де, в това отношение при нас всичко е наопаки — започва да пелтечи той и прекарва ръка по брадясалата буза.
	Какво, дар слово ли изгуби? Езикът на същия този Джуд Сладкодумния Монтгомъри се върза?! Е, сега вече съм видяла всичко на тоя свят.
	— Пропуснахме етапа с опознаването и направо нагазихме в дълбокото.
	Той е прав. Първата ни среща не беше от обичайните. Всяка наша среща е различна от обикновените и това ме радва.
	Джуд доказа, че е лоялен и грижовен приятел и аз ще му отвърна със същото. Макар че го видях да мята пачки на някаква дъртофелница, това няма да промени факта, че ми харесва да съм негов приятел.
	— Искам да кажа, че се запозна със сина ми, преди да опознаеш мен…
	— И на мен ми харесва да съм твой приятел — прекъсвам го. Веждите му отскачат чак до косата, защото не е очаквал такова признание. — Ще се срещнем там към три. Искам да отида по-рано, за да видя какви бонбони предлагат. И между другото аз черпя. Не подлежи на обсъждане, защото така е при приятелите. Понякога вършат мили неща за своите приятели.
	Той се подсмихва, защото е наясно, че няма как да спечели спора. И защото вече ми е прилагал тази реплика.
	_Туше_.

	* * *

	— Изглеждаш страхотно, Тори — казва Чарли, обръщайки се към отражението ми в огледалото, докато се гримирам. — Направо сияеш.
	Спирам да се гримирам и игриво притварям очи; клепачите ми са покрити с тъмносив брокат. Килвам глава.
	— Това „сияние“ се дължи на бронзанта, който толкова настояваше да си сложа.
	Тя заглушава кискането си с длан.
	Поглеждам се в огледалото и установявам, че определено излъчвам някакво сияние. Странно, то се появи в мига, в който реших да стисна живота в мечешка прегръдка.
	А сега изведнъж ми се дощя да се наконтя за срещата — доста нелепо, след като цяла вечер ще седим на тъмно.
	— Е, кога ще разбереш какво е онова „повече“? — пита тя, припомняйки ми есемесите ни от предишната вечер.
	— Не и докато гледаме _Хари Потър и Нечистокръвният принц_ и определено не докато осемгодишният му син е само на крачка от нас.
	— Мъдро решение. — Тя надниква иззад клюкарското списание, което прелиства, изтегната на леглото ми. — А какво ще стане, като откриеш истината?
	— Предполагам, всичко зависи от това каква е истината.
	— И ако той признае, че е премълчал нещо страшно важно, което би могло да преобърне живота ти, просто ще го отсвириш, така ли? — В този момент наистина ми се ще да имах каменното изражение на покерджия. — Само че истината няма да промени нищо, нали?
	Пръстите ми треперят, докато попивам устните си със салфетка, за да стане безукорно червилото ми с нюанс на синя слива.
	Тя въздъхва и сяда на леглото.
	— Божичко, наистина нищо няма да промени.
	— Така мисля — отвръщам най-накрая и слагам капачката на червилото. Поглеждам отражението й в огледалото. — Знам, че каквото и да е направил, е било заради Ангъс — заявявам. — Всеки си има своите демони. Хората ни приемат такива, каквито сме, или не ни приемат — от това се разбира колко държат на нас.
	Тя обаче не изглежда много убедена. Въздъхва.
	— Така е, напълно си права. Но си даваш сметка, че той има тайни от теб, нали?
	Обръщам се да я погледна очи в очи и скръствам ръце на гърдите.
	— Значи ти вече не искаш да се сближа с него? Аз пък си мислех, че ще се зарадваш.
	Тя се надига и кимва оживено.
	— Радвам се. Само казвам да си предпазлива. Не искам да пострадаш.
	— Знам и те обичам, защото те е грижа за мен — отвръщам. — Ние обаче сме само приятели, които отиват на кино, това е.
	— Аха — отвръща колебливо тя.
	Решавам да не се задълбочавам повече и приглаждам гънките на тоалета си. Деколтето е високо, със закопчана яка и ми вдъхва сигурност. Бежовият гащеризон е с щампа на черни перца и от това, незнайно защо, се чувствам особено женствена. Не помня кога за последен път съм се чувствала така, но усещането ми харесва.
	— Как изглеждам?
	— Лъчезарна.
	— Имам ли вид на… нормална? — Пристъпвам от крак на крак с ботушите.
	Чертите й се смекчават.
	— Съвършена си.
	Всъщност за първи път собственото ми отражение ми харесва. Малка крачка, но все пак крачка напред. Чарли долавя радостта ми.
	— Приятна любовна среща — закача ме тя.
	— Не е любовна среща — поправям я и това прозвучава като развалена плоча дори в моите уши. Тя се изсмива шеговито.

	* * *

	Паркирам колата на няколко преки от киносалона, защото ми се ще да повървя и да усетя свежия ветрец по бузите си. Хубаво е да си жив в ден като този — аз и Вселената сме сякаш в синхрон. Дойдох тук да се помиря с живота и сега вече оценявам всичко, което имам. Ботушите ми чаткат по паважа в тон с щастливото ми настроение. Не помня кога за последен път съм се чувствала така жива. Хубаво усещане, че пак съм себе си.
	Кой знае защо се замислям за семейството си, за сестра си по-точно. Чудя се дали живее в мир със себе си след всичко, което се случи. Безспорно изпитва вина, но дали заради постъпката си, или защото я хванах на местопрестъплението? Мразя се за това, но съм по-склонна да приема второто. Видях, че имам няколко пропуснати обаждания от мама. Май наистина умишлено я избягвам. Просто не мога да приема приказки от рода на „време е да простиш на сестра си“. Няма как да стане. Някой ден сигурно ще мога да понеса присъствието й в една стая с мен, но прошка… Едва ли съм способна на това.
	За разлика от мен Джуд явно може да прощава. Аз и досега, щом се сетя за Браян, си представям едно-единствено нещо — как го премазвам с колата. Донякъде завиждам на Джуд, че не таи лоши чувства към жена си. Усещам, че още го е грижа за нея, но едно е ясно — любовта вече я няма. Сигурно е хубаво да не си представяш всеки ден как африкански слон размазва бившия ти.
	Завивам зад ъгъла, доволна съм, че не пуфтя и не пъшкам като някоя осемдесетгодишна баба. Всекидневното плуване ми се отразява добре. От ден на ден стигам все по-надалеч. Скоро вече няма да се съмнявам дали ще мога да доплувам до отсрещния бряг. Питам се само какво ще стане, когато успея.
	По тротоара е необичайно оживено — повечето хора най-вероятно са туристи, отбили се по пътя си занякъде другаде. По някое време тълпата се разрежда и сърцето ми трепва, като виждам две момчета, които толкова си приличат, застанали едно до друго.
	Ангъс се е вкопчил в ръката на Джуд, крехката му фигурка стига едва до кръста на баща му. Очилата а ла Хари Потър са прекалено големи за малкото му личице, в лявата си ръка стиска пластмасова пръчка на вълшебник. И с просто око се вижда колко е развълнуван и как прелива от гордост, че държи баща си за ръка. Синините по лицето на Джуд са прикрити с ниско нахлупена бейзболна шапка. Той прави смешни муцуни, а Ангъс щастливо се смее. От тази картина лъха само любов — чиста и невинна.
	Баща, син и… аз.
	Щом ме вижда, Ангъс пуска ръката на баща си и се втурва към мен. Засмивам се ликуващо — и той се радва да ме види, както и аз него. Клякам, когато стига до мен, и той се хвърля в прегръдките ми. Този жест е толкова искрен и безхитростен, че се разсмивам още по-силно.
	Поглеждам над рамото му и виждам Джуд да крачи към нас, радостно усмихнат. Рокерските му ботуши тежко тропат по асфалта, носи протрити джинси и прилепнала черна тениска.
	— Както се вижда, синът ми е много срамежлив — иронично подмята той.
	Засмивам се.
	— Синът ти е удивителен.
	Ангъс се дръпва, за да ми покаже вълшебната си пръчка. После започва да я размахва над главата ми, а огромните очила се плъзгат по носа му.
	— В принцеса ли ме превърна? — питам.
	Той поглежда Джуд през рамо и започва да жестикулира. Наблюдавам ги с интерес и се чудя защо Джуд се залива от смях.
	— Казва, че вече си принцеса — обяснява след малко Джуд.
	— Охо, тук си имаме работа с истински прелъстител — изричам, но пропускам да отбележа, че какъвто бащата, такъв и синът.
	— На мен ли го казваш.
	Изправям се. Ангъс поглежда първо мен, после Джуд и се усмихва. Питам се какво ли си мисли.
	— Готов ли си, приятел? — пита Джуд, задавайки въпроса и на жестомимичен език. За първи път виждам Джуд да говори със знаци — меко казано, е впечатляващо.
	Ангъс кимва, усмивката му е широка и еуфорична. Тази гледка ме вълнува по начин, по който не съм очаквала. В киното нахлува група двайсетина майки, учители и тълпа деца. Момиченце с руси плитчици и брекети махва на Ангъс да отиде при тях. Той ме хваща за ръката и ме повлича натам, Джуд върви след нас.
	Нареждаме се на опашката за билети, а аз попивам заобикалящото ме вълнение и възбуда. Децата лудешки препускат наоколо и правят заклинания на своите братя, сестри и приятели. Усещам, че и на Ангъс му се ще да се присъедини, но е прекалено срамежлив и се бои. Джуд също го усеща. Кляка пред него.
	— Искаш ли да си поиграеш? Може да вземеш и Шели със себе си — предлага. Наблюдавам, обзета от уважение, колко бързо и уверено разговаря на жестомимичен език.
	Ангъс тръска глава, дългата му коса се разпилява от рязкото движение. После стисва ръката ми и застава още по-плътно до мен.
	Представям си колко стряскащо е за него всичко това, особено след като в училището му едва ли има по-големи деца. Сега всеки от съучениците му се е заел с нещо свое, само момиченцето с плитките, което сигурно е Шели, се крие зад майка си и го стрелка с очи.
	Оглеждам се и виждам изрязаната от картон фигура на Хари Потър с дупка вместо лице — така всеки може да надникне през нея и да се превърне в любимия си герой. Дръпвам Ангъс за ръката и му я посочвам. Сините му очи се ококорват, връхчето на езика се подава в ъгъла на устата. Поглежда към Джуд и той кимва.
	— Може да отидеш. Искаш ли и аз да дойда?
	Ангъс поклаща глава и ме поглежда.
	— Разбира се, ще дойда с теб. — Ангъс засиява и ме повлича към картонената фигура. С едната ръка ровя из чантата за портфейла, защото съм обещала аз да черпя. Джуд обаче се обръща с гръб към нас и подсвирва. Няма как да споря, защото решителният малчуган ме мъкне след себе си.
	Дечурлигата се катерят по умаления макет на училището „Хогуортс“ и пищят от радост. Ангъс наблюдава внимателно всичко това и нетърпеливо пристъпва от крак на крак. Приближавам картонените фигури на героите и подавам глава през дупката, където би трябвало да е лицето на Хърмаяни. Ангъс продължава да стои настрани и да гледа децата. Мръщи се, когато едно от тях го избутва от пътя си. Изплезвам език и въртя очи. Може и да изглеждам нелепо, но съм възнаградена от смеха му.
	Ангъс се втурва и се покатерва на малко столче, за да сме двама в това глупаво забавление. Хилим се, правим физиономии и редуваме Хари, Хърмаяни и Рон. Губя представа колко време продължава това — явно доста, щом около нас се е събрала тълпа. Ангъс се смее толкова заразително, че скоро и аз се заливам от смях, чак сълзи текат от очите ми. Някаква светкавица ме заслепява два пъти. Поглеждам към майката на Шели, която ни снима с телефона си и приветливо се усмихва.
	— Чудесно — казва, преглеждайки снимките. — Изглеждаш толкова щастлив, Ангъс.
	Ангъс скача от столчето и протяга ръце към телефона. Жената обръща дисплея, така че да може и той да види. Уловила ни е в миг на спонтанност, от снимката лъха естествена радост, сърдечно чувство. Всъщност досега май не съм се виждала как се смея с глас. Виждал ли ме е изобщо някой? На тази снимка обаче съм уловена в миг на пълно щастие. Изглеждам съвсем безгрижна.
	— Ще влизаме ли вече? — пита жената и го потупва по бузата. Ангъс кимва и започва да жестикулира.
	— Хубаво, ти отиди до тоалетната, ние ще те чакаме вътре. — Шели продължава да наднича иззад краката на майка си. Когато й махвам, тя съвсем изчезва.
	Двете влизат в салона, а Ангъс започва бързо да жестикулира и Джуд се засмива. Трябва и аз да науча жестомимичния език. Очарована съм от начина, по който двамата общуват. Все едно са измислили свой таен код.
	Джуд разрошва косата на Ангъс. Поглеждам го, озадачена.
	— Ангъс току-що ме попита на колко години си. Иска да бъдеш негова дама на годишния бал в училище. Но казва, че ще те разбере, ако откажеш — не го бива много в танците. Всъщност не си длъжна да отидеш — добавя от себе си Джуд и оставам с впечатлението, че не иска да отида.
	Без колебание правя нисък поклон и показвам със знаци една от малкото думи, които съм научила от жестомимичния език.
	_Да_.
	Усмивката на Ангъс озарява всичко наоколо. Става ми обаче неприятно, като виждам как лицето на Джуд пребледнява. Чудя се защо.
	— Не бих го пропуснала за нищо на света — продължавам бързо. — Няма нещо, което да желая по-силно.
	Джуд изглежда разнежен.
	Сякаш всичко наоколо изведнъж притихва и аз безпаметно потъвам в тия бездънни сини очи. Между нас прескача нещо, долавям го. В отношенията ни винаги се е усещало някакво подводно течение, но в момента то ме завлича и се давя.
	Джуд внезапно слага край на магията помежду ни. Като никога изглежда смутен. Обикновено не отклонява поглед първи, какво се е променило сега? Винаги съм усещала привличане между нас, този път обаче стана нещо различно. Джуд обикновено се държи наперено, флиртува, а сега е някак… раздвоен.
	Не ми остава време да разтълкувам поведението му, защото вратите на пети салон се отварят и всички се втурват да видят любимото си момче магьосник.
	— Искаш ли бонбони? — пита Джуд и се покашля.
	— Не, и така съм си добре — отвръщам, внезапно изгубила апетит.
	Влизаме мълчаливо. Забелязвам, че Шели пази три места до себе си. Ангъс се настанява до нея и се подрусва щастливо на седалката, когато тя му предлага от пуканките си. Двамата с Джуд заемаме останалите две места. Той се дръпва наляво, за да не ме докосва. Питам се защо.
	Първо пускат рекламите и чак тогава си давам сметка, че на Ангъс ще му е трудно без субтитри. Сигурно може да чете по устните, за да добие поне обща представа какво се случва по време на напрегнатото действие. Дори такива прости неща, които ние приемаме за даденост, за него са въпрос на всекидневни усилия.
	Поглеждам го и той отвръща на погледа ми, докато дъвче с издути бузи. Явно нищо не го притеснява. Усмихвам се и ми се дощява и аз да погледна света през розови очила.

	* * *

	След втория филм от поредицата за Хари Потър половината салон вече е изпозаспал или се е изнесъл. Ангъс е отпуснал глава в скута ми. Тихото му дишане подсказва, че спи дълбоко. Нямам представа кога се е унесъл, защото бях прекалено заета да мисля какво става с Джуд.
	Въпреки тъмнината в залата пак усещам, че ме отбягва. Езикът на тялото му издава студенина — ръцете му са здраво скръстени, сигурен знак, че не ме допуска до себе си. Отчаяно се опитвам да проумея какво така рязко промени поведението му. Може би наистина не иска да отида с Ангъс на танците в училище. Разбирам го — майка му би трябвало да е с него, не аз.
	Още щом излезем от салона ще го успокоя, че няма да отида на танците, ако толкова го притеснява. Нямам намерение да престъпвам граници, нито да го карам да се чувства неудобно. На финалните надписи на „Хари Потър и Стаята на тайните“ Джуд _най-после_ ме поглежда.
	— Май е най-добре да го заведа у дома.
	Кимвам. Не съм очаквала да издържим целия филмов маратон.
	Той явно се притеснява да вземе Ангъс от скута ми, затова пъхвам ръка под момчето и го повдигам. Джуд го поема от мен и го понася като перце. Топлината на малкото телце изведнъж започва да ми липсва. Двамата се извиняваме на околните и мълчаливо се измъкваме от салона. Помежду ни продължава да тегне неловкост.
	Навън е застудяло, но може да ми се струва така заради вкиснатото настроение.
	— Къде си паркирала? — пита Джуд и пуска Ангъс да стъпи на земята още сънен. Майката на Шели също излиза, гушнала заспалата си дъщеря. Махва ни.
	— Малко по-надолу по улицата.
	— Ще те изпратя до колата.
	Усещам, че го казва само от любезност, не че наистина има желание.
	— Не, благодаря, всичко е наред. По-добре прибери Ангъс.
	Той май си отдъхва, че съм отказала.
	Къде ли сгреших? Всичко между нас вървеше страхотно, а сега… това. По всичко личи, че и Джуд е сконфузен като мен.
	— Е, благодаря за поканата. Прекарах си страхотно.
	— И аз.
	_Лъжа_.
	Той пристъпва от крак на крак.
	— Може да се видим някой път. — Това вече прилича на окончателна раздяла. На последно „сбогом“.
	Джуд дава да се разбере, че повече няма какво да си кажем. Изправям гръб и се обръщам да си вървя. Все още се надявам да ме спре, да се извини за неадекватното си поведение, но не го прави. Вървя по тротоара, без да се обръщам назад.
	Разходката на идване бе освежаваща, а настроението ми — толкова различно от сегашното. Сигурно Джуд има оправдание за странното си поведение на моменти — откакто се запознахме, и на мен понякога ми е падало пердето. В повечето случаи обаче той бе наясно защо откачам. А сега аз нямам представа какво се пречупи в него.
	Улицата е съвсем пуста, всички магазини вече са затворени. Ускорявам крачка и започвам да ровя из чантата за мобилния. Чувствам се някак по-спокойна, когато го държа в ръка. Звукът от отключването на колата отеква в околните опразнени сгради. И още повече подсилва усещането, че съм съвсем сама. Мятам чантата на предната седалка, сядам, тръшвам вратата и я заключвам. Изпускам дълбока въздишка. Горда съм, че успях да стигна до колата, без да загубя самообладание. Което доказва, че продължавам напред.
	Докато шофирам на връщане, имам предостатъчно време да мисля за Джуд.
	Нямам обяснение защо странното му поведение толкова ме притеснява. Той е просто приятел, ако е решил да се прави на Сърдитко Петко, прав му път. Колкото по-дълго карам обаче, толкова повече се вбесявам.
	Той нахлу в живота ми още със запознанството ни — не в романтичния смисъл, просто се намъкна неканен и все си вре носа да разбере нещо повече за мен. А сега, когато най-после съм готова да го приема, имам чувството, че вече пет пари не дава за мен. Нито за това какво ми струваше да се реша. Тази вечер наистина си прекарах хубаво, но в момента съм бясна.
	Гневът клокочи в мен и вече не отговарям за действията си — когато стигам моята улица, префучавам покрай къщи и набивам спирачки чак край бордюра пред бялата къща на Джуд. Рязко изключвам двигателя и понечвам да изскоча от колата, за да го попитам какво става. За малко да получа камшичен удар, защото предпазният колан е още закопчан. Това би трябвало да ми подейства отрезвяващо, да ме накара да се опомня и да се прибера, но не става така.
	Без да сдържам яда си, блъсвам силно портата и се втурвам нагоре по стълбите. Лампите на първия етаж светят, значи е още буден. Но щом стигам най-горното стъпало, осъзнавам какви ги върша. Заковавам се на място засрамена, че съм дошла чак дотук само за да питам Джуд какво става.
	Той имаше доблестта да ме оставя на мира всеки път, когато откачах без причина. Сега му дължа същото. Не помня кога за последен път съм изпускала нервите си за нещо… заради _някого_… и това изведнъж ме стряска.
	Чувствам Джуд и Ангъс близки — повече от ясно е. Но защо съм толкова… тревожна? Все едно Джуд е скъсал с мен. Когато го осъзнавам, примката на ужаса започва да се стяга около мен. Едва не падам по очи, докато тичам надолу по стълбите, вземайки по две наведнъж.
	Мисълта да се добера час по-скоро до колата ме прави сляпа и глуха за всичко останало. Когато чувам познатия дрезгав глас да ме вика по име, изпищявам и се препъвам в последното стъпало. За късмет, успявам да се задържа и не приключвам със задник във въздуха. Ала когато Джуд се втурва по стълбите, ми се ще да бях се ударила и сега да съм в безсъзнание, вместо да се налага да обяснявам какви ги върша в двора му.
	От устата му виси цигара — ето защо е навън. Не крие изненадата си.
	— Какво правиш тук?
	Нищо не пречи да излъжа, да се престоря, че съм се заключила. Но вече приключих с играта на криеница. Чарли веднъж каза, че не е чак толкова трудно да се справиш с това нещо, наречено живот. И беше права. Навремето се страхувах, сега обаче съм просто ядосана.
	— Аз… аз… — Думите засядат в гърлото. Самоувереността ми внезапно се изпарява. Поемам си дълбоко въздух, заставам твърдо на крака и си припомням колко свободна се почувствах, когато драснах клечката на онова пъклено кресло. — Нещо лошо ли съм направила?
	Джуд дръпва от цигарата, явно има нужда от доза никотин, за да отговори.
	— Не, Виктория, нищо лошо не си направила.
	— Тогава защо избяга, все едно имах пяна на устата и се готвех да изпия мозъка ти?
	Устните му потрепват, но той веднага пак става сериозен.
	— Трябваше да прибера Ангъс.
	— Джуд, има едно нещо, което харесвам у теб. — Той свъсва вежди заинтригуван. — Винаги си бил честен с мен — казвам. — От първия миг, когато се запознахме, никога не си опитвал да ме баламосваш. И държеше да се сприятелим, макар че едва не те подпалих и те оскърбявах много по-често, отколкото ми стиска да призная. Затова те моля да не започваш да ме лъжеш.
	Той издухва облаче дим, после стъпква фаса „Марлборо“ с тока на ботуша. Прекарва пръсти през разрошената си коса.
	— Има неща, които не знаеш за мен — отвръща. Понечвам да възразя, но той ме прекъсва. — И си спести забележката, че това няма значение, защото има.
	Искам да му кажа, че това наистина няма значение, но той не ми позволява нищо да кажа.
	— Не мога да те допусна в живота си. В живота на Ангъс — добавя. Думите му са като нож в сърцето. — За него би било много объркващо.
	— Объркващо? Как така? — Гласът ми секва.
	— Той те харесва, Виктория. Не мога да позволя да се привърже към теб. Какво ще стане, когато…
	— Какво ще стане, когато какво?
	Той въздъхва.
	— Какво ще стане, когато разбереш, че твоето място не е тук. Ще си заминеш. Ще се върнеш там, откъдето си дошла. При онова, което ти е познато. При _онзи_, който ти е познат.
	Явно намеква, че в края на краищата пак ще се събера с Браян.
	— Засега този град може да ти е като втори дом, но скоро ще разбереш, че тук е пълно с разбити мечти. Ние обаче се боим да се махнем.
	Колко тъжно, колко невероятно тъжно звучи това. Мигар мечтите се стремят към този град само за да умрат в него? Мислех, че това ще е ново начало за мен. Но според Джуд е по-скоро доживотна присъда.
	— Ще направя всичко, за да предпазя сина си. Знам, че намеренията ти са добри, но не мога да допусна… усложнения.
	— Според теб аз съм усложнение, така ли? — прошепвам със сведени очи.
	Той показва с два пръста помежду ни.
	— Ето това… е сложното — гласи неопределеният отговор.
	Сигурно трябва да се обидя, но вместо това ме заболява. Боли ме, защото Джуд слага край на нещо, от което досега не си давах сметка, че се нуждая. Без да го съзнава, той ме измъкна от най-тежкия период в живота ми. Явно съм била твърде заслепена, прекалено обсебена от самосъжаление, за да го оценя. А сега, когато ми го отнемат, се оказва по-необходимо и от въздуха.
	Защо да се подхранват чувства, които никога няма да избуят?
	— Аз… т-трябва да си вървя.
	— Виктория… почакай.
	Ала това не е по силите ми.
	Втурвам се към колата, защото искам да се махна от Джуд и думите му. Щом обаче чувам единствения звук, който придава поне малко смисъл на този абсурд, се заковавам на място.
	— Чакай.
	Врътвам се на пети и виждам Ангъс, застанал до Джуд със сънени очи и смачкана от възглавницата коса. Носи пижама с надпис _Аз, проклетникът_*, краката му са боси. Не смея да помръдна. Тялото отказва да ми се подчини. Джуд отчаяно стиска очи, после прекарва ръка по лицето си.
	[* Американски пълнометражен анимационен филм. — Б.пр.]
	Любовта му към Ангъс е безкрайна; убедена съм, че би положил живота си в краката на малкото момче. Моите намерения към него също са добри, но Джуд е прав. Аз съм усложнение. Защото не съм наясно с чувствата си към Джуд. Знам само, че той е нещо _повече_.
	Докато не реша коя съм и какво искам, трябва да стоя по-далеч. Ако саможертвата изглежда така, дано поне болката да си е струвала.
	Тръгвам към Ангъс, усмихвам се и се правя, че всичко е наред. Джуд слага ръка на рамото на сина си и така ми показва, че саможертвата може да бъде и награда, стига човекът, в името на който се прави, да я заслужава.
	— Здрасти, малък вомбат* такъв. Не трябва ли да си в леглото?
	[* Дребно австралийско двуутробно животно. — Б.пр.]
	Ангъс ми отговаря със знаци и вдига очи към Джуд да преведе.
	— Казва, че е станал за чаша вода и те е видял през прозореца. Иска да ти пожелае лека нощ.
	Как е възможно да има толкова невинно, толкова чисто създание? Впивам поглед в Джуд и си давам сметка, че отговорът е пред мен.
	— Лека нощ, да спиш в кош и да сънуваш грош.
	Започвам да гъделичкам Ангъс и той се киска неудържимо.
	После казва още нещо със знаци и кимва.
	— Пита дали ще подпъхнеш завивката му.
	Пронизва ме остра болка — може би това ще е единственият ми шанс да подпъхна нечия завивка. Клякам на едно коляно.
	— Сигурна съм, че татко ти повече го бива за това — казвам. — Пък и трябва да нахраня котето.
	Той кимва. След това се прозява.
	— Довиждане, Ангъс. Доскоро. — Преглъщам сълзите, опитвам се да бъда силна.
	Понечвам да се изправя, но той протяга ръка и вплита пръсти в моите. Поглеждам ръцете ни и се усмихвам.
	Той ме пуска, за да каже нещо със знаци, после се навежда и ме целува по бузата. След това махва и изтрополява нагоре по стълбите, преди да успея да отвърна. Продължавам да стоя на едно коляно, а когато вдигам очи, виждам как Джуд разкаяно преглъща.
	— Той каза, че не е „довиждане“… а „лека нощ“.
	Преглъщам сълзите и се надигам с горчиво-сладка усмивка.
	— Е, тогава лека нощ, Джуд. — Ще ми се Ангъс да излезе прав, но това между нас е май по-скоро сбогуване.
	Той преплита пръсти на врата си и въздъхва.
	— Лека нощ, Виктория.
	Толкова много неща искам да му кажа, но премълчавам. Въпреки пеперудите, въпреки ефирното пърхане на крилете им, ще трябва да стоя по-далеч. Защото пеперудите накрая ще ме подведат.


>	Глава тринадесета

	_Месец по-късно_
	— И така… червено — Чарли допира червената коприна до тялото си. — Или черно? — Бързо сменя коприната с черната дантела.
	Вдигам рамене и сръбвам от фрапучиното, после се отпускам на двуместното розово канапе, съжалявайки, че не е по-голямо.
	— Тори, съсредоточи се. — Чарли щраква с пръсти под носа ми.
	Поглеждам я сънено и се цупя.
	— Извинявай, Чарли, аз съм най-ужасната най-добра приятелка. — После се съсредоточавам върху конкретната задача и оглеждам двата чифта бельо. — Червеното.
	Тя се ухилва и триумфално го развява над главата си. Но сега, като внимавам, вече забелязвам, че и двата модела са ужасни — все едно са взети от някой долнопробен сексшоп, не от „Виктория Сикрет“.
	— Какво не е наред? — Тя тутакси е уловила промяната в мен.
	През изминалия месец предприех дълго пътуване навътре в себе си. Не беше никак лесно, но накрая, _най-накрая_ излязох на правилния път. Струваше ми доста дълго отклонение, но пък никога не съм виждала нещата така ясно, както сега. Работата, приятелите и концентрирането върху новия живот поддържат ума ми непрекъснато зает. И не ми остава време да се замислям за съседите отвъд езерото.
	Не ми остава друг избор, освен да приема нещата такива, каквито са.
	_Приемане_.
	Приех живота такъв, какъвто е и загърбих миналото. Имам вяра в онова, което ще бъде.
	Джуд е специален. Той влезе в живота ми в момент, когато никого не очаквах. Показа ми какво е добрина. Доказа ми, че съм по-силна, отколкото мислех. Подтикна ме да се взема в ръце, а аз как му отвърнах — отблъснах го.
	_Приемане_.
	Приех, че през първите няколко седмици от живота си тук се държах като пълна откачалка.
	Гърдите още ме болят от това приемане. Джуд и Ангъс ми липсват повече, отколкото очаквах. И ето че направих нещо съвсем импулсивно — сдобих се с татуировка. Нямаше съмнение къде точно я искам. И каква да бъде думата. Джуд носи своето клеймо, сега и аз имам моето.
	Помня как усещах, че чувствата ми към Джуд са нещо _повече_. Тогава още не знаех точно какво означава, но вече съм наясно — изпитвам към него нещо много повече от приятелство, което обаче не е достатъчно за… любов? Тази дума все така ме плаши. Според мен винаги ще е така. В момента единственият човек, към когото искам да изпитвам нещо повече, съм самата аз.
	С всеки следващ ден ставам все по-силна.
	Отърсвам се от мислите за своите злочестини и се усмихвам.
	— В общи линии всичко е наред. — Отпивам голяма глътка и отлагам лошите новини за по-нататък. — Къде е обаче останалата част от бельото?
	Чарли избухва в смях.
	— Не, питам сериозно.
	Тя започва да се смее още по-силно.
	— Вземай пример — казва, когато най-после успява да си поеме дъх. — Може и на теб скоро да ти се наложи да пазаруваш тук.
	За малко да се задавя.
	— Може и така да е. Само се чудя какво би предпочел бъдещият мъж на мечтите ми — коприна или дантела. И преди да попиташ — не, не съм използвала никога такова нещо — уточнявам.
	Снобарката, която са назначили за продавач-консултант, минава покрай нас с високо вирнат нос. Прави се, че не забелязва протритите ми джинси и тениската на „Пинк Флойд“.
	— Много се радвам, че поне едната от нас прави секс. Аз временно съм в пауза. Не успявам да се справя дори емоционално, да не говорим за физически — признавам.
	Тя добива дяволито изражение.
	— Винаги може да звъннеш на един синеок и красив съсед.
	— За секс? — изтърсвам и тутакси приковавам вниманието на всички в магазина към разговора ни.
	— Е, не веднага — отвръща тя, тактично снишила глас. — Може първо да излезете на среща. — Замеря ме със сутиена на рюшчета и се изкисква. — Достатъчно е само да му се обадиш. Така ще се сложи край на мъките ви.
	— И така съм си добре. За мъка и дума не може да става — заявявам и млясвам след глътката кафе. За щастие, тя не опитва да спори и тръгва да рови из магазина за нещо не толкова перверзно.
	— Ти си умната, Тори. Даже имаш диплома за доказателство. — Вдига ръце и се разсмива, когато я поглеждам нацупено. — Животът е кратък. Не бъди чак толкова комплицирана.
	Ето я думата.
	_Комплицирана_.
	Вдигам очи към Вселената и мислено й показвам среден пръст.
	След още петнайсет чифта бельо вече ми се пишка. Чарли решава, че един сутиен и подходящо бельо към него са жизненонеобходимо допълнение към дантелените неща, които се кани да купи. Измъквам се, преди мехурът ми да се пукне. Молът гъмжи от нахъсани купувачи, изгарящи от нетърпение да похарчат парите си и да напълнят гардеробите с дрехи по последен писък на модата.
	Оглеждам недизайнерската си премяна. Дали пък да се присъединя към цивилизованите хора с няколко нови дрешки, които да засвидетелстват отгръщането на нова страница в живота ми? Измивам ръцете си и решавам да огледам какво предлагат околните магазини. Може нещо да хване окото ми. Бюджетът ми все още е ограничен, но пък имам постоянна и добре платена работа, която обичам.
	Главозамайваща тюркоазена рокля, която стои върховно на манекена, ме заковава пред една витрина. Захласвам се по падащите на каскада дипли. После оглеждам дълбокото деколте и ми става ясно, че никога няма да се чувствам добре в нея. Но нали всички сме дошли на този свят с различна фигура, форми и размер? Крайно време е да приема тялото си каквото е.
	— На това му се казва рокля.
	Вдигам рязко глава и в отражението на витрината виждам кой стои зад мен. След толкова много време не знам дали да заплача от щастие, или просто да заплача. Той изглежда страхотно със сините джинси и прилепналата тениска с V-образно деколте. Винаги ли е бил толкова снажен? Ако е така, значи паметта ми изневерява.
	Поемам си дълбоко дъх и се обръщам. Правя всичко по силите си да не се превърна в локва от копнеж.
	— Здрасти.
	Джуд се усмихва.
	— Здрасти и на теб.
	Настава неловка тишина, явно и на двамата не достигат думи.
	Той ми липсваше, няма как да отрека. Ала преди да го видя, не си давах сметка колко много ми липсва всъщност. Синините и раните му вече са зараснали, но — както ми каза веднъж — невидимите белези най-силно болят.
	— Как я караш? — пита, за да запълни мълчанието.
	— Бива — отвръщам и ми се ще да можех да кажа нещо по-сърдечно.
	— Това е добре.
	Никога не ни е било трудно да разговаряме, но сега май вече не е така. Иска ми се да попитам за Ангъс, но премълчавам.
	Той прави крачка към мен, в сините му очи се разгаря пожар.
	— Изглеждаш… добре.
	Защо беше тази пауза? Какво искаше да каже?
	— Ти също. Да не би да тренираш? — Казвам го и направо ми идва да потъна в земята. Защо не си останах с едносричните отговори?!
	Той се подсмива. Бога ми, ужасно е красив. Бях забравила колко е красив. Винаги е бил изключително привлекателен, просто аз съм гледала в друга посока. Мъжественият му аромат стига до мен и вече знам, че досега съм живяла като кон с капаци.
	— Работата ме поддържа във форма.
	Той прави още една крачка към мен и аз инстинктивно отстъпвам, опирайки длани до стъклото на витрината. Май трябва да се хвана за нещо, за да запазя равновесие.
	— Явно имаш много работа, защото формата ти е много, хм… добре оформена. — Усещам как се изчервявам от глава до пети. Защо устата ми точно сега реши да действа на своя глава?!
	Устните на Джуд се повдигат в ъгълчетата в нещо като усмивка — очевидно нервността ми го забавлява. Тази гледка е най-хубавото нещо за цялата сутрин. После обаче в главата ми нахлуват спомени за последната ни среща. Това попарва щастието ми.
	Отново настава мълчание, което казва предостатъчно.
	После той неочаквано посяга и нежно докосва ъгълчето на устата ми. Толкова съм смаяна, че дори не мога да реагирам. Нито да си поема дъх. Гледам благоговейно как поднася пръсти към устата си и облизва останалата по устните ми пяна от фрапучиното.
	Трескаво бърша устни, притеснена, че още съм омазана, а той се подсмихва. Няма как да отрека, че между нас има привличане. Раздялата изобщо не е охладила чувствата ми.
	Видно е, че иска да каже още нещо, но не се решава. Благодарна съм, че не ми се налага да говоря. Щом отворя уста и изтърся нещо, после се питам къде се е дянал умът ми.
	— Приятно ми беше да те видя. — После, просто ей така, той се дръпва назад, а аз стоя със замаяна глава. — Чао, мече коала.
	Мразя разделите ни. И когато тръгва да си върви, се провиквам след него.
	— Поздрави Ангъс от мен.
	Сигурно първо трябваше да се съвзема след неочакваната среща с Джуд, но искам да знае, че мисля и за двамата.
	Раменете му се отпускат, свежда глава.
	— … Добре. Е, може пак да се срещнем някой път.
	И ме оставя онемяла. Кое не ми е наред?!

	* * *

	Седя сама у дома в събота вечер. Разположила съм се на червеното кресло с кръстосани крака и усвоявам жестомимичния език от книга, която поръчах онлайн.
	Колкото и да е невероятно, само това ми помага да се почувствам по-добре. Отказах се да проверявам домашни работи и да пиша оценки тази вечер, защото умът ми витае другаде. По-точно около къщата на Джуд оттатък езерото.
	Мобилният е до мен. Изкушавам се да звънна на Джуд. Дали пък да му пратя есемес колко ми е било приятно да го видя? Въздъхвам и се облягам на креслото. И какво ще докажа с този есемес? Може би, че все още съм ужасно комплицирана и не мога да приема… Кое? Чувствата си към него? _Наистина_ ли имам чувства? Май след днешната среща вече няма как да отрека.
	Разтривам слепоочията си, усещайки задаващото се главоболие. След цялото мислене имам солидно основание да гаврътна едно силно питие. Тъкмо се надигам и мобилният иззвънява. За малко да си глътна езика. Нервите ми и бездруго са опънати до скъсване, но като виждам кой се обажда, ще ми трябва не питие, а валиум.
	— Джуд? — Изобщо не крия, че съм стъписана. — Какво…
	Той обаче не ме оставя да довърша.
	— Виждала ли си Ангъс? — В гласа му има паника.
	— Не, не съм. Всичко наред ли е? — Тежката въздишка е достатъчен отговор. — Кога го видя за последен път?
	— Около шест — отвръща. Чувам го как тежко ходи по дъсчения под. — Къде ли не го търсих.
	Часовникът на полицата над камината показва почти единайсет.
	— Звънна ли на Хенри? Може там да е отишъл.
	— Не съм се обаждал. Не мога.
	Разбирам защо се притеснява. За Хенри това ще е още един повод да го обвини за всички нещастия по света.
	— Ще ти помогна да го потърсиш. Едва ли е отишъл далеч.
	— Ей сега идвам. — Той затваря, а аз бих могла да се закълна, че само миг по-късно чувам пикапът да пали с рев.
	Втурвам се нагоре към стаята си, нахлузвам кецовете и грабвам палтото. Цялата се треса, но не студената вечер е причината. Ако стане нещо с Ангъс… Дори не мога да довърша тази мисъл. Откъм външната врата се разнася силно думкане, честотата на ударите съвпада с блъскането на сърцето ми.
	Хуквам надолу и отварям. Джуд стои отпред. Има вид сякаш всеки момент ще припадне. Косата му е разчорлена, погледът е като на обсебен от неведома сила, няма и помен от жизнерадостния и пращящ от здраве мъж. Без да кажа дума, навличам палтото и заключвам вратата зад себе си, докато той слиза на бегом по стълбите.
	Представям си Ангъс сам и изгубен, но не се решавам да споделя тревогите си с Джуд. От двама ни той е по-близо до пълния срив. Аха да извикам Ангъс по име, но навреме прехапвам език. От това няма да има никаква полза. Ангъс не може да ме чуе.
	— Къде го търси? — питам, опитвайки да настигна Джуд, който вече тича надолу по пътя. Омекналите ми колене едва ме държат.
	— Навсякъде — отвръща, без дори да ме погледне. Лъчът на фенерчето му отскача ту наляво, ту надясно. Трескавото движение е като огледало на състоянието, в което Джуд се намира. — Трябваше да очаквам, че ще направи нещо такова.
	— Нямало е как да знаеш, Джуд. Недей да се обвиняваш. — Гледам да не изоставам, но май ще трябва да се затичам, за да го настигна.
	— Тъпите танци в училището на Ангъс са тази вечер! — изстрелва Джуд и отпуска рамене.
	— О! Това вече променя всичко.
	— Точно така. — Той спира и се извръща толкова рязко, че забивам чело в твърдата маса на гърдите му. Вдига ръце да ме задържи и пръстите му се впиват в бицепсите ми. Допирът с него е като с жива електрическа верига — усещам как токът струи от върховете на пръстите му.
	Откакто Джуд ми каза да стоя далеч от него и сина му, съвсем бях забравила обещанието си да отида с Ангъс на танците. Ако има виновен за изчезването на момчето, това съм аз.
	— Аз съм виновна. — Очите ми се пълнят със сълзи. — Трябваше да отида с него. Съвсем ми изскочи от ума. Подведох Ангъс. Обещах да бъда негова дама, а сега дори не си спомних! Толкова съжалявам, Джуд.
	Хватката му става още по-болезнена, усещам я почти като наказание, после ме пуска.
	— Стига. Не си виновна ти. Знам, че щеше да отидеш с него на танците. Но опитвайки да предпазя себе си, неволно нараних сина си. — Заравя пръсти в косата си. — Трябваше да овладея чувствата си към теб и тогава това нямаше да се случи — провиква се болезнено.
	Усещам, че в мига, в който прави това признание, вече съжалява. А аз едва дишам. Чувства? Към мен? Сигурно е някаква грешка. Той обаче толкова силно прехапва долната си устна, че всеки момент ще пусне кръв. Вече знам — не ми се е причуло.
	Джуд има чувства към мен, а аз имам чувства… към Джуд? _Кога_ стана това?! По-важното обаче е какво става в момента. Татуировката ми започва да смъди и аз изведнъж поглеждам всичко отвисоко като…
	_Хвърчило_.
	Ама разбира се.
	Съсредоточавам се върху най-важното в момента и отстъпвам на крачка от Джуд. Той изглежда наранен от отдръпването ми, но скоро разбира причината.
	— Мисля, че знам къде е Ангъс.
	Не чакам да ми отговори.
	Обръщам се рязко и хуквам по-бързо откогато и да било в живота си. Тежките стъпки на Джуд ме следват по петите. Тичам, за да намеря Ангъс, но и да избягам от онова, дето ми тежи. То е в мен отдавна, но сега изплува на повърхността и не знам какво да правя.
	Влизам със спринт в алеята за автомобили покрай къщата ми и завивам наляво към кея. Сърцето ми ще се пръсне всеки момент, когато съзирам дребничката фигура на брега на езерото. Това несъмнено е Ангъс. Хвърчилото пеперуда потвърждава, че съм права.
	Помня първия път, когато го видях да пуска хвърчило: тогава си помислих, че има нещо пречистващо да дадеш воля на нещо и да го гледаш как се издига в небето. Когато Джуд ми каза за танците, се досетих, че бягството на Ангъс е свързано с мен. Имал е нужда да отиде някъде, да направи нещо, което му дава усещане за свобода. Питам се каква ли е била причината предишните два пъти, когато го заварих в задния двор. Въпреки всичко съм щастлива, че в неговите очи домът ми е символ на убежище и закрила.
	Джуд ме изпреварва тичешком. Силата на устрема му отвява косата от лицето ми. Изоставам, за да му дам време да се види със сина си. Ангъс се обръща. Лицето му е озарено от радост, че хвърчилото се е издигнало толкова високо. Вятърът го е подхванал и го носи надалеч. Ето защо нито Джуд, нито аз сме го забелязали досега.
	Джуд сграбчва Ангъс и едва не го смазва в мощната си бащина прегръдка. Място не може да си намери от радост и облекчение, не пуска момчето дори за миг, прегръща го и го притиска силно към себе си. Гледката е толкова красива. Пеперудата пърха все по-нависоко в небето и сякаш наблюдава отгоре събирането на баща и син.
	Джуд най-накрая пуска Ангъс и му помага да стане от кея.
	— Не може да изчезваш просто така — казва му със знаци. — Толкова се изплаших, да не би да ти се е случило нещо.
	Ангъс му отговаря нещо, но Джуд клати глава.
	— Не, приятелю, не се прави така. Трябваше да попиташ.
	Приближавам към тях и съсредоточено ги гледам, припомняйки си оскъдните познания за жестомимичния език от последния месец. Видеоклиповете в Ютюб и схемите в учебника ми помогнаха да се ориентирам в главното. Не съм много сигурна, но май Ангъс настоява да види Йег.
	Джуд уж го мъмри, но така по-скоро прикрива огромното си облекчение.
	— Търсих те къде ли не. Даже минах оттук един-два пъти. Къде беше?
	Ангъс му отговаря, а Джуд повтаря на глас онова, което той казва.
	— Постоях малко тук, после отидох с колелото да ловя светулки.
	— Понякога си също като проклетата Светкавица*.
	[* Американски комиксов герой, за който има и телевизионен сериал. — Б.пр.]
	Приближавам, а Ангъс впива очи в мен и усмивката му се ширва от ухо до ухо. Обръща гръб на баща си, който все така го гълчи, връчва му макарата на хвърчилото и се втурва към мен. Навеждам се и го поемам в прегръдките си. Тънките му ръчички се увиват около врата ми и така ме стискат, че едва успявам дъх да си поема. Но пък на кого му е притрябвало да диша, когато си има това!
	Когато най-сетне ме пуска, Ангъс ми казва със знаци „здравей“. Пита дали съм видяла как пуска хвърчилото. Изобщо не подозира за тревогите, които е причинил, защото не си дава сметка, че го смятат за изчезнал. Нали е в моя дом, не на чуждо място.
	Джуд се кани да преведе какво казва Ангъс, но аз го изпреварвам и отговарям със знаци.
	— Да, вомбат. Много си добър в това.
	Джуд и Ангъс ме зяпват. Само миг по-късно Ангъс се ухилва и започва бързо да жестикулира. Няма как да не се засмея на вълнението му.
	— Още се уча — отвръщам и разрошвам косата му. Той се засмива насреща ми.
	После хуква и отмъква хвърчилото от Джуд, който явно още е парализиран от тревога. Изправям се и смутено отупвам ръце, защото Джуд ме гледа така, все едно ям деца.
	— Не разбрах точно какво ми каза — че е щастлив, защото уча неговия език, или че е жълт марсианец, който обича пай.
	Джуд прихва и това сваля напрежението.
	— Позна. Каза, че е щастлив. Другото беше въпрос: какво е вомбат.
	Сега пък аз се разсмивам.
	После забивам поглед в земята, дъвча долната си устна и се чудя какво да кажа. Джуд ми помага.
	— Така значи, учиш езика на глухонемите.
	— Ами да. Откачено, нали? — Започвам да подритвам едно камъче, защото просто трябва да правя нещо. Иначе ще потъна от срам.
	— Никак даже не е откачено, Виктория. Напротив, много е яко. И мило.
	Стомахът ми леко се свива, щом срещам завладяващия му поглед, вторачен в мен.
	— Е, хубаво тогава. Реших, че ако има дори малка вероятност отново да видя Ангъс, ми се ще да му кажа „здрасти“.
	Джуд кимва, тихият ветрец роши меката му коса. Прави крачка към мен, после втора. Аз продължавам да дърдоря, но усещам електричеството, което преминава между нас.
	— Още съм новак. Честно казано, непрестанно се притеснявам, да не би да сторя нещо неправилно, но… хм… Ангъс много ми липсваше и… — Не успявам да довърша, защото изведнъж се озовавам в прегръдката на Джуд.
	Сковавам се, защото ме е страх какво може да стане, ако помръдна. Джуд ме притиска още по-здраво и когато изстенва в ухото ми, всичките ми задръжки се изпаряват. Оставям да ме водят чувствата. Всичко у него е точно както би трябвало да бъде — твърдото му тяло допълва вътрешната му нежност, плиткото дишане подчертава галопиращото сърце. Минали са едва три месеца, откакто напуснах Браян, а вече не помня какво е усещането да съм в неговите прегръдки, това тук обаче никога няма да забравя. Пристрастена съм към уханието на Джуд, към докосването му и към начина, по който тялото ми реагира на неговото.
	Не знам на какво се дължи — на моята временна невменяемост или на това, че изведнъж неистово пожелавам Джуд — повече от въздуха, но се откъсвам от прегръдката му, вдигам трепереща ръка и я притискам до лицето му, което помня смазано от бой. Той не крие колко е смаян. Чистотата на случващото се между нас ме окрилява.
	С върховете на пръстите проследявам очертанието на свъсените му вежди, галя челото и докосвам одухотворените очи. После се спускам към брадясалата челюст, а косъмчетата гъделичкат кожата ми. Устните му треперят, но са най-меките, най-мамещите за целувка устни, които съм виждала. И аз… толкова силно… искам да ги целуна. Вече не мисля за нищо друго, освен за това да се разтворя в него.
	Устните му се разтварят, дъхът му излиза топъл, ирисите потъват в черните езера на желанието. Стоя на сантиметри от него, забравила коя съм и че това не бива да се случва. Джуд пристъпва със затворени очи, облизва пръстите ми, които вече са опознали очертанията на устните му.
	Яхвам вълната на тази импулсивност, защото всичко ми се вижда толкова правилно, така редно. За жалост, цялото преживяване е съсипано, когато сладък глас се обажда иззад нас.
	— Ангъс, слава богу, че те открих.
	Поглеждам над рамото на Джуд. Русата нимфа отпреди няколко седмици пак стои в двора ми от плът и кръв. Разпалените ми чувства тутакси са охладени от студения душ на „какви ги вършиш, по дяволите“. Дръпвам се рязко с чувството, че съм се представила като пълна глупачка.
	Джуд е не по-малко изненадан от мен, но не от появата на нимфата, а защо аз реагирам така на тази харпия в задния двор. После обаче връща самообладанието си и се покашля.
	— Здрасти, Грейс. Всичко е наред. И този път се размина. Намерихме го.
	— Хайде да се прибираме — казва тя на Ангъс с усмивка, пренебрегвайки Джуд. Май той притежава таланта да вбесява всички около себе си.
	Но къде по-точно се прибират? Дали живеят в една къща? Спят ли заедно? Стомахът ми се свива, всеки момент ще повърна. Наясно съм, че Джуд си има тайни, но това е повече, отколкото бих могла да понеса. Въобразявах си, че между нас има нещо специално, но явно греша.
	Той поклаща глава.
	— Може и да остана…
	Аз обаче слагам точка, защото нямам намерение да бъда трето, пето или бог знае кое колело.
	— Не, най-добре да си вървиш.
	Джуд бавно се извръща и не прави усилие да прикрие раздразнението си. Веждите му са събрани, облизва горната си устна.
	— Според мен обаче е най-добре да остана. Грейс, прибери Ангъс у дома.
	Не откъсва поглед от мен, докато го казва.
	Сега е мой ред да се ядосам. Изпепелявам го с поглед — коя е тая _Грейс_, че да има свободен достъп до дома му?! За щастие, тя не възразява и тръгва към Ангъс, който си играе с Йег.
	Въздухът наоколо допреди секунди бе нажежен от страстта ни с Джуд, а сега трепти от друго желание — да го удуша. Може да върти Грейс на малкото си пръстче, но моето кутре всеки момент ще избоде очите му.
	Ангъс успява малко да уталожи жаждата ми за мъст, като махва за довиждане. Явно Грейс изобщо не обръща внимание, че той се помайва. Извади късмет, че още не съм я извлякла за дългата златна коса от двора. Джуд казва със знаци „лека нощ“ на Ангъс и уточнява, че ще се видят на сутринта. Явно е решил да остане.
	Нямам намерение да правя сцени пред детето, затова се дръпвам и сключвам ръце зад гърба си.
	— Ще оставя външната лампа да свети. — Грейс току-що наля масло в огъня. Джуд не отговаря, а продължава да ме гледа със свити устни.
	Дори не разбирам кога си е тръгнала Грейс, защото яростта ме заслепява. Джуд скръства ръце пред гърдите, предизвиквайки ме първа да заговоря. Но нали той настоя да остане — нека сега обясни какво става.
	— Какъв е проблемът?
	— Няма проблем — отвръщам язвително.
	— Явно има нещо. Изглеждаш така, сякаш всеки момент ще прегризеш гърлото ми — остроумничи той и това ме вбесява още повече.
	Устремявам се към него и забивам пръст в гърдите му. Потискам насладата от допира на плътта му, защото на хормоните ми трябва да е ясно, че в момента съм му бясна.
	— Нямам намерение да ставам една от твоите фусти!
	Той стисва зъби, ноздрите му се разширяват.
	— Само да уточня, че Грейс не е фуста. И макар да съм поласкан, няма причина да ревнуваш.
	Пропускам край ушите си неговата язвителност.
	— Тогава коя е? — упорствам.
	Той издува бузи и изпуска тежка въздишка.
	— Просто ми се довери.
	— На теб?! — изсмивам се саркастично. — Нали те видях, Джуд! Същата вечер, когато те простреляха. — Преглъщам, споменът все още е прекалено мъчителен. — Видях те в колата на оная лелка. Ти й даде пари. — Той пребледнява и така потвърждава вината си. — Какъв й се падаш — нещо като жиголо?
	Толкова съм бясна, че цялата се треса.
	Той прекарва ръка по лицето си и въздиша тежко.
	— Д-дай да ти обясня. — Това, че заеква, ми стига.
	— Няма какво да обясняваш, защото, честно казано, вече не знам на какво да вярвам. Понякога всичко е кристално ясно и сякаш знам по кой път да поема, друг път обаче…
	— Друг път какво? — пита той, явно заинтригуван.
	— Друг път всичко е толкова мътно, неясно. Преди злополуката бях забавна, остроумна, щастлива. Сега имам чувството, че съм загубила всичко това.
	Чертите на Джуд омекват и ожесточението между нас се изпарява.
	Усещам тъпо барабанене в тила, не толкова силно, че да е болезнено, но пък е неспирно и ме влудява. Разтривам слепоочията си с върховете на пръстите.
	— Добре ли си? — пита Джуд и преглъща мъчително.
	— Не, не съм добре. — Писна ми да лъжа. — И едва ли някога ще се оправя.
	Моята откровеност явно отключва нещо у него.
	— Виктория, трябва… трябва да ти кажа нещо…
	Дългата пауза подсказва, че това „нещо“ е сериозно. Имам ли сила да го понеса? Сребристата луна се скрива зад прииждащите облаци и над нас се спуска усещането за нещо зловещо.
	Изчаквам, но не съм сигурна дали съм готова за изповедта му. Обаче пък ми писна да тъна в неизвестност, все да се чувствам изгубена. Дълбоко в себе си знам, че Джуд има отговорите, които така отчаяно търся. Нямам представа как го разбрах, просто го знам. Може би защото и двамата сме изгубени души, търсещи пътя си към дома.
	— Аз… — Нерешителността му ме изнервя. Облизвам сухите си устни. Чувствам се пресъхнала, сякаш не съм пила дни наред. — Ще ми се да ти кажа, но се боя. Не съм смел като теб.
	— От какво те е страх? — прошепвам.
	— Страх ме е да не загубя… това. — Той показва с два пръста между нас. — Ти си единственият човек, който ме кара да се чувствам отново цял.
	Признанието му ме трогва, защото и аз се чувствам така.
	— Нали знаеш — щом признаеш тайните си пред някого, бремето изчезва. Аз също имах тайни, но ги споделих и те вече не са тайни. — Това е моят начин да му покажа благодарността си.
	Той забива поглед във върховете на ботушите си и стисва зъби.
	— Не е толкова просто. Някои тайни е най-добре да си останат несподелени.
	По тялото ми плъзват студени тръпки. Поглеждам рязко назад — сигурна съм, че някой стои зад мен, дебне, диша ми във врата.
	— Джуд…
	— Трябва да вървя.
	Настроението е попарено, тръпката си е отишла.
	Мога да продължа да разпитвам, но предпочитам да не го притискам — както той постъпи с мен. Джуд бе моят спасителен пояс, когато се боях да не се удавя. Дължа му същото.
	— Разбирам.
	Нещо ни свързва — още не знам какво. Не мога да се отърся от усещането, че отговорът е точно пред очите ми. Просто не знам къде да търся. Поне засега. Болката се усилва, сякаш съзнанието ми казва да престана да търся нещо, за което още не съм готова.
	Джуд пристъпва към мен и притиска длан в бузата ми.
	— Обещавам, че един ден смисълът на всичко това ще ти се проясни. — Стоя смълчана пред него. Кимвам. Очите му търсят моите, после той се навежда и ме целува по челото. — Лека нощ.
	— Лека.
	Ала щом се обръща да си върви, ме обзема паника.
	— Джуд!
	Той замръзва на място, но остава с гръб към мен.
	— Обещай ми, че това не е с-сбогуване. Не бих могла да го понеса.
	Раменете му се отпускат безволно.
	— Не мога да ти кажа сбогом и точно там е проблемът, повярвай ми — прошепва. — Трябваше да те оставя да си тръгнеш, но не мога.
	Нямам представа какво иска да каже, но той се отдалечава, преди да успея да го попитам.
	Досадното пулсиране в главата ми пак се обажда, този път още по-силно. Докато гледам как фигурата на Джуд постепенно се смалява, вечният възел в стомаха ми започва да се отпуска. Плисва ме гореща вълна, трудно ми е да дишам и сякаш всеки момент ще припадна. Погледът ми се замъглява и някаква горчива носталгия ме стиска за гърлото. Притискам слепоочията си и започвам да хленча, умолявайки болката да си върви, но тя не чува. Свличам се на колене и скривам лицето си в шепи, защото очаквам поредния пристъп на паника.
	Стискам здраво очи и опитвам да се успокоя, но попадам на мястото, където едва ли ще намеря покой.
	— Пази се!
	Отварям очи и установявам, че пак съм се пренесла в онази уличка — онова тъмно и страшно място. Търся Браян с поглед, както става всеки път, когато ме спохожда този кошмар. Сега обаче е различно. Наоколо не се вижда нито Браян, нито моят нападател. Тук е само спасителят ми, който тича към мен, а предупредителният му вик се повтаря отново и отново. Всичко останало забавя ход.
	Не смея да помръдна, защото това е съвсем ново за мен. Никога не съм стигала толкова далеч в спомените си от оная вечер. Обикновено чуя ли предупредителния вик, се събуждам, обляна в сълзи и студена пот. Защо сега е различно?
	Мъжът продължава да тича към мен, силуетът му ми става все по-познат. Притаявам дъх и сърцето ми спира да бие, когато дългите му пръсти посягат към качулката, скриваща лицето. Времето спира, щом осъзнавам какво ще последва. Досега съзнанието ми е било заключено, защото не е било способно, отказвало е да си спомни кой ми се е притекъл на помощ. Сега обаче съм готова. Искам да видя кой е този човек.
	Щом качулката пада от сведената глава, болка пронизва гърдите ми. Искам да побягна, но не мога да мръдна. Започвам да се влача на лакти, опитвам да изпълзя по-надалеч, но някакво алено петно се разлива върху гърдите ми и не след дълго бялата ми рокля е вече червена. Напъвам се да изкрещя, но от гърлото ми не излиза звук. Отвътре вече съм мъртва.
	Изгубена между минало и сегашно, се вкопчвам в реалността, не искам да позволя кошмарът да ме командва. Насилвам се да отворя очи и отчаяно се оглеждам. Кръвта шуми в ушите ми, паниката замрежва погледа. Като през мъгла виждам, че съм паднала на колене и истерично хлипам в задния двор. Споменът ме е оставил без дъх. Трябва да се раздвижа.
	Отново събудена за живот, смъквам всичките си дрехи. Без тях съм по-лека, сякаш безтегловна. Босите ми крака барабанят по земята, докато тичам с все сила към своето прераждане. Без да се замисля, се втурвам по кея и се хвърлям в тъмните води. Ледените им игли пронизват цялото ми тяло. Точно от това се нуждая, за да оживея.
	Възвръщам контрола си върху тялото и започвам да плувам. Заякнала съм от всекидневните тренировки, ден след ден изпробвах предела на силите си. Сега обаче е различно. При всяко загребване, при всяко изтласкване с крака, при всяко поемане на дъх имам чувството, че ще ми е за последен път.
	Поглеждам наляво и забелязвам, че съм подминала огромното дърво, което ми служи за ориентир. Обикновено някъде тук тялото вече ме боли и ръцете ми са капнали, но днес трябва да продължа.
	Цялото ми съзнание е съсредоточено в изтласкването с крака и загребването с ръце, което ме изстрелва все по-напред и по-напред. Адреналинът е моето гориво. Винаги съм се питала какво ще стане, като стигна отсрещния бряг. Тази неизвестност скоро ще бъде разгадана, защото съм само на километър от сушата. Загребвам още по-силно, по-бързо, сърцето ми неистово блъска в гърдите. Къщата на Джуд се появява от мрака, верандата й ми служи за ориентир.
	В този момент обаче думите на Грейс пронизват болезненото ми съзнание и внезапно си давам сметка, че на отсрещния бряг нищо не ме чака. През цялото време си въобразявах, че преплувам ли през кошмарите си, ще се оправя и всичко ще стане по-ясно. Но сега положението като че ли е още по-зле.
	Преставам да плувам, оставям се водата да ме люлее и опитвам да успокоя дишането си. Зъбите ми започват да тракат, когато отнякъде излиза слаб ветрец, ала студените тръпки само показват, че още съм жива. Гледам втренчено къщата на Джуд и започвам да се питам това ли всъщност искам. Моето истински живот ли е? Животът бе преди, а това сега ми прилича на смъртна присъда.
	В същия момент приемам съдбата си и преставам да се съпротивлявам. Толкова съм уморена. Потъвам на дъното и оставам там, сякаш в прикритието на неговия мрак мога да се изплъзна на живота. Свивам се на топка и затварям очи, защото изляза ли на повърхността, ще трябва да се изправя пред утрешния ден, а точно сега не съм готова за това.
	Кислородът ми бавно започва да се изчерпва. Ами ако остана на дъното, тогава какво? Ще умра, ето какво. А дали това наистина е чак толкова зле? На кого ще липсвам? Определено не на родителите си. Сякаш виждам майка си, наконтена в най-хубавите си дрехи, да рони сълзи за дъщерята, която някога е познавала. Кой ли ще държи слово на моето погребение? И какво ли ще каже? Сигурно, че покойната е била обичана. Обичана, но от кого?
	Тъкмо съм готова да изпусна и последните мехурчета въздух от дробовете си и да приема съдбата, когато нечии устни нежно се притискат до моите. Стреснато отварям очи и подводните ми видения се разпиляват, когато осъзнавам, че се боря за глътка въздух. Изведнъж дробовете ми се изпълват с кислород и изворът на този живот е Джуд. Мощният му гръден кош подхранва зажаднелите ми дробове и аз се отпускам, оставяйки се да ме върне към живот.
	С последната глътка въздух той запечатва устните ми със своите и нашето дишане става общо, като целувка. Превърнали сме се в спасителен пояс един за друг. Не искам това да свършва, но Джуд бързо започва да се издига към повърхността и устните ни се задвижват в синхрон.
	Главите ни разкъсват водната повърхност, двамата пръхтим, останали без дъх, но устните ни остават свързани. Джуд притиска голото ми тяло до кожата си. Обвивам крака около кръста му и ги сключвам здраво, нямам намерение повече да го пускам. Целувките ни не са изнурителни и нежни, целуваме се жарко, безразсъдно, отчаяно. Ето това ми липсваше. Това е всичко, за което съм жадувала. Езикът му се дуелира с моя, но ще съм щастлива да изгубя тази схватка. Неговото пълно господство предизвиква пърхане в стомаха ми. Нежният трепет на пеперудени криле се издига все по-нагоре и внезапно усещам тялото си леко като перце, усещам се жива.
	Устата му е топла и влажна; тя е всичко, от което се нуждая. Той е нежен и същевременно агресивен и не мога да му се наситя. Притискам се още по-плътно до него, сърцето му препуска в синхрон с моето. Обхванал е тила ми с длан. Той определя темпото и това ми харесва. Здравата му хватка подсказва, че е възбуден като мен. Чувствам се объркана и засрамена, защото усещам порив да потъркам слабините си в неговите, някак трябва да освободя всичко онова в мен — усещане, което отдавна не съм изпитвала.
	Наболата му брада ме драска и още повече изостря и бездруго нарасналата ми възбуда. Изстенвам, когато захапва долната ми устна. Засмуква я преднамерено, премислено бавно навътре в топлата пещера на устата си.
	Заравям пръсти в мократа му коса, меките кичури се плъзгат между тях. Приглушеното му ръмжене и моите страстни стенания изпълват нощния въздух, давайки знак на Вселената, че ни е било писано да стигнем дотук.
	Пръстите му се впиват в талията ми с отчаян порив, нуждата му от мен ме оставя без дъх. Стена, без да откъсвам уста от неговата, ненаситна за него, сякаш докосването му е жизненоважната доза дрога за мен. Сигурно би трябвало да се засрамя, защото съм гола в прегръдките му, но не изпитвам никакво неудобство. Чувствам се уязвима, искана, желана. Имам чувството, че съм преродена.
	Езикът му се извива в устата ми, подклажда пожара в мен, кара ме да искам още повече и да се гърча от желание. Той откъсва устни от мен и аз поемам със свистене така необходимата глътка въздух. Луната се подава иззад облак и осветява бушуващите чувства в мастиленотъмните му очи.
	— Ела да влезем вътре. — Гласът му е натежал от страст. Потръпвам, когато звукът му прониква в мен.
	Притискам се плътно до Джуд, а той без усилие доплува до брега. В неговите ръце се усещам в безопасност.
	Гърдите ми са все така притиснати до неговите, когато излиза от водата и тръгва към закрилата на своя дом. Промъква се крадешком през задната врата и тръгва тихо нагоре по стълбите, предполагам към стаята си. Вратата безшумно се затваря зад нас, запечатвайки ни вътре. Готова съм да приема съдбата си.
	Силните му ръце са обвити около кръста ми. Вече сме на сигурно под неговия покрив, но той сякаш ме държи още по-здраво и не иска да ме пусне. Бавно се отдръпвам, очите ми търсят неговите в отчаяно желание да разбера какво мисли. Извитите му като лък устни се разтварят и аз изстенвам — тази гледка ме поразява като гръм.
	Без да продума, той ме пренася на ръце през стаята, тежките му стъпки отекват в синхрон с пулсациите, разтърсващи тялото ми. Усещам мекотата на завивките отдолу, когато ме полага върху леглото. Изтеглям се назад и се подпирам на лакти, не откъсвам очи от неговите.
	Той стисва зъби, тялото му се е превърнало в стегнат възел, но не отмества поглед от лицето ми. Поразява ме мисълта, че съм гола и цялото ми несъвършенство е на показ. Бързо покривам гърдите си с ръка. Джуд поклаща глава, мокрите кичури залепват на възлестата му шия.
	— Не се крий, пеперудо.
	— Пеперуда? — Веднага обиквам гальовното име, което ми измисли.
	— Да. — Той пристъпва към мен. Катарамата на колана му тропва по пода, когато събува подгизналите джинси. Опира коляно върху леглото между разтворените ми крака и смъква тениската. Преглъщам мъчително. Кожата му е загоряла, плътта му е толкова стегната — истинско произведение на изкуството. Раната от куршум е оставила белег, който обаче само подсилва въздействието на този шедьовър.
	— Защо пеперуда? — Задъхвам се, когато опира длани до хълбоците ми и се надвесва над мен, делят ни сантиметри.
	Дъхът му пари бузите ми.
	— Защото нямам търпение да видя как разтваряш криле и политаш.
	Не ми оставя време да отговоря. Бавно плъзва пръсти по кокалчетата на дланта ми, после я отмества и открива гърдите.
	Погледите ни са все така вплетени, но аз отклонявам очи, внезапно усетила свян.
	— С-съжалявам, че не мога да ти покажа нещо по-приятно.
	Два пръста подпират брадичката ми отдолу, настоявайки да се срещна със своите страхове.
	— Не виждам белезите ти… виждам само теб.
	Ще ми се да можех да му повярвам, но се чувствам грозна, белязана. Чувствам се несъвършена. Увереността ми се изпарява. Понечвам да се изправя, но Джуд се снишава над мен и гърдите ни се допират.
	Кожата му е топла, той успокоява треперещото ми тяло с уюта на своето. Отпускам се назад, главата ми пада на възглавницата, а Джуд се прилепва до мен. Но не си позволява да стовари цялата си маса отгоре ми и се държи на лакти. Гледката на тази грамада върху мен ми идва в повече.
	Лежа неподвижно със затаен дъх и ме е страх да помръдна.
	Очите на Джуд оглеждат всяко кътче от лицето ми. Нямам представа защо, но явно иска да запамети всяка подробност. Мислите ми се разпиляват, когато свежда устни към ъгълчето на устата ми. Продължавам да лежа неподвижно. Той ме целува по брадичката, по шията, обхожда ме цялата с уста, без да бърза.
	Езикът му се намества в ямката между ключиците и кожата по цялото ми тяло настръхва.
	— Ухаеш невероятно — мърмори, забил нос в мен. После продължава пътешествието си все по-надолу, а аз правя усилие да се отпусна.
	След инцидента никой не ме е виждал гола. Толкова ме е срам. Ала колкото по-близо до белега стига Джуд, толкова повече се разсейват тревогите ми. Но когато устните му приближават на сантиметри от страховете ми, потъвам в матрака, почувствала внезапен ужас. Той се кани да продължи по-надолу и аз се покривам с ръка, защото не мога да го понеса.
	Стисвам очи, от ъгълчето на лявото се стича сълза.
	— Съжалявам, Джуд. Няма да направя нищо против желанието ти — тихичко казва той и целува връхчето на носа ми.
	Вярвам му.
	— Искам го… — признавам. — Но ме е страх.
	Той запечатва устните ми с най-нежната целувка.
	— И аз съм изплашен. — Думите му увисват във въздуха над тялото ми. Отварям рязко очи, изненадана от признанието му. — Не съм предполагал, че отново ще накарам някого да се чувства по този начин.
	— Заради Роуз ли?
	Той се извръща настрани — все едно ми отговаря.
	— Но ще съм безкрайно щастлив дори само да лежа до теб вечно и да се чувствам така.
	— Как се чувстваш?
	Той опира длан на сърцето ми.
	— Жив.
	Джуд ме гледа прямо, същият поглед, който помня, откакто се запознахме. Този мъж изпитва някаква необяснима необходимост да ме закриля. Винаги е било така. При тази мисъл бавно отмествам ръка, разкривайки се цялата пред него.
	Той изпуска със свистене въздуха през зъби, свежда поглед към гърдите ми. Те трескаво се надигат, пулсът ми се ускорява. Имам чувството, че всеки момент ще припадна. Той обаче продължава да стои неподвижно и просто да ме гледа. Вече съм изплашена, че е размислил и голотата ми го е отблъснала.
	Тялото му се извива в дъга и сега е точно над моето. Вдига ръка и с уверено, страстно движение плъзва пръсти по белега ми, взирайки се благоговейно в него. Чувствам се много странно. Поглеждам и аз белега, но той събужда у мен само желанието час по-скоро да отклоня очи.
	Показалецът на Джуд се спуска по цялата дължина на неравно зарасналата тъкан, а в тъмните глъбини на очите му се чете единствено възхита. Всички тези усещания ми идват в повече и очите ми засмъдяват от сълзи.
	— Извинявай. — Той бързо дръпва ръката си, лицето му помръква от болка. — Разбирам, прекалено е за теб.
	Там е работата, че _не разбира_. Сълзите са щастливи.
	— Не, Джуд, не спирай. Плача от щастие. За първи път от толкова време се чувствам… човек.
	Посягам, обхващам с длан тила му и притеглям лицето му към моето. Устните ни се сливат. Усещането е нереално, сякаш не от този свят. Целувката е по-различна от първата, наситена е с копнеж, с усещане, че си принадлежим. Усещането да съм под него е нещо, което никога не съм изпитвала.
	Джуд засмуква долната ми устна и стене, когато извивам тялото си в дъга и се долепвам плътно до него. Без да се откъсва от мен, той обсипва с целувки шията ми, следвайки линията на пулса. Свивам колене и вдигам таза си, някаква изгаряща топлина пълзи у мен. Той се отпуска върху ми, устните му са навсякъде по тялото ми, ръцете му ме докосват цялата. Обзета от първобитно желание, безсрамно търкам слабини в него, защото копнея да се слеем изцяло.
	Джуд усеща отчаяния ми порив и се притиска още по-силно до мен, горещите му устни парят кожата ми. Когато достига гърдите ми, застива за миг — мълчалив въпрос дали може да продължи. Отговарям като обвивам ръце около него и го притеглям още по-плътно към себе си.
	В страстта ни прозира жаждата да бъдем желани, да бъдем обичани. Явно и двамата отчаяно сме търсили някого, който да ни накара да се почувстваме ценни. Животът и на двама ни е дамгосан от белези, видими и невидими, но белезите са доказателство, че сме оцелели.
	Целувките му слизат все по-надолу, устните докосват зърната на гърдите ми. Когато стига белега, не се колебае, нито се отдръпва, а със същата страст го обсипва с целувки. При всяко негово докосване стена — не съм вярвала колко хубаво може да е това. Той продължава да целува белега и аз се чувствам красива; Джуд превръща несъвършенствата ми в съвършенство. Кара ме да се чувствам не различна, а специална.
	Широката му длан обхваща гърдата ми, сръчните му пръсти галят зърното. Изстенвам — твърде хубаво е, за да е истина. Ала когато прокарва език отстрани на гърдата ми и поема набъбналото зърно в уста, вече знам, че е самата истина.
	Той плъзва ръка между телата ни. Притесненията и срамът са забравени. Стомахът ми се свива и се извивам в дъга от желание за повече. Без да откъсва устни от кожата ми, той плъзва пръсти надолу и докосва венериния хълм. Докосването е заредено с електричество. Желая още, много повече, но се боя да поискам. Той се прехвърля на другата ми гърда, като целува белега. Вече не се стеснявам, напротив — чувствам се обожавана.
	Възелът в мен все повече се уголемява. Усещам Джуд с всяка пора. Той е истински джентълмен и не ме пришпорва, но на мен не ми е достатъчно. Бавно разтварям крака, подсказвайки какво искам. Той спира и ме поглежда втренчено, в сините му очи се чете колебание.
	— Сигурна ли си? — Устните му са алени, набъбнали и това ме влудява.
	— Да.
	Извивам се в дъга и облизвам една капчица от шията му. Той изстенва и притиска устни до моите, поглъщайки ме с бясно желание. Ритъмът ни се променя, желанието става неотложно и преди да се усетя, Джуд пъха пръсти в мен. И двамата стенем, усещането от допира е невероятно.
	Той потъва бавно в мен и съм му благодарна, защото мускулите ми са отвикнали от такова чувствено проникване. Много скоро обаче се нагаждам, откривам своя ритъм и стена от блаженство. Той продължава да подготвя тялото ми и добавя още един пръст, а аз впивам зъби в долната си устна.
	Отмятам глава назад и стисвам очи, защото това вече надхвърля всичко. Джуд прекъсва целувката ни и се плъзва надолу по тялото ми, приближавайки мястото, където се събират бедрата.
	След миг устните му, тези греховни и умели устни, заместват пръстите и всмукват моите срамни устни. Сякаш нещо ме изстрелва в небитието. Готова съм да закрещя от удоволствие, но навреме захапвам бузата си отвътре, защото Ангъс спи в съседната стая.
	Изпитвам непреодолима нужда да докосвам Джуд и притискам длани до мускулестия му гръб. Плътта му пари. Забивам пръсти в широките рамене, стискам в юмрук мократа му коса и безсрамно раздвижвам хълбоци. Той стене властно и заравя лице още по-дълбоко в самата ми сърцевина.
	Забравям всички задръжки, всичките си предразсъдъци и се оставям той да командва тялото ми. Джуд прехвърля единия ми крак върху раменете си, другия избутва настрани. Цялата съм разтворена за него, срама вече го няма. Джуд ме поглъща цялата, не оставя нито едно кътче от мен неизследвано. Заравям и двете си ръце в косата му, хващам по-дълги те кичури като юзди и го направлявам, повдигайки хълбоци.
	Пожарът в утробата ми се разраства, всяко трепване на езика му ме хвърля в пламъци, които стигат все по-нагоре. Дивите животински звуци, които издавам, следват всяко негово движение. Когато засмуква сякаш самата ми сърцевина, надавам вик. Толкова съм близо. Но изведнъж отрезвявам. Ама че съм егоистка. Побутвам го лекичко, давайки му възможност да си поеме въздух. Той обаче не се откъсва от мен, а се заравя още по-дълбоко. Наболата му брада дразни нежните места долу и още повече подсилва усещането. Имам чувството, че всеки миг ще се взривя.
	Жаждата му да ме поглъща е ненаситна. Тялото ми се люшка, сърцето ми експлодира и пред очите ми се посипват рояци звезди. Забивам пета в широкия му гръб, извивам тялото си в дъга и на света остават само езикът му, устните, устата, ръцете. Той е навсякъде по мен, разтварям се в него и за първи път от месеци… свършвам.
	Пред очите ми играят искри. Стена през плач, толкова много и различни чувства се смесват в мен. Осъзнавам, че всичко, през което съм минала, за да стигна дотук, да изживея това с Джуд, си е струвало.
	Не мога да си поема дъх, тялото ми е напълно изтощено. Това е най-мощният оргазъм, който някога съм изпитвала. Изобщо. Сетивата ми са изострени до краен предел.
	Джуд покрива с лениви целувки моята станала свръхчувствителна плът и сваля крака ми от рамото си. Притиска устни към вътрешната страна на бедрото ми и оставя тялото ми да се свлече безпомощно на леглото.
	Продължавам да стискам очи, отмятам глава назад, опитвайки да си поема дъх. Възглавницата до мен потъва и долавям дъха на Джуд. Отварям крадешком едно око и тутакси ставам червена като цвекло. Джуд се подсмихва и още повече ме сконфузва.
	— Беше невероятно — казва и отмята влажната коса от челото си.
	Гласът ми излиза дрезгав от гърлото.
	— Да, наистина.
	— Не ти причиних болка, нали?
	Поклащам глава, усещам как бузите ми пламват.
	— Добре съм. — После се сещам за разговора ни преди няколко седмици и не успявам да се сдържа. — Мислех, че създавам само усложнения — добавям.
	— Така си е… — Понечвам да възразя, но Джуд ме прекъсва. — Но вече не ми пука.
	Примъквам се близо до него, телата ни да се притискат плътно гръд до гръд, прехапвам устни, когато нещо твърдо ме опира отдолу. Той свежда поглед с лукава усмивка. Устните му са покрити с влагата на моята възбуда.
	— Еха! От много време не съм се чувствал така.
	Разбирам го. Сигурно не е бил с друга след Роуз. Вероятно не е имал желание. Както стана с мен след раздялата с Браян. И за двама ни усещането е ново.
	Това ме подтиква да плъзна ръка между двама ни и срамежливо да докосна набъбналата му мъжественост. Той започва да мърка и притваря очи. Реакцията му ме окуражава и притискам малко по-силно. Усещането е невероятно, направо фантастично. Самата мисъл, че го докосвам по този начин, отново ме възбужда. Джуд представлява великолепна гледка. Може да засрами дори шедьоврите на Микеланджело.
	Насеченото му дишане раздвижва въздуха пред лицето ми, когато ускорявам темпото на ласките. Много време мина, откакто правих това за последен път и само се моля всичко да стане, както трябва. Когато хватката ми става по-здрава, а движенията — още по-интензивни, той започва да стене и тялото му се гърчи конвулсивно. Явно не съм загубила форма. Реакцията на тялото му ми действа като силен афродизиак. Плъзвам показалеца на свободната си ръка по ластика на боксерките му. Тъкмо се готвя да се вмъкна в тях, когато той отваря рязко очи и стисва ръката ми.
	Свъсвам вежди, не разбирам защо ме спира. Ужас ме хваща за гърлото.
	— Защо ме спираш? Нещо… нередно ли направих? — Бузите ми пламват. Дотук бе с връщането в играта.
	Изскубвам ръката си от неговата и едва не се претъркулвам от леглото, докато опитвам да се дръпна колкото може по-далеч от него и съчувствения му поглед.
	— Не, Виктория, не — бърза да ме успокои той и обгръща с длан бузата ми, за да спре паническото ми отстъпление. — Проблемът е в мен.
	— В теб?
	Той кимва.
	— Не разбирам. — Усещам възбудата му, така че какво може да не е наред.
	— Аз… не затова те доведох тук.
	— Знам — отвръщам и се усмихвам на кавалерството му.
	— Всичко е благодарение на теб. Винаги е така. — Лицето му се разнежва. — Ти се отвори за мен, довери ми се и това ми е повече от достатъчно.
	— Но аз го искам — прошепвам и се намразвам, задето така отчаяно звучи гласът ми.
	Той изпуска въздуха от дробовете си с лека въздишка.
	— Аз също.
	— Но… — Чакам да ми обясни.
	— Но не сега. Нека не насилваме късмета си.
	— Късмет? Какво общо има късметът?! Точно така загърбваш късмета си.
	Устните му потрепват, ала съм наясно, че е напълно сериозен.
	Вече съм разбрала, че Джуд е джентълмен, но преди малко едва не ме погълна цялата — значи не е чак толкова добродетелен. Всичко се развиваше прекрасно, докато поисках да усетя най-интимната му плът. Защо? Знам, че долу е повече от надарен, значи не в това е проблемът.
	Отново ме обзема лошо предчувствие. Какво крие той?
	Джуд сяда в леглото и посяга към одеялото, изритано в самия край. Докато загръща и двама ни, изведнъж се вбесявам от героичната му галантност. Искам да продължим, а и неговата твърдост показва, че също го желае.
	— Лека нощ. — Прегръща ме и доволно въздъхва.
	Скоро се унася в сън, а аз лежа будна и му завиждам, защото мислите ми препускат с милион километри в час. Какво се случи току-що?
	Лежа в тъмното часове наред, заслушана в равномерното дишане на Джуд. Освобождавам се от прегръдката му, досущ менгеме, и се вторачвам в поразителното му лице, питайки се какви ли тайни се крият зад пълните с противоречия очи. Очертавам с пръсти съвършената линия на носа му. Погалвам наболата брада, изсечените скули. Защо се затвори за мен? Проследявам контура на извитата долна устна. Докосвам изваяната челюст. Дали всичко това има общо с онази мистериозна жена? Докато движа пръсти по измъченото чело, стигам до най-важния въпрос… Защо имам чувството, че сме се срещали и преди?


>	Глава четиринадесета

	На другата сутрин се събуждам като нова. Нямам представа колко часа съм спала, затова пък е било… непробудно. Нито един кошмар не е нарушил съня ми. Нито съм се будила, обляна в студена пот.
	Протягам се, открехвам очи и замръзвам, когато пред сънения ми поглед изплува чужда стая. Стените са боядисани в цвят на яйчена черупка — бяло с нюанси на бежово и кафяво. Въртя глава и ококорена оглеждам семплото, но стилно обзавеждане.
	Къде, по дяволите, се намирам?!
	— Добро утро.
	Сядам рязко в леглото, притискайки завивките към гърдите си, а сърцето ми всеки миг ще изскочи. Джуд стои на прага смутен, с чаша кафе в ръце. Носи същата тениска като вчера, но сега вместо с джинси е с долнище на черен памучен анцуг. Слънчевите лъчи, нахлуващи през отворения прозорец, подсказват, че е вече утро. Последното, което помня, е… мамка му.
	— Как спа?
	— Д-добре — заеквам и изправям гръб. Спомените за това какво направихме, какво той направи с мен нахлуват изведнъж и едва не се задавям.
	Босите му стъпала шляпат по дъсчения под, докато прекосява стаята.
	— Радвам се, че се събуди. Приличаше на мъртва, когато станах. Наложи се няколко пъти да проверявам пулса ти, за да съм сигурен, че не си умряла — едва сдържа усмивката си. Кафето съблазнително ухае и той ми подава димящата чаша.
	Усмихвам се в отговор, но усмивката ми е половинчата, притеснена. Питам се какво ли ще стане сега, когато тъмнината вече не ме скрива.
	Обгръщам чашата в шепи и се отпускам назад върху възглавницата, изчаквайки Джуд пръв да заговори. Той седи като на тръни на самия край на леглото, на устните му играе полуусмивка.
	— Като изпиеш кафето си, мога да те откарам у вас.
	Мой ред е да се намръщя. Сега той ли се опитва да ме разкара?!
	— О! Ясно. Сигурно имаш куп неща за вършене. — Изливам почти цялото съдържание на чашата в гърлото си и изкривявам лице от болка, когато парещата течност се спуска надолу и ме изгаря.
	— Не исках да кажа това — опитва да се поправи той и се накланя към мен.
	— Аха! — изфъфлям, защото езикът ми сигурно има трета степен изгаряне.
	— Предположих, че може би ще искаш да премислиш случилото се снощи, нещо такова. — Той се почесва по тила, явно притеснен.
	Усмихвам се подигравателно.
	— Напротив, мислех да ви поканя двамата с Ангъс на закуска. Все още съм ти длъжница. — Нали обещах да му приготвя вечеря — е, в случая закуска — като отплата за покупките, дето ми донесе.
	Усмивката му озарява цялата стая.
	— Дадено. Звучи чудесно. Но Ангъс още спи. — Замълчава. — Какво ще кажеш първо да те откарам до вас, после да се върна за Ангъс и тогава да излезем тримата заедно? Не искам да…
	— Ама разбира се — прекъсвам го. Ясно ми е, че не иска да обърква Ангъс с ненадейното ми пренощуване у тях. — Може ли първо да мина през банята?
	— Естествено. Надолу по коридора, последната врата вляво.
	— Благодаря. — Отхвърлям завивките и се надигам, но преглъщам с усилие, когато Джуд не помръдва да ми направи път. Мощната му фигура се извисява над мен и изведнъж се усещам крехка, женствена. Устата ми се навлажнява и приливът на чувства ме замайва, когато извитите му като лък устни потрепват в еротично обещание. Направо не е за вярване, че е способен да предизвика подобна реакция у мен. Излиза, че когато сте напълно откровени един с друг, привличането е още по-силно.
	Той отстъпва встрани, а по брадясалите му бузи за кратко се появяват трапчинки. Стоя като вкопана и дишам пресекливо, а той с бавно движение взема чашата от ръцете ми. После я поднася към устата си и отпива. Адамовата му ябълка подскача, докато преглъща. Погледът му над ръба е прикован в мен.
	Втурвам се към вратата, изскачам навън и хуквам по коридора. Не виждам накъде вървя, защото страстта замъглява погледа ми. Едва не се блъскам в човека, когото най-малко съм очаквала да видя.
	_Грейс_.
	Дългата й коса е мокра и е добила мръснорус цвят. Капчици вода по дългия й врат подсказват, че току-що е излязла изпод душа. Тениската с логото на бейзболния отбор „Ню Йорк Янкис“ едва стига до средата на бедрата й и се питам дали има нещо под нея.
	Също като при първата ни среща тя напълно ме пренебрегва. Ако не беше такава кучка, бих признала, че е главозамайващо красива, но сега физиономията й е кисела, сякаш е сдъвкала лимон. За късмет, Ангъс се подава от стаята си, търкайки сънени очи. Щом ме вижда, се усмихва широко.
	— Добро утро, маймунче — сладко пропява Грейс. Тонът й няма нищо общо с настроението отпреди малко.
	Ангъс казва със знаци „добро утро“.
	— Какво искаш за закуска?
	Тъкмо се каня да се намеся и да я осветля за нашите планове, когато гласът на Джуд прогърмява иззад гърба ми.
	— Кажи на леля си, че ще закусваме навън.
	В продължение на една наносекунда не успявам да схвана точния смисъл на думите му, но когато те стигат до съзнанието ми, едва не падам възнак.
	— Тя ти е _сестра_? — обръщам се изумена.
	Той прекарва пръсти през разчорлената си коса.
	— За съжаление, да — отвръща иронично.
	Мамка му. Сега трябва ли да се чувствам като пълна глупачка?
	Нищо чудно, че Джуд така добре изигра картите за тяхната връзка.
	— Боже, така съжалявам, че я помислих за… фуста. — Шепна, защото не искам тя да ме чуе — и бездруго вече ме мрази, сигурна съм.
	— Да не ти пука. — Джуд свива рамене. После пристъпва още по-близо до мен, а сърцето ми пропуска един удар. — Приятно беше да те видя как цялата позеленяваш.
	Дори не си правя труд да се оправдавам. Сега основната ми грижа е да дишам.
	Смехът на Ангъс привлича вниманието и на тримата.
	— Какво има, маймунче?
	Ангъс обяснява със знаци, че всички излизаме на закуска. Когато добавя, че Джуд ще доведе и приятелка, Грейс изсумтява презрително и върти изумрудените си очи.
	— Типично за него. Все забърсва по някоя уличница.
	Край на залаганията.
	— _Моля?!_ — възкликвам, готова да издера очите й. Не ми е приятно, дето гледа през мен като през стъкло, но май разговорът ни наистина може да е взривоопасен.
	Джуд се ухилва и ме избутва зад гърба си.
	— За бога, Грейс, ще си сложиш ли най-после някакви гащи?! Не сме сами.
	Ангъс слага ръка на устата, прикривайки смеха си.
	Сега с Грейс би трябвало да си подадем ръце и да сключим примирие, но когато тя ги скръства на гърдите си, става ясно, че тая няма да я бъде.
	Ангъс забелязва необичайния ми външен вид и пита дали съм преспала у тях. На децата нищо не им убягва. Опитвам да си придам що-годе приличен вид и обръщам очи към Джуд за помощ. Грейс обаче решава, че тя владее положението.
	— Тази трябва да е някоя специална. Досега никоя не е водил вкъщи. Или пък е много добра в…
	Джуд стисва очи и притиска пръсти в основата на носа, а аз пребледнявам като платно. Но Грейс явно хич не се притеснява, че едва не се е изтървала. Разрошва косата на Ангъс и нежно му се усмихва.
	— Ще ти обясня, като пораснеш.
	Той килва глава и се усмихва. Несъмнено я обича, та си мисля, че тя може би не е чак такава вещица.
	— Е, отивам да се облека. Ако имаш нужда от помощ, само дай знак. А, и кажи на баща си, че той черпи — добавя, малко преди да влезе в стаята си. После затръшва вратата.
	Ченето ми увисва. Май това непрекъснато ми се случва, когато Грейс е наблизо.
	— Е, значи ти е сестра, а? — подмятам, когато най-после мога да кажа нещо, без да изругая.
	— Да, тя се грижи за Ангъс. Винаги сме били само двамата на тоя свят. Баща ни си замина, когато бяхме още малки, а мама се омъжи пак. Сега има друго семейство, а моето единствено семейство е Грейс. — В думите му няма и капчица злоба.
	— Бясна ли ти е? — питам, защото Грейс явно отсвири и двама ни.
	Той въздъхва.
	— Тя вечно ми е бясна. Всъщност май е бясна на целия свят, така мисля.
	Не ме е яд на него, но искам да разбере, че повече не желая да има тайни между нас.
	— Трябваше да ми кажеш за нея. Трябваше да ми кажеш още много неща — добавям, давайки си сметка колко малко знам за него.
	Той кимва и дъвче долната си устна.
	— Трябваше, но не предполагах, че ще стигнем до…
	— Какво? — подканям го.
	Той пристъпва напред и сплита пръсти с моите.
	— Това. — Гледа ме така, както не го е правил от доста време. Всъщност от миналата нощ.
	Усещам някаква топлина да пълзи по шията ми и се усмихвам, защото _това_ е направо невероятно.

	* * *

	— Това да не беше на идиш? — питам, бърчейки лице в усилие да проумея какво ми е казал Ангъс току-що. Той поглежда Джуд и двамата избухват в смях. — Мамка му — мърморя под нос. — Смятах, че поне това съм разбрала.
	Решавам буквално да удавя мъката си, поливайки обилно бухтите със сироп. Докато ги обливам с лепкавата благодат, наблюдавам как Ангъс и Джуд си говорят със знаци. Все още ме удивява начина, по който общуват. Грейс говори по телефона с някой си Филип, докато боде от плодовата салата.
	Забелязвам, че Джуд едва сдържа усмивката си, оставям вилицата настрани и се облягам на стола.
	— Кое е толкова смешно?
	Ангъс отпива от млякото, прикривайки усмивката си. Забивам поглед в Джуд и най-накрая той се предава.
	— Ангъс току-що ме попита защо говориш толкова странно.
	Зяпвам. Това дете наистина е удивително. Нима е успяло да прочете по устните ми необичайния ми акцент?! Боже! Решавам обаче да запазя самообладание.
	— И ти какво му каза?
	— Казах му, че си от Долната земя. Той попита, да не би да си от Флорида.
	Избухвам в смях.
	— Когато му обясних, че идваш от Австралия, попита дали си имаш кенгуру.
	Започвам да ровя из чантата и измъквам мобилния.
	— Ето къде съм родена. — Обръщам дисплея към Ангъс, така че да види къде се намира Австралия спрямо САЩ.
	Сините му очи се разширяват и той пита дали тъгувам по дома.
	Въздъхвам.
	— Да, но сега Америка е моят дом.
	Преглеждам снимките в телефона и се усмихвам, когато стигам до един вомбат.
	— Това аз ли съм? — пита той, когато му показвам пухкавото животинче.
	— Да. Ти обаче си много по-сладък — тупвам го по връхчето на носа.
	Гледам към Ангъс, но усещам погледа на Джуд върху себе си. Май днес не вижда друго, освен мен. Унесена съм в мисли колко прекрасен е днешният ден и когато Джуд преплита пръсти с моите, подскачам. Ръцете ни са под масата, така че Ангъс не може да ни види. Но някой наблизо кашля неодобрително — явно не сме чак толкова дискретни.
	Опитвам да измъкна ръката си, но Джуд я стисва още по-здраво. Имам чувството, че вече не седим на припек в топлия и приятен ден, а сме се пренесли на Северния полюс.
	— Каква мила картинка.
	Хенри наистина започва да лази по нервите ми. Не знам за кого се мисли, но за разлика от всички останали в града нямам намерение да го издигам в култ. В името на доброто възпитание обаче решавам да се държа любезно.
	— Добро утро, Хенри.
	Джуд не си прави труда да му отговори и отпива от кафето, без да пуска ръката ми.
	— Добро утро, Виктория.
	Ангъс отпива от млякото и сякаш не забелязва, че дядо му се е надвесил над масата.
	Хенри е с униформа, от което заключавам, че сигурно е дежурен.
	— И в неделя ли работиш? — питам, колкото да завържа разговор.
	Той оправя колана си.
	— Да. Някой трябва да разчисти улиците. Престъпниците нямат почивен ден. Навън не е безопасно.
	Преглъщам мъчително.
	— Е, убедена съм, че бдиш над нашата безопасност.
	Хенри стисва зъби, когато Джуд вади телефона от джоба си и започва да преглежда последните известия от профила си във фейсбук, сякаш онзи не съществува. Това е все едно да покаже среден пръст на Хенри, но май изобщо не му пука.
	Ангъс вдига глава и се усмихва, когато вижда Хенри. Радвам се, че въпреки взаимната им неприязън Джуд не е позволил тя да помрачи отношенията между Ангъс и дядо му. Ангъс скача и започва да маха радостно за „здравей“.
	Странно е да видя Хенри с такова щастливо изражение, защото съм свикнала да го гледам все намръщен.
	— Здрасти, приятел. Как си?
	Ангъс отвръща със знаци, че е добре и е ял овесена каша за закуска.
	Вдигам въпросително вежди, когато Хенри кима в отговор, защото явно няма представа какво му е казал Ангъс. Ангъс се мръщи и сяда на мястото си.
	— Той не владее ли езика на жестовете? — питам с половин уста.
	Джуд изсумтява.
	— Не, не го знае. Не смяташе за нужно да го научи, защото според него с Ангъс всичко си е наред.
	Идва ми да потъна в земята, защото Джуд не си прави труда да сниши глас.
	Очите на Хенри се превръщат в тесни цепки, а аз се свивам на мястото си, защото очаквам всеки момент да се пресегне през масата и да започне да души Джуд. Джуд се подсмихва и гледа Хенри предизвикателно право в очите. Напрежението във въздуха така се е нагнетило, че с нож да го режеш.
	Грейс даже не ни поглежда, когато прикрива мембраната на телефона с ръка.
	— С кого говориш, маймунке? — пита с гръб към нас.
	Ако не беше толкова погълната от разговора по телефона, не носеше такива огромни слънчеви очила и беше благоволила да се обърне с лице към нас, щеше да забележи тримата възрастни край масата. Погледът на Ангъс се стрелва към Джуд, който загадъчно притиска пръст към устните си. Вероятно иска да спести на сестра си неприятния разговор с Хенри, защото — убедена съм — тя на секундата би го пратила там, където е мястото му.
	Ангъс нищо не отговаря, а Грейс продължава да си гука с нейната изгора.
	— Доскоро, приятел — Хенри се навежда ниско и целува Ангъс по бузата. — Ако баща ти позволи да нощуваш у нас от време на време, може да се опознаем по-добре.
	Скърцам със зъби, задето Хенри си позволява да каже нещо толкова необмислено на едно осемгодишно дете. Джуд седи спокойно до мен, сякаш това изобщо не го засяга.
	— Довиждане, Виктория. Дано, като се видим следващия път, си в по-добра компания.
	Това вече прелива чашата. Пердето ми пада и аха да скоча да му обясня, че е минал всички граници, но Джуд премята ръка през раменете ми. Това е неговият начин да ми каже да не обръщам внимание на Хенри, защото той явно си го търси. Явно пренебрежението е по-тежко за Хенри и от най-лошите думи, защото изсумтява гневно и си тръгва.
	— Играем си с огъня — прошепвам, когато вече е достатъчно далеч.
	Джуд ме притиска плътно към себе си.
	— Ти най-добре би трябвало да знаеш.
	При тези думи в мен лумва пожар.
	За щастие, останалата част от сутринта минава без инциденти и забравяме за Хенри, очаровани от чувството за хумор и интелекта на Ангъс. Той е необикновено надарен за възрастта си и изобщо не се съмнявам, че като завърши гимназия, от Харвард първо него ще поканят да следва там.
	По някое време Ангъс отива до тоалетната, а Джуд придърпва стола си плътно до моя. Сърцето ми прави тройно салто, после либидото ми надделява и налага ритъма на румба.
	— Виж… мислех си… — Кимвам, без да съм сигурна какво се кани да каже. — Ще ми се двамата с теб да излезем. На среща — уточнява. — Първата среща обикновено е да разбереш това-онова за другия, да го опознаеш, но това ще важи и за нас — ти донякъде вече ме познаваш, а още не си избягала.
	Нима заеква?!
	Когато почесва брадата си, вече знам, че отговорът ми ще е „да“.
	— Знам, че имаш много въпроси, така че какво ще кажеш да свалим картите? Може да ме питаш каквото поискаш и обещавам да отговоря честно. Крайно време е.
	— Това може да свърши зле за теб — подкачам го, но прехапвам език, когато той се подсмива.
	— С готовност ще поема риска. Какво ще кажеш да те взема в седем?
	Не ми остава друго, освен да кимна.
	В какво се забърквам? Само времето ще покаже.

	* * *

	Когато Джуд ме оставя вкъщи, се чувствам необикновено изтощена. Закуската явно ми дойде в повече заради демонстративното пренебрежение на Грейс. Нямам представа какъв е проблемът й. Най-вероятно пази братчето си, особено след случилото се с Роуз. Явно присъдата ми е произнесена още преди да съм се явила на съд.
	Обичта й към Ангъс обаче е безспорна, та ми се ще да й дам още един шанс. Надявам се следващия път да ме опознае по-добре, защото аз наистина, _наистина_ харесвам Джуд.
	Издебвайки момент, когато Ангъс не ни гледа, Джуд набързо ме целува за довиждане. Забивам нокти в дланите си, а в ушите ми гърмят фойерверки, защото това е всичко, което съм очаквала, и много повече. Ала от думите на Джуд, че е време да разбера истината, нервите ми се обтягат. Звучи като лоша поличба. Все пак съм доволна, че най-сетне ще ми довери тайните си. Дано и в края на вечерта мисля така.
	— Йег! — провиквам се и надничам през перилата да огледам двора. Малкото ми коте сигурно умира от глад.
	С крайчеца на окото мярвам фигура. Мисис Андерсън. В едната си ръка държи малки градински ножици, а в другата — гребло. Не ми остава никакво време да поддържам градината и оценявам, че е дошла да подкастри розите толкова късно следобед. Може да е малко странно, но въпреки това съм й благодарна.
	— Благодаря, мисис Андерсън — провиквам се, но тя явно не ме чува, защото е със слушалки в ушите.
	— Йег ли загуби?
	Ахвам и притискам с длан препускащото си сърце.
	— Мамка му, Чарли, за малко да ми докараш сърдечен пристъп!
	Тя се обляга на перилата и се подсмихва.
	— Извинявай, ама вратата беше отключена.
	Изглежда главозамайващо с червената рокля със свободно падащи дипли, с която бе и на новодомското парти. Наконтена е малко прекалено за неделя сутрин, но това си е Чарли, така че нищо не може да ме изненада.
	— По какъв случай си се барнала така?
	Тя леко се вкисва, свива рамене и отърсва някаква невидима прашинка от роклята си.
	— Просто така. Как мина нощта при теб?
	Бузите ми придобиват цвета на нейната рокля. Тя се вкопчва в ръката ми.
	— Какво стана?
	— Ами не знам откъде да започна — не успявам да овладея вълнението в гласа си.
	— От самото начало. Искам подробности. — Тя замира в трепетно очакване. — Ах, ти, късметлийка такава!
	Няма как да не се усмихна. Решавам да пропусна историята с плуването посред нощ. Чарли ще се притесни за мен, но аз съм си добре.
	— Двамата с Джуд се целунахме.
	— Аха — замечтано проточва тя и слага длани на бузите си.
	— Той ме заведе в стаята си. И продължи да ме целува. — Тя започва бързо да кима. — После… стигна чак долу. — Посочвам с пръст докъде точно.
	Очите на Чарли едва не изскачат от орбитите.
	— Божке! И хубаво ли беше?
	Страните ми пламват.
	— Повече от хубаво.
	— Еха! — Тя зяпва насреща ми. — Направо не мога да повярвам. Не е истина!
	— Знам.
	— Ами ти…? — Няма нужда да уточнява, защото познавам начина й на мислене.
	— Не. Исках обаче… Така де, той каза да не насилваме късмета си.
	— Правилно.
	Дръпвам се малко засегната.
	— Това пък какво трябва да значи?
	Тя бърза да се поправи.
	— Искам да кажа да я караш по-полека. Защо ти е притрябвало да бързаш?
	Поглеждам я изпитателно и ми става ясно, че лъже.
	— Не това имаше предвид, Чарли. Какво не е наред? Заради странното поведение на Джуд мислиш, че щом съм преспала с него, всичко ще приключи, така ли?
	Тя свежда поглед.
	Усещам някакво настойчиво пулсиране в слепоочията, същото като вчера.
	— Добре ли си? — Гласът на Чарли започва да звучи като ехо, сякаш е на километри от мен.
	Главата ми натежава, сякаш е хиляда кила, и примигвам. На второто примигване виждам кръвта.
	— Чарли! Божичко! От носа ти тече кръв. — Ръката й се стрелва към лицето, алената кръв оставя петна по пръстите. Блика силно и явно няма скоро да спре. — Ела вътре.
	Сграбчвам я за ръката, но тя се дръпва и поклаща глава.
	— Добре съм, Тори. Сега ще спре. Винаги става така.
	— Ще спре? Но ти се давиш в кръв! Всеки момент ще изтече цялата на прага ми.
	— Казах ти, че съм добре. — Гласът й звучи някак кухо. — Свикнала съм.
	Свикнала?! За първи път виждам кръвта й да тече така и направо не знам какво да мисля.
	— Най-добре да си вървя. — Притиска носа си с две ръце. Алената кръв се стича между пръстите, всяка капка се пръска на верандата с остър звук.
	— Да си вървиш?! Чарли, не ставай глупава. Ти кървиш. Не може да си тръгнеш. Дай да се погрижа за теб.
	— Винаги си била добра приятелка, Тори. Благодаря. Въпреки че се разделихме след гимназията, не съм преставала да мисля за теб. — Сълзи пълнят очите й и тя се втурва надолу по стълбите.
	Тоя свят, да не би да се е надрусал? Какво става?!
	Хуквам след нея, но тя се оказва страшно бърза и изчезва, преди да я настигна. Свивам се на две, внезапно останала без дъх. Това не би трябвало да се случва — нали плувам всеки ден и влязох във форма? Гърдите ме болят точно където е раната. Разтривам ги и бавно се надигам. Страх ме е да не припадна всеки момент.
	С периферното зрение мярвам някакво сиво петно. Йег. Въздухът изпълва дробовете ми и тръгвам, преодолявайки болката. Котето се стрелва наляво към горичката, очертана от високи дървета със зеления цвят на стъклено шише. Тръгвам след него, викам го по име, но гласът ми сякаш рикошира в тишината наоколо.
	Втурвам се между дърветата, но от Йег няма и следа. Заковавам се на място, започвам да се оглеждам.
	— Йег! — Листата поглъщат гласа ми.
	Къде изчезна? Нали само преди секунди го видях!
	Внезапно ме връхлита тревожно предчувствие за невидима заплаха. Иска ми се да избягам час по-скоро. Под кецовете ми изпращява клонка, когато тръгвам напред. Надавам кратък писък и звукът отеква наоколо. Внезапно гората започва да приижда към мен и косъмчетата по ръцете ми настръхват. Обръщам се рязко и кошмарите ми се превръща в реалност — моят нападател стои само на няколко крачки. Значи _той_ е онзи, който месеци наред надзърташе иззад рамото ми.
	Гърлото ми пресъхва.
	— К-какво искаш? — Бавно отстъпвам назад. Страх ме е.
	Светлината изведнъж се превръща в мрак, пръстта под краката ми става на кал. Вдигам поглед към беззвездното небе и съзирам два гарвана — перата по крилете им са с цвета на черната нощ — които се реят из сенките, нетърпеливи да отлетят. Гледам ужасена как рязко сменят посоката и политат към земята. Очите им са кървави на цвят, зад тях няма душа.
	Писъците ми отекват кухо, опитвам се да избягам, но съм затънала до глезени в лапавицата. Мускулите ми горят, а аз газя в калта и отчаяно търся спасение от пернатите снаряди, които искат да ми причинят зло. Гората става зловеща. Дълги лозови ластари се увиват около глезените и китките ми. Злобен кикот изпълва нощта и превръща страха в ужас. Не отново. Не, само не отново.
	Не мога да помръдна. Правя единственото възможно — падам на колене и се свивам на топка. Покривам главата си с ръце, забивам брадичка в гърдите, стисвам здраво очи. „Това е само сън“, повтарям си отново и отново. Ужасяващият грак пуска пипала чак до сърцето ми. Сигурно съм заспала, след като Джуд ме остави у дома. Само това е обяснението.
	Калта жвака под краката му, докато приближава. Този кошмар изглежда много по-истински от предишните. Даже надушвам гранивата му миризма. Усещам вкуса на страха си. С приближаването на стъпките гракът става все по-пронизителен. Стоя вцепенена. Гърдите ме болят. Толкова съм изплашена.
	— Така стоят нещата, принцесо. Ще боли по-малко, ако не ми се дърпаш.
	— Не! — изпищявам. — Остави ме! — Запушвам уши, опитвайки отчаяно да заглуша болката. Не бих могла да го понеса отново.
	Вече съм сигурна, че това е краят. Окончателно съм откачила. Досега вървях по ръба и най-накрая съм паднала в бездната — предала съм се на ПТСР.
	Гранивият му дъх пълзи надолу по шията ми, толкова е близо вече.
	— Викай на воля. Обичам да пищят.
	Ето това е точката, от която няма връщане назад. Приемам съдбата си и знам, че съм изгубена. За разлика от предишния път, който сякаш бе преди цял един живот, сега няма кой да ме защити. Не мога да дишам. _Не мога да дишам._ Ще умра.
	— Пази се!
	В тези думи е спасението ми. Изведнъж граченето секва, въздухът около мен се прояснява, калта се превръща в пепел. Чувствам се в безопасност и преодолявам страха — той е тук.
	Още крия лицето си с ръце. Примигвам. Не мога да повярвам, че се отървах. Благодарение на него светлината се възцарява над мрака. Той стои пред мен, лицето му е скрито от качулката, главата е сведена. С тих шепот ми предлага ръката си. Ще ме измъкне от изтънченото изтезание.
	Знам, че хвана ли се за него, всичките ми въпроси ще намерят отговор. Ала сега, когато ми подава ръката си като спасително въже, искам ли наистина да я поема?
	Знам, никога няма избор.
	Пъхам треперещи пръсти в дланта му. Докосването му е топло, незаплашително. Слънцето се скрива зад бавно плуващите по небето облаци и ние потъваме в полумрак. Явно той е не по-малко изплашен от мен, за да направи следващата крачка.
	Силуетът му е надвесен над мен, раменете са широки и макар да е два пъти по-едър от мен, знам, че няма да ме нарани. Закриля ме още от първия миг, в който се срещнахме.
	Между нас сякаш се образува волтова дъга, напрежението на този момент спира дъха ми. Вдигам поглед към моя спасител. Готова съм най-после да стигна до края. Вятърът вие покрай нас, паднали листа се носят по земята. Всичко наоколо прилича на красиво обиталище на духове, също като мен самата.
	Преглъщам страховете си, посягам и хващам края на качулката. Още не виждам очите му. С движение, леко като крилете на пеперуда, започвам да смъквам качулката, за да видя кой е моят спасител. Той не опитва да ме спре. Изцяло се е оставил в моите ръце.
	Завесата се вдига сантиметър по сантиметър, разбулвайки тайните ми. Ала малко преди края спирам — не знам дали наистина искам да ги узная. Какво ще стане, когато разбера? Какво би се променило? Правото ми на избор обаче е отнето, когато дълги пръсти хващат моите и предрешават последното действие.
	Ахвам, сълзите смъдят в очите ми. Най-после ще успея да разгадая онова, което ме измъчва от месеци. Тъмнокестенявата му коса пада отпред, брадичката все още е забита в гърдите, но аз бих разпознала това лице и от другия край на земята. Най-накрая е без маска, всичко излиза наяве. Аз обаче не съм подготвена за реалността.
	Той умишлено бавно вдига очи. В тъмния му поглед има само разкаяние и печал, а зад тях — болка. Невярващо притискам трепереща ръка към устните си. Една сълза набраздява кожата ми. Узнаването на истината не ме е направило свободна. Напротив, сега всичко е много по-зле.
	Аз съм в капан, затворник съм на отрицанието и не мога да повярвам, че пред мен е моят защитник, моят спасител. Най-после съм видяла лицето му. Ала за разлика от другите пъти, когато го съзерцавах и докосвах, в този миг единственото ми желание е да му обърна гръб.
	Отговорите през цялото време са били тук, просто не съм знаела къде да ги търся. Джуд Монтгомъри е моят герой, моят рицар в бляскави доспехи, сега обаче въпросът е… защо.


	_Стадият като какавида в жизнения цикъл на пеперудата е времето за пълна __промяна__._
	__Трети стадий: какавида__


>	Глава петнадесета

	Събуждам се в стаята си и се отърсвам от най-живия и реален кошмар. Гърдите ме болят. Скачам от леглото, сякаш дяволите ме гонят по петите, има само едно място, където трябва да отида. Джуд не си е у дома, затова отпрашвам към центъра. Нуждая се от отговори и Джуд е единственият човек, който може да ми ги даде.
	Отбивам и спирам край бордюра. Следобедната тишина е точно това, дето ми трябва, защото в ден като днешния не мога да понеса шумотевица. Железарията на Поп е малка, но в нея има всичко необходимо. Отпред виси списък на стоките, който сигурно не е обновяван от десетина години. Оглеждам се. Май това важи за целия магазин. На стената в дъното е окачена избеляла фотография — млад мъж се е изпъчил гордо пред същата червена табела, която и сега е отпред. Допускам, че това е Поп в деня на откриването на магазина.
	— С какво да ви помогна, мис? — обръща се към мен възрастен мъж. Без съмнение, това е самият Поп.
	— Здравейте. Аз съм Виктория Армстронг. Живея на „Мейпъл“. Джуд Монтгомъри ми е съсед — обяснявам. Изненадана съм, че в такъв момент съм способна да съставя завършено изречение. Допускам, че Джуд е отишъл някъде по работа, защото никакъв не се вижда.
	Поп ми отправя беззъба усмивка.
	— О, да. Чудесен квартал, така си е. Най-добрият в околността. Аз живея нагоре по пътя. — И ми смигва.
	— Не знаех, че и с вас сме съседи.
	— Роден съм тук и цял живот не съм излизал от града. Сума ти народ видях да идва и да си отива. Е, повечето остават.
	Същото ми каза и Джуд.
	На мен обаче в момента ми е твърде нервно, за да стоя и да си бъбря със стареца.
	— Чудех се дали Джуд днес е на работа.
	Поп свъсва вежди, а мен ме обзема чувството, че в стомаха ми е зейнала яма.
	— Съжалявам, мис, той не работи вече тук.
	— О! — Все едно съм погълнала олово. Дали е загубил работата си?
	Видно е, че Поп опитва да се сети нещо.
	— Не е в магазина от… — Пауза. — Ами от девет месеца.
	Косъмчетата на тила ми настръхват. Девет месеца?!
	— Трябва да има някаква г-грешка.
	— Няма грешка — твърдо обявява Поп.
	Не ми се ще да съм груба, като подлагам думите му на съмнение, но в ума ми започва да вие сирена и присветва червена светлина. Какво пропускам? Джуд ме е излъгал за работата си. Защо? Стомахът ми се свива на топка.
	— Не разбирам защо би излъгал.
	Човекът се почесва по брадата и поклаща глава.
	— Не мога да знам, мис. Не е такъв човек. Работи тук четири години, но един ден просто не се появи. Мен ако питате, има нещо общо с изчезването на Роуз. Това здравата го разклати. Вече не беше същият човек. Откакто тя си тръгна, взе да гледа другояче на живота.
	От звука на нейното име направо ми се повдига. Защо всички ги е толкова грижа за нея, когато на нея очевидно за никого не й пука!
	— Заминаването й засегна много народ. Шериф Сандс, Джилиан, Джуд, малкия Ангъс.
	Трябва да разровя тая история до самото дъно.
	— Благодаря за отделеното време. Извинете, ако съм ви досадила.
	— Няма нищо. Съжалявам, че не ви помогнах много. — Обръщам се да си вървя, но тъкмо отварям вратата и гласът му ме спира. — Ей, мис! Джуд е добър човек. Не знам защо ви е излъгал. Сигурно е искал да ви предпази.
	Гърлото ми се свива и успявам само да кимна, за да благодаря на Поп.
	По пътя към къщи не преставам да мисля какво ми каза Поп. Джуд е искал да ме предпази, но от какво? Мислите се въртят из ума ми като топки в лотарийна сфера. Имам чувството, че съм се нагълтала с олово. Всички парченца от пъзела са пред мен, но не знам каква е пълната картина, за да ги подредя.
	Нищо не разбирам.
	Припомням си отново всяка разменена с Джуд дума, всяко дребно признание, което е направил. Сега обаче съм много по-объркана, отколкото бях вчера или завчера. Вече знам тайните му. Само не мога да разбера защо не ми е казал по-рано. Разтривам белега върху гърдите си и преглъщам сълзите. Внезапно ме обзема гняв. Имам чувството, че Джуд ме е разигравал като пълна глупачка.
	Отбивам в алеята за автомобили пред къщата ми, гася двигателя и поемам към входната врата. Изцедена съм и физически, и психически. Имам чувството, че мога да спя непробудно цяла седмица. Ала тъкмо стигам най-горното стъпало, когато изведнъж ме обгръща спокойствие и без дори да се обръщам, вече знам кой е зад мен.
	— Здрасти.
	Въздъхвам и затварям очи.
	— Здрасти. — Дори не си правя труда да се обърна.
	Сега, когато е тук, усещането, че някак съм била измамена, става още по-осезаемо.
	— Знам, казах, че ще дойда в седем, но нямах търпение да те видя.
	Навеждам глава и решавам да сваля всички карти. Вече няма какво да губя.
	— Защо ме излъга къде работиш?
	Настава смазваща тишина.
	— _Моля?!_ Ти да не си ме проверявала?
	Изведнъж се вбесявам, защото ако някой тук има основание да се ядосва, това съм аз. Извръщам се рязко и гледам да не се поддавам на изпълващото ме отвътре щастие, че го виждам.
	— Не, не съм те проверявала. Просто трябваше да те видя. Исках да обясниш защо не ми каза… кой си всъщност. Ти излъга, Джуд. Лъгал си ме през цялото време.
	Тръпки ме побиват, като виждам изражението му. Известно време мълчи. Ясно ми е, че премисля какво точно да каже. Отговорът обаче не е този, който съм очаквала.
	— Да… излъгах. И съжалявам. Но все пак го направих. Исках да те предпазя. — Той разперва широко ръце.
	Чувствам се хем разярена, хем объркана.
	— Къде е логиката?! Какъв е смисълът на всичко това?! Знаеш ли как разбрах кой си? — Той пъха ръце дълбоко в джобовете и свива рамене. — Усетих те, все едно си ми в главата. — Почуквам с пръст по слепоочието си. — Как изобщо е възможно? Дали губя разсъдък? Още не знам онова, което видях, сън ли бе, или реалност. Имаш ли представа колко бях изплашена? Знаеш ли какво е да потънеш в нещо, което смяташ за сън, но дълбоко в себе си знаеш, че е реалност? — Очите ми се пълнят със сълзи, сълзи, които никога не бих искала да изплача. — Защо те беше толкова страх да ми кажеш, че си ме спасил? Съжаляваш ли за това? Неправилно ли бе, че спаси живота ми?
	Джуд прекарва език по долната си устна и по нея остава влажна следа. Впивам поглед в него, предизвиквайки го да ми отговори.
	— Качвай се в пикапа — нарежда ми.
	— _Моля?!_ — Готова съм да се съпротивлявам, да защитавам територията си, отхвърлям каквито и да е интимности. — В момента разговаряме и никъде няма да тръгна, преди да ми обясниш какво става.
	Той плъзва пръсти през косата си. Треперенето им подсказва, че това е началото на края.
	— Не мога да ти кажа… — Понечвам да възразя, но той продължава: — … защото няма да повярваш. Трябва да ти покажа.
	— Да ми покажеш? — Гласът ми съвсем е изтънял.
	Той кимва.
	— Да, Виктория, бях готов да ти разкажа всичко тази вечер, но май времето ни притиска. — Прави крачка напред, очите му гледат умоляващо. — Моля те само да ми се довериш. Знам, имаш всички основания да се съмняваш, но те умолявам да ми повярваш, когато казвам, че всичко, което съм направил, е било заради теб.
	Един господ знае защо, но му вярвам, макар че не би трябвало.
	— Ясно, добре. Само да си взема палтото.
	— Няма да ти е нужно палто — заявява енигматично той. Не си правя труда да възразя, защото имам усещането, че трябва да си пестя силите за по-късно.
	— Давай тогава. — Правя знак да се мръдне от пътя ми. Джуд не опитва да прикрие отчаянието си. Свъсва вежди, но не казва нито дума и се отправя към пикапа.
	Добре поне, че не прави опит да ми отвори вратата — наситих се на кавалерството му. Сега искам само да разбера какво става. Въздъхвам и хлопвам вратата. Наблюдавам го как заобикаля колата — изглежда напълно съкрушен.
	Секунда по-късно двигателят пали с рев и ние поемаме бог знае накъде. Честно казано, малко ме е страх. Сега, когато сме вече в пикапа и се движим по някакво сенчесто, тихо шосе, умът ми съчинява какви ли не сценарии за онова, дето предстои.
	— Е, къде отиваме?
	Той стисва волана, пръстите му побеляват.
	— На място, където трябваше да те заведа още преди седмици.
	— И защо не го направи?
	Дълбоката му въздишка изпълва пикапа.
	— Защото исках да избегна това.
	Знам точно какво означава „това“. Притеснителното напрежение помежду ни, което сякаш е заличило всички хубави споделени мигове.
	През останалата част от краткото ни пътуване мълчим. Аз гледам през прозореца и се питам какво ли има да става. Макар да ме е страх, знам, че това е неизбежната следваща крачка. И аз като Джуд усещам, че времето ни притиска.
	Отбиваме по някакъв черен път и Джуд нарушава мълчанието.
	— Истината ще промени ли нещо за теб?
	Не е нужно да пояснява, че говори за чувствата ми към него. Продължавам да гледам втренчено през прозореца, защото не мога да му отговоря. Той паркира колата, гаси двигателя и въздъхва тежко.
	— Готова ли си?
	Озъртам се да разбера къде се намираме и вирвам вежди напълно объркана.
	— Какво правим тук?
	Той не отговаря.
	— Да вървим. — Изскача от пикапа, нахлупва качулката, навежда глава и тръгва по павираната пътека.
	Какво става?!
	Бързам обаче да го последвам. По увереността, с която се движи из лъкатушните алеи, очертани от изрядно поддържан и красиво оформен жив плет, разбирам, че не идва за първи път — бил е на мястото неведнъж. Толкова е студено, че цялата настръхвам. Разтривам ръце, но и това не помага.
	Крясъкът на бухал е зловещо предупреждение, че е трябвало да дойда тук още в началото на този кошмар. Джуд продължава напред с ниско сведена глава и пъхнати в джобовете ръце. Не мога да преодолея усещането, че крачим под звуците на погребален марш. Всичко наоколо подсилва мъртвешката атмосфера.
	Не откъсвам поглед от Джуд, който е няколко крачки пред мен. Поведението му е на човек, който изпълнява мисия. Прекосяваме дъхави зелени поляни, потънали в красива тишина. Зад привидното умиротворение обаче има болка, скръб и чувство на загуба, с които е пропито всичко наоколо. Джуд най-накрая спира край място, покрито с бели цветя.
	Дори не си правя труда да стъпвам предпазливо, защото в тишината наоколо отеква дори най-слабият звук. Спирам на няколко крачки от него и рязко си поемам дъх, когато той се извръща, препречвайки погледа ми.
	— К-какво става? — Знам къде се намираме, но все още не разбирам _защо_ съм тук. И как всичко това ще опрости прегрешенията на Джуд.
	— Странно… — Слабият ветрец отнася нанякъде дълбокия му тъжен глас. — Бях си подготвил слово. Но сега, когато вече сме тук, всичко ми се вижда празни приказки. Само оправдания. — Търка подметката на ботуша си по острата трева и зарейва поглед в далечината.
	Мълча, защото думите ми са свършили.
	— Наистина аз те спасих онази нощ. Аз съм мистериозният спасител. Мисля обаче, че дълбоко в себе си ти винаги си го знаела. — Не знам защо, но във всяка негова дума усещам присмех. — През цялото време се опитвам да си обясня защо се срещнахме точно по този начин. Вижда ми се толкова жестоко. Двама напълно непознати, свързани от насилие. Какъв е скритият промисъл на това?
	Обгръщам тялото си с ръце, почувствала внезапен мраз.
	— Знам, че съм те питал и преди, но искам сега много внимателно да си помислиш. Какво си спомняш от нощта, когато те простреляха?
	Разтривам ръцете, защото студът бавно превзема крайниците ми.
	— Аз… нали ти разказах какво си спомням. — Обзема ме паника. Защо ме пита това?
	Той клати глава, раздразнен от нежеланието ми да разкрия нещо повече.
	— Отговорите са там, Тори. Само трябва да поискаш да ги видиш.
	— Какво да видя? Защо мислиш, че не съм опитвала да стигна до истината? — Болно ми е, гневна съм, защото според него нарочно правя така.
	Знам, него също го боли. Усещам го по скования му говор.
	— Ти виждаш само онова, което искаш. През цялото време… И с двама ни е така.
	Парченцата от пъзела бавно започват да се напасват, едно по едно, но аз все още не виждам цялостната картина.
	Той пристъпва към мен, отмята един кичур от челото ми, тъмните му очи се къпят в печал — скръбта му е толкова дълбока, че от мен се откъсва ридание.
	— Джуд, какво става?
	Той отмята качулката от главата си и прекарва пръсти през разпиляната си коса.
	— Вечерта, когато бе простреляна, Виктория, мен… също ме раниха.
	Сърцето ми започва да бие все по-учестено.
	— Какво?! Не, невъзможно. — Яростно клатя глава. Какви ги говори той?!
	— Съжалявам, че не… — Преглъща мъчително, трябва му време да си поеме дъх. — Съжалявам, че не ти казах по-рано.
	Изведнъж ми става трудно да дишам.
	— Не разбирам.
	Джуд въздъхва и вдига поглед към небето.
	— Ще ми се да бяхме се срещнали минути, секунди по-рано, за да мога да ти кажа, че… те обичам.
	— Какво?! — Задъхвам се, думите засядат в гърлото ми. — Н-не разбирам. — Той ме обича? Но защо това признание има сладко-горчив вкус?
	Най-накрая среща очите ми, по брадясалата му буза се стича сълза. Знам какво ще каже още преди да е проговорил. Клатя глава, но по устните му се прокрадва меланхолична усмивка. Ето я истината, която така отчаяно търсех.
	— Това… — Той отстъпва крачка назад и вдига суитчъра. Лунната светлина разкрива неговата гротескна тайна. — … Това съм истинският аз. Ето защо не ти казах истината. Как може… — Той млъква, затваря за миг очи, после бавно ме поглежда. — Как може да кажеш на човек, когото… обичаш… че си… мъртъв?
	— К-какво? — Примигвам, ресниците ми са натежали от сълзи. — Какво? _Мъртъв?_ Това е… това не е в-възможно. Даже н-не знам какво да… Не. Не. Не може да е истина. — Едва говоря, думите ми се губят. — Това даже не е з-забавно.
	— Вярно е, Тори, само помисли. — Думите му са пропити с болка, също като моите.
	Прехвърлям през ума си всичко станало досега, всички тайни, всички странни премеждия и все едно нещо ме ритва в стомаха.
	— _Не_.
	Думите ми увисват във въздуха. Свличам се на колене, защото земята под мен е станала твърде неустойчива, за да се задържа права. Притискам длан към устата си, за да спра неистовия пристъп на гадене. Не може да е истина. Това значи била тайната му. Все пак не съм луда. Или полудявам? Тайната му е, че… не, по дяволите, не. Иска ми се да протегна ръка и да го докосна, но не мога. Боя се, че ако помръдна всичко това ще стане реално.
	Кървавата дупка, погълнала живота на Джуд, неговата душа, самата му същност изтръгват от мен гърлен вик. Раната от куршум, обезобразила гърдите му, е същата, която превързах. Сега обаче не е само одраскване, а смъртоносна рана, способна да отнеме нечий живот — живота на Джуд.
	Той спуска суитчъра и отстъпва. После ми посочва последното парченце от пъзела — своя надгробен камък.
	Как може да е толкова… хладнокръвен? Тялото ми се тресе. Аз заравям пръсти в калта, защото трябва да се хвана за нещо, преди отчаянието окончателно да ме е погълнало.
	— Не! Не! Не! — Ридая, а по брадичката ми се стича слюнка. — Ти не си мъртъв! Не си! Не е истина! Моля те, боже, не. В това няма никакъв смисъл. — Скубя коси, очите ми не могат да разчетат надписа върху гроба.
	От неговите очи също бликат гневни сълзи. Той отвръща поглед, наранен.
	— Мислиш ли, че съм искал да стане така? Според теб дали искам да съм заровен в този гроб? — Той блъска надгробния камък с всичка сила. — За мен това е кошмар, както и за теб.
	Скубя тревата, изтръгвайки цели снопове в ужаса си.
	— Това е само сън. Това е само един сън — повтарям отново и отново. Някакъв звън блъска черепа ми отвътре, нещо внезапно изсмуква въздуха от дробовете ми.
	— Истина е. Съжалявам, че този път не мога да те предпазя.
	Не желая да го слушам. Думите драскат слуха ми като чакъл.
	Не искам да повярвам.
	Не мога.
	— Ти съвсем си се побъркал! — крещя, удряйки земята с юмрук. — Знаех, че си прекалено съвършен, за да си истински. Няма как да е възможно!
	Скръбният поглед на Джуд казва друго.
	— Знам колко откачено звучи, също като онзи бълвоч по филмите, но това е нашата реалност, Тори. Така е, откакто се срещнахме.
	— Не. Върни ме у д-дома.
	— Не мога, Тори, не и преди да научиш всичко. Ако и тогава не ми повярваш, кълна се, ще те прибера у вас и повече никога няма да ме видиш.
	Тази мисъл ме натъжава, но как бих могла да повярвам на всичко това? Такива неща се случват само в кошмарите. Пак се сещам за своите кошмари и започвам да осъзнавам, че точно това съм преживяла.
	Затъвам и този път няма кой да ми подаде спасителен пояс.
	Джуд се свлича на колене край мен и ме прегръща. Вкопчвам се в него с отчаяното желание да усетя, че това… че _той_ е истински.
	— Само ако можех да ти спестя сърдечната болка. Ала вече ти казах, че нещо ме тегли към теб. Доскоро не разбирах защо, сега обаче знам.
	— Всичко това наистина ли се случва? — Гласът ми кънти в собствените ми уши. Май затъвам в отрицанието или е от смайването — най-вероятно и от двете.
	— Да, случва се. Знам, че ти е трудно да повярваш, но това е нашият свят… засега. Приковани сме на място, което се намира между два свята.
	Засега? Дали не се кани да замине? И да ме напусне?
	Изтръгвам се от прегръдката му.
	— Ако не искаш да си с мен, просто кажи. Не си прави труда да съчиняваш някакви засукани л-лъжи. — Гледам да се заловя за нещо като удавник за сламка, защото с отмерването на всяка секунда все повече се убеждавам, че говори истината.
	— Лъжи? — Той гневно клати глава. — Лежа на два метра под земята, а ти ми разправяш, че моят надгробен камък е само предлог да скъсаме?! Хайде, Тори! По-нелепо е дори от истината!
	— Как да повярвам, Джуд?! Ти ми казваш, че си мъртъв! Как би трябвало да го приема, дявол го взел?! — Опитвам да се изправя, но краката ми са изтръпнали.
	— Знам, че ти е трудно, но искам да бъда честен с теб. Никога не бих те излъгал, особено за нещо такова. — Думите му звучат толкова истинно.
	Божичко! Светът около мен се срива. Превивам се на две и рухвам на земята. Не, това няма как да се случва. Даже не мога да си представя свят, където Джуд го няма. Такъв свят със сигурност не съществува.
	Все още не искам да приема. Как е възможно да се приеме нещо подобно просто ей така?! Сигурно и Джуд не намира думи да ме успокои, защото само предпазливо посяга към китката ми. Страхува се, да не би да се дръпна, да му кажа да стои далеч от мен. Не го правя — прекалено съм замаяна. Само гледам в ступор как взема ръката ми и я опира до сърцето си. Този жест, който обикновено караше сърцата ни да бият ведно, сега е с разстроен ритъм. Той притиска още по-силно дланта ми към гърдите си, изражението му е празно, болезнено.
	Очаквам да усетя естествения ритъм на сърцето, който свидетелства за жизнения поток, струящ през вените ни. Ала… нищо не чувствам. Няма туптене, нито биещо сърце. Онова, което е в гърдите на Джуд, вече не бие.
	Надавам вик, разкъсвам прегръдката ни и притискам ухо до гърдите му. Отмятам коса, за да не ни разделя нищо, да сме само плът до плът. Колкото и дълго да чакам обаче, колкото и дълго да стоя с притаен дъх, не долавям туптенето на сърце. Това някога живо тяло сега е само празен съсъд.
	Грозен плач раздира гърдите ми отвътре, ридая като никога досега. Сякаш отново съм простреляна, само дето този път не искам да се боря за живота си. Рухвам, просълзена, върху гърдите на Джуд. Наистина е вярно.
	— _Не_, моля те, не. Само това не. Ти н-не може да си… м-мъртъв.
	— Съжалявам, Виктория.
	Аз съм тази, която съжалява — Джуд е мъртъв.
	Ридая дълго, а Джуд ме утешава през цялото време. Най-накрая погледът ми се прояснява от сълзите и поглеждам над рамото му. Очите ми се спират на един кос, кацнал сред клоните на голямо дъбово дърво. В този миг завиждам на птицата. Ще ми се и аз да можех да разперя криле и да отлетя далеч от този кошмар.
	— Не м-може да се предадеш просто така. Трябва да се бориш. — Все още не мога да го погледна, затова продължавам да се взирам в птицата, нейната волност ми дава сила да продължа.
	— За какво да се боря? — По гласа му личи, че вече се е предал.
	Поемам си дълбоко въздух, мобилизирам последните останки кураж у мен, опитвам да бъда силна — Джуд има нужда от мен. Всичко е прекалено невероятно, но… аз му вярвам.
	— Бори се за живота си. Не знам какво се случва с нас, но трябва да има причина да те виждам, нали?
	Мълчанието му отново пронизва сърцето ми. Освобождавам се от прегръдката му и се вглеждам в насълзените му очи.
	— Уморих се да водя загубени битки. Само съжалявам, че и теб те въвлякох в това. Твоята сила ме върна към живота, нищо, че е живот на заем.
	Не мога да овладея сълзите. Ще ми се да бъда силна, но не мога. Мъжът, когото обичам, е мъртъв. Още не мога да повярвам, че се случва точно на мен.
	— Трябваше да ми кажеш.
	Топлият му дъх гали кожата ми като милувка на възлюбен, сякаш отново съм се върнала у дома.
	— Нищо нямаше да се промени. Аз съм мъртъв, независимо дали го приемаме, или не. Опитах да ти го спестя. Ако това е лъжа, така да бъде.
	Дръпвам се рязко назад. Непоносимо ми е да говори така спокойно за смъртта.
	— Живей заради мен. — Сълзите замъгляват погледа ми и посягам слепешката да погаля татуировката му.
	— Опитах, но вече нямам власт над това.
	— Какво искаш да кажеш?
	— Времето ни изтече, Тори. Не мога обаче да позволя всичко това да е било… — Той преглъща мъчително, нужно му е време да намери думата: — … напразно.
	Джуд докосва с върха на пръста си треперещата ми долна устна. Хлипам и сърцето ми се къса при всяка негова дума.
	— Искам да знаеш, че всеки изживян миг с теб бе истински. Искам да знаеш, че съм най-големият късметлия на света, защото те срещнах.
	Думите му имат сладко-горчив вкус. Няма как да не се разплача.
	— Ти си загинал, за да ме защитиш — хълцам, но и сама не вярвам на онова, дето казвам.
	Той ме слуша внимателно и отвръща без колебание.
	— Почувствах се истински жив в мига, когато умрях, за да те защитя.
	Риданията извират сякаш направо от стомаха ми. Всичко в мен болезнено се гърчи и усещам как с всяка изминала минута частица от мен умира. Краката вече не ме държат и политам в протегнатите ръце на Джуд.
	— Шшт. Не плачи. Когато времето ми настъпи, не искам да си наблизо. Искам да запомниш само онова между нас. И мен — такъв, какъвто бях.
	— Не може да решаваш вместо мен — проронвам приглушено, притисната до рамото му.
	— Напротив. Позволи ми да си отида достойно. Запомни ме като човека, който те е обичал повече от всичко на света. Нашият свят.
	Риданията ми се превръщат в тихо хлипане, когато осъзнавам какво ми е казал.
	Обича ме?
	— Ти ме об-бичаш? — питам и се дръпвам да го погледна, а бузите ми пламтят.
	— Обичам те. — Той кимва и изтрива сълзите ми с върховете на пръстите.
	И точно в този момент долавям звука на свободата. Чувам плясъка на криле, когато косът литва от клона — неговият полет олицетворява всичко онова, дето чувствам.
	— И аз те обичам.
	Той притваря очи и на лицето му се появява победоносна усмивка.
	— Това пък е най-щурото нещо, което си казала досега.
	Сключвам пръсти на тила му с натежало сърце. Никога не съм усещала топлата му плът по-жива. Джуд потръпва — той също е почувствал онова, което ни свързва. Допираме чела, вдишвам дъха му и изпълвам дробовете си с Джуд, защото това е единственото, от което се нуждая.
	— Даваш ли си сметка колко откачено е всичко?
	— Знам — прошепва, а дъхът по страните ми е като ласка на възлюбен. — Още ли не ми вярваш? — Въпросът му е изтъкан от ужас.
	Няма защо да се страхува — в живота си досега никога не съм била по-сигурна в нещо.
	— Вярвам ти.
	Колкото и да ми е трудно да го приема, това ще е моят свят от сега нататък. Случва ми се нещо невъобразимо, но за първи път от дълго време приемам това с отворени обятия.
	Изпускам дирята на мислите, препускащи из главата ми. Джуд потърква върха на носа си в моя.
	— Джуд — прошепвам и не ми се иска този миг да свършва.
	— Да?
	— Защо те виждам?
	Той изпуска дълга въздишка през зъби. Преглъщам мъчително. Аз съм смела. Мога да понеса всичко, което ще каже. Затова задавам най-очевидния въпрос.
	— Защо и Ангъс те вижда?
	По лицето му пробягва болезнена сянка. Плъзва пръст по очертанията на устните ми.
	— Готова ли си за продължението? — пита.
	Докосването ме размеква.
	— Едва ли имам друг избор.
	Целува ме.
	— Доверяваш ли ми се? — прошепва.
	Ето пак този въпрос. Сега обаче отговарям, без да се поколебая.
	— С живота си.


>	Глава шестнадесета

	Пътуваме в пълно мълчание повече от час, мисълта ми все така работи на пълни обороти. Съзнанието още не може да се справи с новата реалност, но латералното ми мислене неизбежно води към заключението, че свръхестествената реалност вече е и моя. Никога не съм вярвала във вампири и таласъми, но…
	— Джуд?
	Поглежда ме. Никога не съм го виждала толкова… умиротворен. Изхъмква приглушено, за да покаже, че ме слуша внимателно.
	Притеснена, се размърдвам на седалката.
	— Ти… призрак ли си?
	Между свъсените му вежди се образува дълбока бръчка.
	— Не знам какво съм — свива рамене. — Към това не върви книжка с инструкции за ползване.
	Дълго задържа погледа си върху мен и бузите ми пламват. Подсмива се, развеселен от моята свенливост.
	— На призрак ли ти приличам?
	Добре, че се съсредоточава в пътя и не вижда как се изчервявам още повече.
	— Не — отвръщам чак когато съм сигурна, че гласът няма да ме издаде. — Изобщо. Съвсем истински си. — Внезапно ме осенява една мисъл. — Затова ли каза, че с теб целомъдрието ми не е застрашено? И защо ние не… — Прехапвам език и почервенявам от глава до пети.
	— Защото не исках да насилваме късмета си — уточнява той. — Знаех, че е чудо да ме усещаш всеки път, щом те докосна.
	— Винаги съм се питала защо си толкова изненадан, като се докоснем. — Бедрото му се стяга, щом срамежливо слагам ръка върху него.
	— Не усещам нищо друго, освен теб — признава и впива пръсти във волана. — Също и Ангъс. Но това между нас е съвсем различно.
	Неволно ахвам. В тялото ми лумва пожар.
	— Какво значи това?
	— Означава, че независимо какво съм сега, с теб сме свързани по някакъв начин. Откъдето и да го погледнеш, това е невъзможно…
	— Но ето че се случва — довършвам вместо него.
	Той кимва.
	— Така е. Добре, че имам приятел, който да ме напътства.
	Последните думи разпалват интереса ми.
	— Какъв приятел?
	— Просто някой, който е в това много по-отдавна от мен. Обяснява ми необяснимото.
	Усещам, че позеленявам, но си налагам да се успокоя.
	Оттук до края на пътуването мълчим — и двамата имаме нужда от известно време, за да преосмислим какво означава всичко това. В него няма никаква логика. Но когато отбиваме по запустял път, където броят на гризачите и хлебарките значително ни превъзхожда, ме обзема чувство, че неизвестностите тепърва предстоят.
	Кварталът прилича на декор от филм на ужасите, само дето надписът на Холивуд никъде не се вижда. Колкото повече напредваме, толкова по-грозна става картинката. Заобиколени сме от изоставени складове и порутени сгради, покрити с напластени графити и овехтели рекламни плакати. Повечето от стъклата на прозорците са изпочупени. Дори не ми се мисли кои са хората или създанията, които имат това за свой дом.
	— Явно не съм била далече от истината, когато първо те помислих за сериен убиец. — Източвам врат и надниквам през предното стъкло. Изражението ми сигурно издава ужаса ми, че Джуд може да се окаже масов убиец.
	Очаквам да се разсмее, но нищо такова не се случва.
	Е, сега нервите ми _наистина_ са обтегнати до скъсване.
	Напрежението в купето на пикапа се нагнетява. Единствените звуци са хрипливото ми дишане и барабаненето на пръстите на Джуд по волана, които отмерват някакъв недоловим ритъм. Колкото повече напредваме, толкова по-мрачно и безлюдно става наоколо. Пъхам ръце под себе си, иначе ще изгриза ноктите си до кръв. С крайчеца на окото мярвам, че кокалчетата на пръстите на Джуд са побелели, толкова силно стиска волана.
	Гърлото ми се стяга от странното му поведение. Имам чувството, че някой ме души. Съвземам се чак когато той посяга и докосва ръката ми над лакътя. Взема ляв завой и пикапът поема по къса пуста уличка. Сърцето ми започва да прави дум-дум-дум, дум-дум-дум… За разлика от неговото. Преглъщам сълзите.
	Тухлените стени са облепени със стари плакати — явно мястото е необитаемо от доста време. Стигаме мрачна сграда, изрисувана с графити и оградена с прокъсана полицейска лента, която плющи на вятъра. Дано не съм взела неправилното решение.
	По всичко личи, че мястото е изоставено, единствените обитатели тук са плъховете и един-двама скитници. Джуд гаси двигателя и ме хваща за ръката.
	— Стигнахме.
	— А ще има ли връщане назад?
	Той кимва.
	Поглеждам порутената сграда и се питам къде ли са останките от входната врата. Сърцето ми препуска, докато разкопчавам предпазния колан.
	_Приемане_.
	Преглъщам с усилие. Ето го момента на истината. Трябва да приема, че след минути може да съм мъртва.
	Джуд скача на земята и се оглежда, преди да затвори вратата на пикапа. Наблюдавам го как нахлузва черната качулка, свежда глава и заобикаля колата. Цялото му поведение ме изправя на нокти.
	Отваря вратата от моята страна. Облъхва ме аромат, който вече свързвам с безопасност и закрила. В присъствието на Джуд се чувствам защитена… Ситуацията, в която се намирам сега, го доказва.
	Той посяга през рамото ми и лицето му се озовава на сантиметри от моето. Преодолявам инстинкта да се дръпна назад. Готова съм да отстоявам територията си. В очите му тлее огън. Измъква отнякъде бейзболна шапка и я нахлупва на главата ми, така че козирката изцяло да скрива лицето. Размерът й е два пъти по-голям от обиколката на главата ми и тя се свлича ниско над очите.
	— Защо ми е шапка?
	Джуд леко повдига козирката.
	— Нещата може да станат малко… по-ярки. Готова ли си?
	— Не. — Нямам представа за какво говори.
	Той се усмихва — сладко-горчива усмивка. Явно съжалява, че ме е довел тук, но вече е много късно.
	По тялото ми минава тръпка, когато ми подава ръка. Заключва колата, без да пуска пръстите ми, сплетени с неговите. Знам, че няма да ме изостави. Въздухът навън дъха на гнилоч. Прикривам нос с длан. Нямам представа в какво се забърквам. Вървим по уличката, а стъпките ни кънтят още по-силно в мъртвешката тишина наоколо. Този звук, изглежда, алармира обитателите на мястото, дебнещи всяка наша крачка. Чуваме трясък и звук от бутилка, която се търкаля по неравния паваж зад нас.
	Надавам приглушен вик, замръзвам на място и стисвам очи. Спомените ме връхлитат. Гърдите ми хриптят, защото не мога дъх да си поема.
	— Тори, искаш ли да се махнем? От сега нататък ще става все по-зле.
	Гласът на Джуд е моят спасителен фар. Само той ми дава сила да продължа.
	— Не, трябва ми само минутка. — Вдишвам през носа и издишвам през устата, борейки се да запазя здравия си разум. Джуд ми дава колкото време е необходимо да се съвзема. Най-сетне съм вече готова да продължа. Отварям очи и си поемам дълбоко въздух. После двамата продължаваме този погребален марш. Усещам го плътно до себе си при всяка крачка — безмълвна гаранция, че никога не би ме изоставил.
	Уличката е съвсем къса и аз прибързано ликувам, когато стигаме края. Щом завиваме зад ъгъла, ужасът ме хваща за гърлото и започвам да се боря за всяка глътка въздух. Какво става?
	— Джуд!
	Пръстите му стискат моите.
	— Съжалявам, Тори. — Сърцето ми се къса от горчивината в гласа му. — Няма друг начин.
	— Друг начин за какво? — Всичко около мен се върти, пред очите ми се спуска пелена. Отчаяно ритам с крака да изляза на повърхността, но изведнъж всичко пред мен избледнява и вече гледам на света през очи, които не са моите.

	* * *

	— Виж какво, Лорета, нямам време за глупости. У теб ли е, или да си вървя?
	Лорета се ухилва, засрамвайки даже Чешърския котарак*.
	[* Персонаж от книгата на Луис Карол „Алиса в Страната на чудесата“, който има способността внезапно да се появява и изчезва, като след него остава само усмивката му. — Б.пр.]
	— Толкова си нетърпелив. Човек не би казал, че ти правя услуга.
	Изсумтявам и клатя възмутено глава.
	— Услуга! Услуга значи да направиш нещо от сърце. — Гледам да не мисля дали изобщо носи бельо под костюма „Шанел“.
	Тя отхвърля обвинението ми, махвайки с ръка.
	— Наречи го както искаш. Аз обаче продължавам да ти помагам. Вече никой друг не би го сторил.
	Има право.
	— Хубаво, благодаря. Е, у теб ли е?
	Наблюдавам я как се протяга и отваря жабката на колата. Не пропуска да докосне бедрото ми при това движение. Вади дебел жълт плик. Изпъвам рамене и едва потискам порива да го изтръгна от ръцете й.
	— Внимавай какво си пожелаваш, Джуд, защото може да се сбъдне. — Тя го разлюлява пред очите ми, защото знае, че търся тази информация повече от година.
	— Благодаря за предупреждението. — Дръпвам плика от ръката й, треперенето на пръстите издава страховете ми. В плика са отговорите, които отчаяно търся. Тук е информацията за местонахождението на Розмари.
	В очите на някой неосведомен Лорета Голдблум може би прилича на безобидна домакиня от предградията. Аз обаче съм наясно. Омъжена е за най-неуловимия частен детектив в областта, а може би и в цялата страна. Затова не задавам повече въпроси, когато обещава да открие Роуз. Единственото, което иска в замяна, са петнайсет хиляди долара. Отначало се изсмивам недоверчиво. Така де, тя сякаш току-що е предложила на мен и на сина ми да участваме в коледната пиеса. Дъщеря й Хенриета е специално дете. Също като Ангъс. Според мен точно заради това Лорета предложи услугите си. Съжалява ме. Всички ме съжаляват.
	Благотворителни жестове обаче не са ми нужни. Сам ще открия Роуз. Ала след два месеца и двамата с Хенри сме ударили на камък. Ясно ми е, че нямам друг избор, освен да платя. Бас ловя, че Лорета и мъжът й, чието име така и не научих, обслужват целия престъпен синдикат на североизтока. Затова Лорета обещава да не казва на Хенри за споразумението ни. Някак не върви да замесваме добрия шериф в криминални дела.
	Месеци наред работя двойна смяна и правя мизерни икономии, за да пестя. Накрая обаче събирам парите. Лорета дава да се разбере, че сделката е съвсем сериозна и за доказателство ми показва снимка на Роуз. Дългата й коса сега е късо подстригана и носи очила с черни рамки, прекалено големи за дребното й лице. Но несъмнено е тя. Изглежда различно. Изглежда… щастлива.
	Усещам как гневът ми препуска по вените. Мотивацията да я открия става съвсем различна. Искам да я намеря, за да й кажа повече да не се мярка около нас. Искам да е наясно, че като ни заряза двамата с Ангъс, се отказа и от родителските си права. Вече няма власт нито над Ангъс, нито над моето сърце. Напусна ни, защото не й стискаше да остане. Затова никога няма да й простя. Някакво садистично желание обаче ме подтиква да й го кажа в лицето. Искам лично да се уверя, че завинаги се е отказала от нас, защото няма да има връщане назад. Втори шанс няма да й дам.
	Разкъсвам плика и се колебая само за частица от секундата. После измъквам снимка, която явно е правена по време на наблюдение. Качеството не е много добро, но няма съмнение, че това е Роуз. Дори да ми е останала капчица любов към нея, сега се изпарява безследно в застоялия нощен въздух. Качеството на снимката може да не е безупречно, но няма как да сбъркам напредналата й бременност. Носи детето на друг мъж. Направо ми се повдига. Не мога да допусна Лорета да ме види в това състояние.
	Натиквам снимката обратно в плика и го пъхам във вътрешния джоб на якето си за по-сигурно. Изскачам от колата, преди да съм оплескал кожените седалки с погнусата си. Нахлупвам качулката и се сливам със сенките. Нямам търпение да поема към избавлението.
	— Альоу-у, Джуд! — пропява зад гърба ми Лорета, после притеснено се оглежда, да не би да е събудила нечие внимание. — Не забравяш ли нещо?
	Тонът й е закачлив, но съм наясно, че е свършено с мен, ако дори мине през ума ми да се омета, без да кихна пачките. Връщам се при колата и изобщо не опитвам да крия, че хвърлям през отворения прозорец балата пари в скута й.
	— Не ги харчи наведнъж — подмятам саркастично.
	— Приятно ми беше да правим бизнес. Мен ако питаш, Розмари е глупачка. — Тя ми праща въздушна целувка, по лицето й се разлива триумфална усмивка.
	Нямам намерение да се задържам по-дълго тук и прекосявам шосето. Нетърпелив съм да стигна колкото може по-скоро до пикапа. Чак там ще мога на спокойствие да прегледам информацията, с която разполагам. Сега имам адреса на Роуз. Това сигурно би трябвало поне малко да ме развълнува, но истината е, че съм като изтръпнал. Мъртъв съм отвътре, откакто Роуз замина.
	На това място нощем е пусто и затова го избрах. В момента не съм в настроение да се смесвам с тълпата. Свел съм лице, качулката покрива главата ми и единствения звук, дето чувам, е от тежките ми стъпки по цимента.
	Вече виждам пикапа, когато ужасяващ писък разцепва тишината. Спирам и бавно вдигам глава, за да се уверя, че наистина съм чул нещо — нервите ми и бездруго са обтегнати до краен предел. Но когато писъкът се повтаря, последван от едно гърлено „Не!“, вече знам, че някой е в беда.
	Нищо не пречи да сменя посоката и да се престоря, че изобщо не съм бил тук, но не съм страхливец. Готов съм да воювам за правдата. За разлика от бившата си съпруга. При тази мисъл се втурвам с отчаян спринт и когато завивам зад ъгъла, виждам как влачат дребничко момиче към тъмна уличка, а нейният кавалер се е свлякъл на земята като торба с лайна.
	Чувам момичето да пищи. Бас ловя, че има повече кураж от своя възлюбен, който ридае, заровил лице в шепите си. Адреналинът пулсира във вените ми — хуквам към него, грабвам го за яката и го изправям на крака.
	— Давай! — изкрещявам, докато се надига. — Той ще я убие.
	— Не мога! — хленчи красавецът и скубе косите си с две ръце. Очевидно е в шок, но истерията му може да почака.
	— Звъни на 911! — нареждам, после го зарязвам и се втурвам след момичето, чиито викове късат сърцето ми.
	Уличката е само на няколко крачки. Тичам нататък в отчаяното си желание да я спася, а не знам защо. Вземам рязко завоя и направо ми се повдига, като виждам как онзи я опипва — задните й части са разголени, тя хлипа и се съпротивлява с всички сили.
	Всичко се случва за части от секундата, но ясно виждам как от котенце тя се превръща в тигрица, отмята глава и забива чело в носа на копелето. Онзи изревава и отскача назад, притиснал лицето си с ръце.
	— Шибана кучка!
	Тя не губи и секунда и хуква, спасявайки живота си.
	Очите й се разширяват, като ме вижда да тичам насреща й. Стъпките зад гърба ми подсказват, че Страхливия лъв може би най-после е намерил топките си. Аз обаче съм по-бърз и се устремявам напред с всичка сила. Нямам представа защо, но необходимостта да защитя тази жена завладява всяка частица от тялото ми, сега нищо друго няма значение за мен, само нейната безопасност.
	От нея струи истинска сила, защото е решена да живее. Тази сила внезапно ми вдъхва надежда. Когато Роуз замина, отнесе и частица от мен със себе си. Ала сега постъпката й ми се вижда толкова маловажна, така малодушна. Тази смела и решителна жена се бори за оцеляването си и нейният кураж вдъхва и на мен нова жажда за живот. Щом като едно младо момиче е способно на такова нещо, защо и аз да не мога?
	Трябва да я защитя. Трябва да й се отблагодаря, че отвори очите ми. Тя не бяга от проблемите, а се справя с тях. И няма нужда някой да я спасява. Справя се и сама.
	— Бягай!
	Когато _тя_ се опитва да предпази _мен_, става още по-борбена. _Коя_ е тази жена?! Трябва да разбера.
	По погледа й личи, че за нея и аз съм човек, който си струва да познава. Някой, от когото има нужда. За беда, моята рапсодия завършва грозно и надеждите ми са простреляни, когато нападателят вади пистолет, прицелва се и натиска спусъка.
	Викът ми раздира гърлото, като виждам как моят лъч надежда се свлича на земята във вид на жалка купчинка. Пада на крачки от мен, превърната в кървава пихтия. Изведнъж зелената й рокля почервенява отпред, когато куршумът я уцелва в гърба и излиза през гърдите. Изходната рана е кървав кратер. Втурвам се и за секунди стигам до нея. Тя лежи по гръб, бори се за глътка въздух и гледа втренчено беззвездното небе. Падам на колене на паважа и трескаво притискам раната й с длани.
	Тъмната й коса е разпиляна около главата, едната й обувка е отхвръкнала на метри от мястото, където лежи. Въпреки това от нея продължава да струи сила, която ме притегля неудържимо. Зад гърба си чувам хлипане. Това не помага на нито един от двамата.
	— Обади се на 911! Веднага! — изревавам, но не откъсвам поглед от ангела, който лежи в ръцете ми.
	Очите й се бялват.
	— Не! Да не си посмяла! Остани с мен! — Усещам решителността й, опитвайки да остане в съзнание. — Парамедиците са вече на път. Ти само остани в съзнание, чуваш ли! — Тя кимва и главата й се килва на една страна.
	Все така притискам длани към раната й, но кръвта блика неудържимо. Тъкмо се каня да сваля суитчъра, за да запуша раната, когато тя вдига ръка и с леко като полъх докосване сваля качулката от главата ми. Погледът на красивите й лешникови очи се избистря и тя ме възнаграждава със слаба усмивка.
	— Благодаря. — Преглъща мъчително. — Мисля… че бихме станали страхотни приятели.
	Не разбирам за какво говори, а тя затваря очи и престава да диша. Умира. Всеки сантиметър от тялото ми гневно протестира. Яростно се опитвам да я върна към живот. Оказвам й първа помощ и й вдъхвам от своя живот. Тя трябва да оцелее. Не съм очаквал, че пак ще усетя сърцето си след заминаването на Роуз, но ето че сега то се къса заради едно непознато момиче.
	Нейният възлюбен най-накрая се превръща в човека, от когото тя има нужда. Блъска ме встрани, за да поеме той оттук нататък. Само дето е малко закъснял. Ще ми се да избода очите му и да го удуша с голи ръце, но дочувам воя на сирените.
	— Ти ли ги повика? — Това не е въпрос, а по-скоро заплаха.
	Той кимва.
	Поглеждам момичето — току-що я срещнах, а нещо необяснимо ме тегли към нея. Има и друго, което бих могъл да сторя.
	— Ще живееш, дявол те взел. Трябва да оживееш. Твоето място е на този свят. — Скачам и хуквам по уличката, готов да раздавам правосъдие с голи ръце.
	Краката ме носят напред, препускам по-бързо от всякога. Сега най-важното е да открия копелето, дето я простреля, и да превърна живота му в болка. Яростта ме заслепява, но следвам инстинкта си и завивам наляво, насочвайки се към долнопробната част на града. Ако някъде мога да открия тая отрепка, то ще е в онази клоака.
	Група бездомници са се скупчили около варел, в който са наклали огън и греят мръсните ръце. Даже окото им не трепва, когато префучавам наблизо. Явно са свикнали с житейските драми около тях. Навлизам с бяг все по-навътре в непознатия за мен свят, където лъха на смърт. Рязко свървам надясно и тъкмо си мисля, че съм сгрешил, когато го съзирам. Бяга и спасява живота си буквално, защото настигна ли го, ще го убия.
	Поглежда през рамо и се облещва, виждайки, че съм по петите му. Катурва един варел по пътя си — изобщо не му пука, че оставя без топлина жена и трите й деца. Прескачам варела, без да губя копелето от поглед. Той криволичи и се крие, но аз съм винаги на крачка от него. Накрая се подхлъзва на заледена локва, тромаво полита и се просва по очи. Неговата неповратливост ми дава предимство и се мятам отгоре му, попречвайки му да се изправи.
	И двамата политаме към паважа, но тялото му омекотява удара, защото падам върху него. Започва да се съпротивлява като бясно животно и опитва да ме удари. Аз обаче съм воден от едната сляпа ярост. Притискам кръста му с коляно, сграбчвам дългата му пършива коса и започвам да блъскам челото му в паважа. Веднъж, два пъти — звукът от кънтенето на черепа в уличната настилка ми доставя наслада. Той опитва да изпълзи встрани, но ударите са го зашеметили и се прекатурва на една страна, откривайки ребрата си за моите юмруци.
	Болезненото грухтене, което надава, е наслада за слуха ми, защото пред очите ми е само кървящият ангел, който държах в ръце. Онзи все още се съпротивлява и опитва да ме отхвърли от себе си. Силен е, прекалено е силен за трезвен човек. Не знам с какво се е надрусал, но то поддържа адреналина му висок. Накрая по някакво чудо успява да ме отблъсне и да се измъкне.
	Политам назад, но бързо възвръщам равновесието си. Бесен съм, че тоя задник е още жив. Нейните думи „Мисля, че бихме станали страхотни приятели“ не излизат от ума ми и наливат масло в огъня на моята ярост. Заради това копеле никога повече няма да почувствам докосването й.
	Втурвам се след него, готов да го пречукам като куче. Когато се обръща и посяга към джоба на якето, вече е твърде късно да се прикрия.
	Металното дуло просветва на лунната светлина, после виждам пламък, чувам силен гърмеж и усещам пронизваща болка. Трябват ми няколко секунди да осъзная, че съм прострелян. Стоварвам се на колене върху паважа, капачките ми се раздробяват от силата на удара, но кому са притрябвали капачки, щом е мъртъв?
	Докато се свличам, опитвам да притисна раната с длани, ала крайниците отказват да ми се подчинят. Всичко наоколо потъва в кръв. Не ми остава нищо друго, освен безпомощно да гледам как животът изтича от мен.
	Лежа по гръб също като момичето, чието име никога няма да науча. Небесата гледат отгоре към мен и клатят глава над затруднението, в което съм се озовал. Може би не е било писано да открия Роуз. Нито да разбера кое е загадъчното момиче.
	_Мамка му._
	Проклет да съм, ако пукна, преди да разбера поне къде е Роуз.
	Заповядвам на крайниците си да ми се подчинят и немощно посягам към джоба на якето. Пръстите ми напипват ръба на плика, изцапан сега от собствената ми кръв. Всеки момент може да припадна, но продължавам да упорствам. Ще разнищя тая работа докрай. Погледът ми се замъглява и светът около мен потъва в мрак. Разтърсвам глава и стисвам зъби, твърдо решен да остана в съзнание.
	Тъкмо съм измъкнал плика — жълтото е единственият цвят в този сивкав свят — когато някаква ръка хваща китката ми и ме лишава от това последно право. Опитвам да се съпротивлявам, но не мога. Тялото ми е омекнало като преварени спагети.
	Наблюдавам го с дясното око — лявото е загубило зрение — как отваря плика и се хили като влечуго.
	— Тая мадама ми идва като шестица от тотото. — Явно е успял да прочете цялата информация и се кани да изнудва Хенри. После кляка на едно коляно и повдига ризата ми. — Жалко, че никога няма да я намериш.
	Опитите ми да окажа съпротива са смехотворни.
	— Жалко и че няма да опиташ онзи ябълков пай.
	Мръснишкият намек по адрес на непознатото момиче ме вбесява повече от мисълта, че няма да открия Роуз. Опитът му да ме предизвика е жалък, но все пак си е предизвикателство. Заплювам го в лицето и немощно се усмихвам, когато кървавата слюнка се стича по бузата му.
	Той я изтрива с края на ръкава, после се изправя и силно ме рита в ребрата. За по-сигурно нанася и два удара в лицето. Сигурно би трябвало да ме заболи, но не усещам нищо. Няма да позволя неговата физиономия да е последното, което виждам на този свят. Извръщам поглед към небето и се примирявам с мисълта, че никога повече няма да видя сина си. Знам, че Грейс ще се грижи за него като за собствено дете. Сълзите аха-аха да потекат, но не искам да го допусна.
	Някъде в далечината отекват стъпки. Осъзнавам, че съм останал съвсем сам. Тъкмо да склопя очи и да се примиря със съдбата си, когато две ръце ме разтърсват за раменете.
	— Ей, хлапе! Чуваш ли? Съвземи се!
	В ушите ми гласът звучи муден и удебелен.
	— За бога! Джуд! — Погледът ми е замъглен, но не халюцинирам — почти мога да се закълна, че това е Хенри. — Какво стана?! — крещи той и притиска ръка към раната ми, докато обозначава местонахождението си по радиостанцията.
	— Откъде… знаеш… къде съм? — Вдишванията между думите са дълги и мъчителни и вероятно говоря несвързано, но Хенри разбира какво се опитвам да кажа.
	— Проследих те. Знаех, че си намислил нещо, като се отклони по I-90. Но като пълен глупак останах да наблюдавам пикапа. Очаквах с него да отидеш там, накъдето си тръгнал. Видях те да преследваш онази отрепка, но беше много… късно. — За първи път в живота си го чувам да се разкайва.
	Дали в последните си минути на този свят съм намерил сили да простя на Хенри, но стисвам ръката му, с която притиска неравномерно биещото ми сърце.
	— Догони го. Той знае… къде е Роуз.
	— _Какво?!_
	Нямам време да се обяснявам. Изведнъж ми става студено.
	— В него има плик. Там е всичко, която ще ти трябва. Наистина… бях намислил нещо. Винаги кроя нещо. Но открих… твоето момиче. — Вече не мога да нарека Роуз моето момиче, защото не е. От доста време.
	Хенри повдига ризата ми и рязко си поема дъх през зъби.
	— За бога, хлапе. Ако те оставя, ще умреш.
	Главата ми клюмва, когато правя опит да я поклатя.
	— Аз… вече… съм мъртъв. — Хенри искрено жадуваше смъртта ми, откакто Роуз си замина. Не знам защо му казвам всичко това, след като сме смъртни врагове, но сигурно е дошло време да се помирим. — Върви! — настоявам, когато виждам как се колебае. — Намери я. — Няма смисъл и двамата да сме мъртви отвътре.
	Хенри бавно отдръпва ръката си и слага нещо меко под главата ми.
	— Скоро ще дойде помощ. Не умирай, хлапе. Ти си кораво копеле. Недей точно сега да ме предаваш, не умирай в ръцете ми!
	Оценявам загрижеността му, нищо, че е закъсняла с близо десет години. По-добре късно, отколкото никога.
	Хенри се изправя и аз си поемам дъх за последна молба.
	— Там има момиче. Простреляно. Точно зад ъгъла, близо до моя пикап. Обещай първо нея да спасиш.
	— Хлапе…
	— Върви.
	Той пъшка разколебан и се обажда по радиостанцията.
	— Престрелка на ъгъла на „Андерсън“ и „Хайтс“. Пратете всички проклети линейки в града, които са налични.
	Зъбите ми тракат, вече почти нищо не виждам, но не ме е страх. Разполагам се на паважа колкото може по-удобно.
	— Шерифе?
	— Да?
	— Ще ми запалите ли една цигара? Едва ли точно тя ще ме убие. — Опитвам да се засмея, но от гърлото ми излиза само хриптене.
	Чувам как Хенри рови из джобовете, после долавям звук от щракане на запалка — няма как да го сбъркам. Миг по-късно усещам да пъха цигара между устните ми.
	— Благодаря.
	— Сбогом, Джуд. Смъртта ти няма да е нахалост. Ще хвана тоя боклук и ще го накарам да си плати. За теб и за момичето. — Прощалните думи на Хенри ми действат някак умиротворяващо.
	Всмуквам от цигарата, лежа съвсем сам и се взирам с невиждащи очи към небесата. Мога да проклинам съдбата си, да моля за пощада, но истината е, че за първи път от доста време се чувствам истински свободен. Свободен от тъгата, която бе се загнездила завинаги в душата ми. Ангъс, разбира се, ще ми липсва, но съм сигурен, че от него ще излезе забележителен човек. Така му е писано. Той е единственото истинско нещо в живота ми.
	Вече не усещам тялото си. Чувствам се безтегловен. Ето това е то — краят.
	Никой не може да предскаже смъртта си, но дори да имах кристално кълбо и да можех да прозра в бъдещето, пак нищо не бих променил. Осигурих на сина си най-добрия живот, дето можех да му дам; научих го на онова, което според мен е правилно, така че, като порасне, да се гордея с него. Той е моето наследство. Най-хубавата следа, която ще оставя на този свят. Дадох основание на Хенри да продължи напред. И накрая срещнах човек, който, макар и за кратко, ми даде надежда за утрешния ден.
	Малко преди очите ми навеки да се склопят, зървам блещукане — падаща звезда. Усмихвам се с вкоравени от засъхналата кръв устни.
	Пожелай си нещо.

	* * *

	— Проклето копеле! — ругая, за да не се разплача. Хлапето никога не ми е харесвало. Тогава защо ми е тъжно? Втурвам се натам, накъдето видях да се омита онзи паразит, ще го открия на всяка цена. Джуд каза, че този тип знае къде да намеря Роуз.
	Нямам представа как Джуд е успял да я открие и не ми пука. Повече от година чакам този момент. Така моята Джилиан ще излезе от непрестанния унес. И двамата умряхме отвътре в деня, в който Роуз си тръгна. Сега работата ми е да я върна. Тя отнесе и душите ни със себе си. Само така ще покажа на Джилиан колко съжалявам за онова, което й причиних. Не се гордея с постъпките си, но съм готов да изкупя вината си.
	Усещам, че съм на прав път. Длъжен съм да открия онзи паразит не само заради Роуз, но и за да си плати за онова, дето стори на Джуд.
	Завивам надясно и го виждам. Ето го. Оттук започва изкуплението на греховете ми.
	— Спри! Полиция! Казах да… — О, не, мамка му.
	_Не_.

	* * *

	Скимтя, притискайки гърдите си с ръце. Не мога да си поема дъх. Умирам… отново… Нима умирам за втори път?! За трети? Вече загубих броя. „Джуд? Не!“ Остър вик раздира гърлото ми, после гърленият звук е удавен от собствените ми ридания. Опитвам да побягна, но краката ми са като от олово.
	Трябва да се боря за него. Трябва да го спася.
	— Виктория! — Гласът му е като компас за мен, винаги ме ориентира, щом изгубя посоката. — Дишай… остани с мен. — Сега тези думи придобиват съвсем друг смисъл. Те ме спасяват още от самото начало. — Шшт, тук съм. В безопасност си.
	— Ти си тук? — преставам да се съпротивлявам.
	Две устни полагат целувка на главата ми.
	— Да, както винаги.
	Не зная колко време е минало, но когато стаята престава да се върти, открехвам полекичка очи. Страх ме е какво може да видя. Не би трябвало да се изненадвам, че първото, на което попада замъгленият ми поглед, е Джуд. Седи до мен, превит на две, ужасен, с кървясали очи.
	— О, слава богу. — Грабва ме в прегръдките си и ме притиска толкова силно, че едва дишам. Мисълта за това още повече стяга гърдите ми, защото помня предишния път, когато бях оставена да се боря за глътка въздух.
	Джуд целува косата ми, бузите, клепачите и най-накрая запечатва устата ми с целувка.
	— Добре ли си? — Взема лицето ми в шепи, търси да прочете отговора по него.
	Споменът за току-що видяното ме връща със замах в неговите прегръдки. Отпускам се на гърдите му, обляна в нов порой сълзи. От гърдите ми се изтръгва ридание.
	— Видях те как умираш — хлипам. Цялото ми същество скърби. — Загина, докато ме защитаваше. — Тръсвам глава. Не мога да приема това за истина. — _Не_. — Отново се сещам, че той наистина е мъртъв, и болката пак разкъсва душата ми. — Аз съм виновна за всичко. Заслужавам да умра. — Изведнъж ахвам. — Ами Хенри? И той ли е мър…? — Давя се, едва успявам да го изрека.
	Джуд кимва тъжно, свеждайки мастилените си очи. Сърцето ми се къса. Пръска се на милион невъзвратими частици. Вече нищо не разбирам. Ала осъзнавам, че това е само началото и още много предстои.
	Джуд изтрива сълзите ми с върховете на пръстите си. Хапя устни, за да спра този потоп. Дъхът му е топъл като слънчев летен ден.
	— Готова ли си да видиш и останалото?
	Съзнанието ми бавно се прояснява и постепенно разбирам, че се намираме в асансьор.
	— Още ли има?
	Той нежно ме целува по устните, после се изправя и ми подава ръка.
	— Винаги има и още нещо.
	Пъхам ръка в неговата. Вратата на асансьора се плъзва встрани. По силата на логиката това не би трябвало да се случва. Но пък всичко отдавна загуби смисъл.
	Единственото на тоя свят, в което има поне капчица смисъл, са две простички думи, а те, оказва се, не са чак толкова прости.
	— Обичам те.
	Дъхът ми спира. Този смел и забележителен мъж ме обича? Аз не съм нищо особено, той обаче, той е героичен, самоотвержен, абсолютно епичен.
	— Права бях — прошепвам. Той накланя глава. — Ние сме страхотни приятели — повтарям думите, които дори не помня да съм казвала. Всичко е толкова необхватно и неразгадаемо. Дори не ми остава време да осъзная какво съм преживяла току-що, защото има много повече и то тепърва предстои.
	Плъзвам пръст по бръчката между веждите му.
	— Но като любовници сме още по-страхотни. И аз те обичам. В този живот и в следващия — добавям, надявайки се да му внуша, че за връзката ни няма граници и предели.
	Лицето му засиява в победоносна усмивка.
	Никога не съм се чувствала така защитена в прегръдките му — ръце, сърце и душа, пожертвани заради мен. _Обещай първо нея да спасиш._
	Обвивам врата му с ръце и заравям лице в гърдите му.
	— Благодаря ти.
	— Не бързай още да ми благодариш. — В думите му има разкаяние.
	С неохота се откъсвам от прегръдката му и поглеждам надясно. Рязко връщам очи към Джуд.
	— Какво е това, по дяволите?!
	Той отвръща като взема ръката ми в своята и ме повежда към място, на което най-малко съм очаквала да попадна.


>	Глава седемнадесета

	Сега разбирам защо Джуд настоя да нося шапка. Ярката светлина пронизва очите ми. Както и скръбните погледи на групичките хора наоколо. Нахлупвам още по-ниско козирката и се притискам до Джуд.
	Подметките ни скърцат по лъснатия бял под и смущават зловещия покой, просмукан във въздуха. Покрай нас сноват хора от персонала, разговаряйки на неразбираем за мен език. Наоколо цари хаос, но се усеща и някаква застиналост. Не мога да си обясня това чувство.
	Следвам Джуд, който явно знае къде отиваме. Даже бих дръзнала да допусна, че е идвал тук много пъти и преди, също като на гробището. Минаваме край безкрайна поредица стаи със стъклени стени към коридора, но завесите са спуснати, а вратите са плътно затворени, така че не мога да надникна вътре. Миризмата обаче, тази остра антисептична миризма, ясно показва къде се намираме.
	Завиваме зад ъгъла и Джуд бута крилата на двойна летяща врата. Смръщените му вежди показват, че сме стигнали — където и да е това. Прекрачвам бавно, без да съм сигурна какво предстои да видя. Джуд ми дава знак с брадичка да продължа напред. Така и правя.
	Ако не беше звукът от стъпките ми, бих се заклела, че съм замръзнала във въздуха. Изведнъж някаква стая в самия край на дълъг бял коридор започва да ме мами към себе си. Не искам да прибързвам. Възползвам се от цялото време, което ми е дадено. Вдишвам бавно и дълбоко. Продължавам своя ход, някъде отпред проблясват ярки светлини и се чуват откъслечни гласове. Колкото повече наближавам, толкова по-оживено става около мен. Иска ми се да запуша уши и да покрия очите си, но не го правя.
	Усещам присъствието на Джуд зад себе си. Той обаче умишлено изостава, давайки ми шанс да срещна съдбата си, когато аз сметна за добре. Над бежовите врати на всички стаи има номера. Вървят от по-големи към по-малки.
	_Това_ е обратното броене.
	Десет…
	Девет…
	Осем…
	Седем…
	Шест…
	Пет…
	Четири…
	Три…
	Спирам пред врата номер две.
	— Страх ме е — прошепвам и затварям очи.
	— Знам, но ти обещавам, че всичко ще бъде наред. — Обещанието му ми вдъхва куража, от който толкова се нуждая.
	Внезапно нещо ме тласва рязко в стая номер две. Смутено оглеждам непокритите прозорци, съзнанието ми се опитва да попие всичко наоколо, включително изпадналата в кома Дебра Хигинс, която лежи, привързана към безброй апарати.
	Ако в момента бях свързана с монитор, отчитащ сърдечната дейност, линията на пулса ми сигурно щеше да скочи до небесата. Дебра няма вид да е пострадала или пребита. По-скоро прилича на заспала.
	— К-какво е станало? Не съм чула да е претърпяла инцидент.
	Джуд плъзва два пръста по врата ми. Това, че не говори, ме нажежава цялата отвътре.
	Хвърлям на Дебра последен поглед и се насочвам към врата номер едно. Питам се каква ли награда ме чака зад нея. Заповядвам на краката си да се раздвижат и приближавам. Изведнъж всичко наоколо ми се вижда познато. Стъпките ми натежават, дишането ми става пресекливо.
	Ярката флуоресцентна светлина се отразява в сребристата табелка с номера над вратата. Отблясъците изгарят зениците ми. Спомен, който не е мой, пронизва съзнанието ми — някакъв лекар повдига клепачите на очите ми и проверява реакцията на зениците с фенерче.
	— Тя не реагира.
	— Кръвното налягане е шейсет на четиридесет. По дяволите, губим я.
	Връхлитат ме спомен след спомен.
	— Веднага я вкарайте в операционната!
	Задъхвам се и притискам ръце към гърдите си — отвътре сякаш хиляди пеперуди напират да излетят на свобода.
	— Няма сърдечна дейност!
	— Дайте дефибрилатор! Отдръпнете се!
	Болка разкъсва тялото ми, когато някаква сила го подхвърля нагоре, две от ребрата се чупят.
	— Още веднъж!
	Искам да извикам, да им кажа да престанат, но не мога. Вторият електрошок съсипва органите ми. Имам чувството, че съм затворена в прозрачна сфера. Еластичните й стени ме обгръщат. Натискам, но материята отскача и отново заема първоначалната си форма.
	— Кръвното налягане е стабилно.
	— По дяволите, размина се на косъм.
	— Кажете на семейството, че сме направили всичко по силите си. Останалото зависи от нея.
	Откопчвам се от спомена, бузите ми са мокри от солените сълзи.
	Нощта се превръща в ден… секундите — в минути… дните — в седмици.
	— Тори… аз съм. Чуваш ли ме?
	— Липсваш ми.
	— Дай ми само още един шанс.
	— Никога няма да си простя онова, дето сторих. Моля те, върни се при мен. Ще ти се реванширам, обещавам.
	— Обичам те.
	Изпищявам. Усещам ръката му да стиска моята. В ушите ми звъни оглушително. Превивам се на две и стискам главата си с ръце, опитвайки отчаяно да спра този звън.
	— Съжалявам.
	Чувала съм го и преди — всяка една дума. Усещала съм същото докосване. Липсва само едно — моят отговор.
	— Липсваш ми, миличка. На всички ни липсваш.
	— Искам само да се прибереш у дома. Щом се върнеш, всичко ще приключи.
	Мамо?
	Тялото ми става лъскаво от пот. И тя ли повтаря все едно и също? Какво става тук?!
	— Тори, моля те, не се предавай. Аз… за мен също е много тежко. Не сме искали да те нараним. И на двамата страшно ни липсваш. Говоря с теб всеки ден, макар да знам, че няма да ми отговориш. Съжалявам, моля те да ми простиш. Имам нужда от теб. Липсваш ми, сестричке.
	Все едно наблюдавам надигането на буря в чаша вода — думите, разговорите, които съм чувала и преди, сега се смесват, преплитат се ведно. Гласовете им, техните думи звънтят в главата ми и колкото и силно да притискам уши, врявата не стихва.
	— Здравей, Бритни. Ще се обадиш ли в участъка? Малкият Ангъс пак избяга в гората.
	— Моля те да бдиш над дъщеря ни Роуз. Където и да е сега… моля те да я закриляш и нека знае, че я обичаме и ни липсва толкова много.
	Не! Накарай това да спре!
	— Предупредих я, че ще отнеме време. Тялото ти ще оздравее, когато е готово за това.
	— Хубаво, като минеш през тоалетната, ще се видим вътре.
	— Типично. Той винаги мъкне някакви уличници.
	Идвам на себе си, свита на кълбо върху пода. Вече не мога да направя разлика между реално и въображаемо. Сгушена съм в ембрионална поза и се силя да проумея онова, което току-що видях и чух. Отрязъците от миналото ми са от разговори с различни хора и единственото, дето липсва във всеки от фрагментите… съм аз.
	Виждам съвсем ясно хората, с които разговарям, но себе си нито виждам, нито чувам. Разговорите също са едностранчиви, сякаш мен ме няма.
	Започвам да ровя, да претърсвам паметта си за подробности от разговорите ми с всеки, когото съм срещнала.
	— Тя е луда, но е магия. Няма лъжа в нейния пламък.
	— Чарли Макман. Учихме заедно в гимназията.
	— Урод! Урод! Урод! Той няма никакви пари. Баща му е лентяй.
	— Да, онова момче, Ангъс… Той е мой внук.
	— Йег? Като „Йегермайстер“ ли?
	— Поздравления, мис Армстронг. Добре дошли в Пайнуд.
	— Мислех да се почерпим в „Аутбек Стекхаус“ в твоя чест.
	— Здрасти, аз съм Дебра Хигинс. Живеем в съседната къща надолу по улицата.
	— Приятелите ми викат Блум.
	— Нямам представа защо те е излъгал, но предполагам, че е искал да те предпази.
	— Ще направя всичко, за да защитя сина си. Знам, че имаш добри намерения, но не мога да си позволя… усложнения.
	Ето го и последното парченце от пъзела, сега е завършен. Пълната картина е била пред очите ми през цялото време. Сега вече знам защо Грейс ме мрази и непрекъснато ме пренебрегва. И защо всяко общуване с роднините ми изглеждаше някак принудително, сякаш моят глас е глас в пустиня. Защо съм била незачитана отново и отново.
	Казват, че едно потрепване на крилете на пеперуда може да причини хаос на другия край на света. Е, има малка разлика — всъщност не чак толкова малка — и тя е между… живота и смъртта. Тези разговори, това общуване са се случили или не са се случили, защото _аз_… не… съществувам.
	Вдигам очи към вратата и примигвам, когато си спомням какво има зад нея. Било е там през цялото време, но аз не съм могла да го понеса. Крехкото ми съзнание е трупало отгоре пласт след пласт, обвинявайки ПТСР за белите петна в паметта ми. Работата е там, че никога не съм страдала от посттравматично стресово разстройство.
	Омекналите крака едва ме държат, когато се изправям. Посягам към бравата и тя се завърта с хленч. Открехвам вратата сантиметър по сантиметър. Надзъртам през тясната цепнатина, за да мога постепенно да се ориентирам в онова, което предстои да видя. Боя се да не попадна отново на несъществуващо място.
	Стаята е приятна, боядисана е в бледо прасковено розово и си има всичко необходимо за болнична стая. Завесите са дръпнати, за да влиза светлина, но опечалените лица на близките ми хора подсказват, че няма светлина, която да облекчи болката им.
	Мама и татко са до леглото, вкопчени в студената безжизнена ръка и ридаят истерично. Браян седи в долния край с книга в ръка и чете, тихият му глас е достатъчно силен, за да изпълни замрялата стая. Матилда е до възглавницата с четка за коса в ръка и тананика мелодийка, която си пеехме като деца. Сестрата държи клипборд и е готова да записва, докато тихо разговаря с д-р Бейтс.
	Хората идват и си отиват, стаята е ту ярко осветена, ту тъмна, ту в полумрак. Давам си сметка, че онова, което виждам, се е случило преди дни, седмици, може би месеци. Нещо като документален филм за всичко пропуснато — а съм го пропуснала, защото онова, дето лежи на болничното легло, съм аз.
	— Мъртва ли съм? — прошепвам, когато усещам Джуд зад себе си.
	— Не, ти не си мъртва.
	— Тогава какво съм?
	Той тежко въздиша.
	— В кома си, Тори. Така е от девет месеца.
	По бузата ми се търкулва самотна сълза.
	— В нощта на инцидента едва не умря. За малко да те изпуснат по време на операцията, но все пак издържа. Само дето не се събуди. И си в това състояние… — Той посочва болничното легло: — … оттогава.
	Ужасно е объркващо да гледаш собственото си тяло и да се виждаш такава, каквато си в очите на другите. Отварям вратата по-широко и пристъпвам вътре, без да откъсвам поглед от болничното легло, където лежа. Приличам досущ на Дебра — потънала в спокоен сън. По мен няма нито кръв, нито синини, които да подсказват, че съм ранена. Апаратурата, към която съм прикрепена обаче, показва ясно, че дишам само благодарение на нея. Иначе нямаше да съм жива — ако това изобщо може да се нарече живот.
	Приближавам леглото. Тялото ми лежи неподвижно, потънало в дълбок сън, но пък духът и съзнанието ми са пуснати да скитат на воля.
	— Значи наистина съм била простреляна?
	— Да, наистина.
	— А ти наистина ли си мъртъв?
	— Да, мъртъв съм.
	Мръщя се. Дано това се окаже само сън.
	Посягам предпазливо и слагам ръка върху собствената си ръка. Ахвам — усещам досега на собствената си кожа. На вид и допир съм същата, каквато се помня.
	— Браян наистина ли е спал с Матилда?
	— Да.
	Благодарна съм на Джуд, че ми оставя време да проумея какво става, защото иначе всичко се случва ужасно бързо.
	— Спомените за онова, дето си видяла, са истински.
	Чак сега разбирам защо Браян се сбогува с мен и с общия ни дом. „Не мога да остана. Тук има прекалено много… спомени. Не мога да живея повече в тази къща. Прости ми. Опитах се да бъда силен, но не става. Ти си толкова… далечна. Студена. Не искаш да се върнеш при мен.“ Мислех, че се е отчуждил от мен, но всъщност аз съм се отчуждила. Защото вече ме е нямало. Е, поне физически.
	Сега неговите думи придобиват съвсем друг смисъл.
	Никога не е имало, така да се каже, любовна афера, защото всъщност не съм жива. Била съм окончателно изгубена за Браян. Той не ми е изневерил, просто е продължил напред — точно както направих и аз, макар и само в съзнанието си. Матилда и Браян са намерили утеха един в друг; обединени от общата скръб и ужасяващото събитие, са се сближили, а после и са се влюбили.
	Сега разбирам защо продава къщата — в нея наистина има прекалено много спомени. Няма как да остане в този дом, защото знае, че няма да се върна. А им бях толкова ядосана, мислех, че за мен ще е по-добре да ги изолирам. Но ето че не е трябвало да ги мразя, нито да се чувствам наранена. Не постъпих ли и аз по същия начин, макар и само в съзнанието си? Това бе единственият начин да продължа напред.
	Двамата са се разкайвали пред мен именно в тази стая. Майка ми също ми е говорила и ме е умолявала тук, не на новодомското парти. Виждала съм само онова, което съм искала да видя. Отишла съм там, накъдето ме е теглело. Всяка изповед, всеки разговор е бил не по телефона, а край болничното легло. Аз ги чувах. Те обаче са говорели на човек, изпаднал в кома.
	— Ами моята къща? Съществува ли наистина? — Прекарвам пръсти по забавения си пулс.
	— Защо избра точно нея? — пита предпазливо Джуд.
	Поглеждам потъналото си в дълбок сън тяло и свивам недоумяващо рамене.
	— Не аз… Тя ме избра.
	Джуд прави крачка към мен, но не се докосваме.
	— Затвори очи и се върни мислено към вечерта на новодомското парти.
	Не си правя труда да питам защо.
	Наблюдавам как гостите прииждат в новия ми дом, но това всъщност не е той. Мебелите са модерни, с изчистени линии, обстановката е хладно елегантна — нищо общо с моята къща.
	— Здравейте, ние сме семейство Андерсън. Дано харесвате омари.
	Мисис Андерсън има грижата за всичко тази вечер, обръща специално внимание на всеки от гостите — самото въплъщение на идеалната домакиня. И, кой знае защо, плеви задния двор. Наляга ме тъга.
	— Защо Андерсън са в моята къща?
	— Тори… ти си в техния дом.
	В душата ми се настанява самота.
	— Нима съм се натрапила неканена у Андерсън? — питам ужасена.
	— Нещо такова. Защото ти си… на предела между живота и смъртта.
	В този миг всички странни събития намират своето обяснение. Лампата на верандата, която ту светва, ту гасне, задната врата, която не се заключва, тръбите, виещи по неизвестна причина, хладилникът, внезапно оказал се пълен. Излиза, че аз съм призракът в нечий чужд дом.
	— Въобразявах си, че аз давам новодомското парти, а то е било тяхното, нали?
	Той кимва. Рязко си поемам дъх.
	— И не ти си купил храната, която намерих в хладилника? — Не, това просто не е истина.
	— Не цялата. Ти видя онова, което искаше да видиш.
	— Затова ли не пожела да ти платя? — Мълчанието му е повече от красноречиво. — Значи и тогава си ме предпазвал от истината. — Разтривам чело с надеждата да облекча задаващото се главоболие. — Е, сега вече се чувствам още по-голяма кучка.
	— Тори, всеки от нас скърби по своя си начин. Това беше единственият път съзнанието ти да се излекува — като се справи с преживяното. За теб новодомското парти бе преживяване извън физическото тяло. Теб те теглеше към къщата край езерото заради мен. Духът ти бе там, но тялото ти лежеше в кома. Нещо като астрална проекция, ако предпочиташ.
	Зяпвам го.
	— Трябва генерално да съм сбъркана. Иначе кой здравомислещ човек би създал такъв въображаем свят?! — Забивам пръст в тялото си на леглото. — Ето къде съм аз, Джуд. Мога да се събудя всеки момент, но предпочитам да остана тук. Може би наистина да полудявам.
	Гневът ми обаче е неправилно прицелен, защото не на Джуд съм ядосана. Бясна съм на онази, която кротко си лежи в леглото и изобщо няма представа какво се случва.
	— Мисля, че нямаш избор. — В стаята изведнъж става студено.
	При горчивите му думи рязко се обръщам към него. Иска ми се да го прегърна, да го утеша, защото изглежда напълно съкрушен. Ала не го правя.
	— Какво искаш да кажеш?
	Раменете му увисват и той минава покрай мен, избягвайки да ме погледне в очите. От това гърлото ми пресъхва. Джуд присяда на ръба на леглото и търка длани в бедрата си, преди нежно да прекара пръсти по вътрешната страна на китката ми. От мен се изтръгва хленч, защото усещам докосването с цялото си тяло.
	— Как е възможно?! — Поклащам глава. — Защо те усещам?
	Джуд продължава да милва кожата ми, а аз цялата настръхвам.
	— Ние сме свързани, Виктория, и според мен ти си тук, а не там… — Той съкрушено посочва с глава към леглото: — … заради мен.
	Стените започват да се събират около нас.
	— Трябваше да ти го кажа още от самото начало, но бях такъв егоист. Ти сама видя как се чувствам, какво _изпитвам_ към теб през собствените ми очи. Отначало исках да разбера какво означава връзката между нас. Но след като те опознах, вече не ме беше грижа. Исках само да съм близо до теб, защото ме караше да забравя, че съм… Караше ме да се чувствам жив.
	Няма нужда да продължава. И двамата знаем каква е ужасната истина.
	— Не съм съвсем сигурен, но според мен съм още тук и не съм минал отвъд — както щеш го наречи — заради Хенри. Май трябва да му помогна да приеме, че вече не е сред живите. Мислех си, че щом това стане, ще съм в мир със себе си и ще се пренеса на мястото, където би трябвало да бъдат такива като мен. Сега обаче не съм сигурен.
	— К-какво значи това? — Облизвам пресъхналите си устни.
	Той се навежда и полага нежна целувка на порозовялата ми буза. Вдигам ръка и докосвам мястото, където още се усещат устните му.
	— Мъртвият Хенри е упорит, също като живия. Има причина двамата да сме още тук. — Той замълчава и отмята кичур от челото ми. — Както и ти — продължава. — Не аз би трябвало да помогна на Хенри, а _ти_. На мен няма да повярва, с теб обаче е различно. Когато види как тялото ти лежи в кома, когато осъзнае, че Джилиан всяка вечер слага масата за него и Роуз и лека-полека губи разсъдък, когато си даде сметка, че балът е в негова памет, защото е бил застрелян, изпълнявайки служебния си дълг — чак тогава всички ние ще се помирим със съдбата си. Поне така мисля.
	Ти ми помогна да се освободя от Роуз и трябва да направиш същото за Хенри. Той не може да се откъсне от нея и затова е впримчен тук, между двата свята, като всички нас.
	Произнася „всички нас“ така съкрушен, че очите ми се насълзяват.
	— Хенри не помни какво си направил за него, нали?
	— Не, нищо не помни, защото не знае, че е мъртъв.
	Повече не мога да понасям да съм далеч от Джуд. Приближавам, обгръщам го с ръце и се притискам до гърба му. Той тутакси откликва на прегръдката ми и въздъхва.
	— Вероятно би трябвало да мразя Роуз, но не е така. — Опитвам да не издам разочарованието си. Следващите му думи обаче разсейват всичките ми тревоги. — Не мога да я мразя, защото тя ме доведе при теб. Сега си давам сметка, че е трябвало да си остане в неизвестност, защото е било писано да срещна теб.
	— Но, Джуд — Гласът ми секва. — Когато ме срещна, ти… умря.
	Той упорито клати глава.
	— Не, Виктория, вече бях мъртъв — отвътре. Ти ме върна към живота. Ти си причината да съм още тук. Заради теб не мога да си тръгна.
	Разтърсва ме глухо ридание, но сдържам сълзите си.
	— Ти бе привлечена от тази къща заради нас. _Впримчена_ си тук заради нас. — Думите му окончателно ме съкрушават. — Но ако те освободим, ще можеш да продължиш напред. Всички ще можем да продължим.
	— Да продължим? Искаш да кажеш… — Не успявам да довърша, защото хапя бузата си, та да не се разплача. — Ето защо Хенри все още те вини. Не иска да си спомни, че си му дал новия адрес на Роуз, защото така ще трябва да осъзнае и какво се е случило веднага след това. И двамата сте загинали, опитвайки да я откриете. А тя не е искала да бъде намерена. Хенри е мислел, че ти знаеш къде е, но не му казваш, а в действителност и двамата сте били на крачка от целта.
	— Мъртвите помнят само онова, което те… което _ние_ искаме да си спомним.
	Мисълта, че и той е един от тях, ме ужасява.
	— В нощта, когато дойде при мен, бе прострелян, нали? Ами когато те видях след вечерята у Хенри? Тогава стоеше до някаква кола. Оттам ли започна кръговратът на… смъртта? Изкривяването на времето? — Нямам представа как да го нарека, но той отлично знае за какво говоря.
	— Да.
	— Често ли ти се случва да преживяваш това? Мълчанието му ми стига за отговор.
	— Да, умирам всяка нощ. Където и да се намирам, не мога да го избегна. Всеки посвоему се бори с демоните си. Ала всяко умиране ми напомня, че те намерих. — Поглежда ме през рамо и лицата ни се озовават на сантиметри едно от друго. — Така че, ако някой полудява, трябва да съм аз.
	— Изобщо не съм специална — прошепвам, тъй като още не мога да проумея саможертвата му. — Не заслужавам някой да умре заради мен.
	— Напротив, заслужаваш. Умирам с радост всяка нощ, за да те срещна отново.
	Вече не съм в състояние си сдържам сълзите и започвам неудържимо да ридая.
	Всичко това е непоносимо.
	Джуд ме прегръща и аз се прислонявам до гърдите му. Отмята косата от лицето ми и шепне, че всичко ще бъде наред. Обаче няма да е така. Току-що осъзнах, че онова, което съм мислила за реално, всъщност е било фикция или изкривяване на моята реалност, каквато дори не съществува. Оставена съм да се рея между световете. Ако думите на Джуд са истина, знам какво трябва да се направи, за да реша кой от тези светове ще бъде мой дом.
	— Това обяснява защо Грейс ме мрази. Тя дори не знае за съществуването ми.
	Разговорите, които си въобразявах, че водя, са били само в моето съзнание. Като например с момичето в магазина, когато за първи път видях Ангъс. Тогава тя не ми обърна внимание, просто защото не ме е виждала. Тя е жива, а аз… Аз не знам какво съм.
	— Моята приятелка нарича състоянието, в което се намираме, чезнене. Обитаваме земята като… призраци. Ти обаче, ти си различна.
	— Чезнене? Нещо като Чистилище?
	Той бавно кимва.
	— Да, ние сме между световете. Вече не сме на земята, но и още не сме преминали там, където би трябвало да бъдем — в рая или в ада, ако човек изобщо вярва в съществуването им. В някой от ония сълзливи филми сигурно биха казали, че още не сме преминали в светлината. Ти обаче… ти си впримчена в царството на ефира. Заложник си между два свята. Единият е светът на живите, където чуваш онези, които седят край болничното ти легло. Другият е светът на мъртвите, на които тепърва предстои да продължат нататък, светът на ония, дето чезнат.
	Пак си спомням за разговорите, които — поне така си мислех — водих с мама, със сестра ми, даже с Браян; те наистина са се състояли, но мен ме е нямало. Всичко е било в реалния свят. Те наистина са седели край болничното ми легло. Телефонните обаждания всъщност не са били телефонни обаждания, а разговори, които съм дочула.
	— От време на време посещаваме реалния свят. Някои от нас даже си мислят, че още са в него и могат да се включат в определени събития като живи. Рано или късно обаче осъзнаваме, че животът, какъвто го познаваме, се променя и без нас. Тук сме, но всъщност ни няма. Някои от събитията, на които присъстваме, са отражение на действителни случки, в други случаи обаче виждаме само онова, което желаем да видим.
	Чезненето е място, където изгубените души, мъртви или в състояние на преход, се скитат… и чакат, очакват да… — Той млъква, настава мъчителна тишина.
	— Значи… _наистина_ си призрак?
	Той тъжно поклаща глава.
	— Май така излиза.
	Нещо ме дави, повече не мога да понасям това.
	— И… аз съм влюбена в призрак?
	— Аз пък съм влюбен в аномалия.
	Усещам, че умишлено се бавя и отлагам развръзката. Боя се да се изправя очи в очи с онова, което ме чака.
	— Джуд… — Тялото му се вдървява. Знае какво ще го питам. — Защо Ангъс ме вижда?
	Няма време да ми отговори, защото вратата изведнъж се отваря и вътре с широка крачка влиза сестра, а Девън я следва по петите. Надавам приглушен вик и инстинктивно опитвам да се скрия, сякаш в присъствието ми тук има нещо нередно. Джуд се усмихва.
	— Ще мине известно време, докато свикнеш.
	Девън поглежда първо мен, после тялото ми, което лежи в кома. Вдига въпросително вежда. Изведнъж ми става жал за него. Понечвам да обясня, но Джуд ме изпреварва. Прави го хладно и методично.
	— Ти си в стая 218. Шофиране в пияно състояние. Забил си се в дърво.
	Това обяснява всички онези бири по време на вечерята ни.
	Девън поклаща глава. Пребледнява и наистина става като призрак. Не иска да повярва. Не го виня — само преди минути бях в същото положение.
	— Ти май си изперкал. Нали дойдох със сестра Аштън? Двамата сме приятели, учихме заедно в училище. Каза, че мога да я придружа на визитацията.
	Свъсвам вежди. Така ли изглежда отказът да приемеш?
	Ала Джуд не се отказва.
	— Може да сте били приятели, но това вече е в минало време. Сега лежиш в кома, защото не можа да спреш пиенето.
	— Джуд! — смушквам го в ребрата.
	— Девън, наясно съм, че ти е трудно да повярваш. Просто ми се довери и отиди в стая 218.
	И той като мен трябва да види с очите си, за да повярва.
	— Може ли да се вярва на тия откачалки? — шепне Девън в ухото на сестра Аштън, която, естествено, напълно го пренебрегва. Цялото й внимание е все така насочено към мен, записвайки нещо в картона ми.
	Девън поглежда първо нея, после мен. Разбирам какво става в главата му. Вече знае, но не иска да повярва.
	— Хубаво, ей сега ще ви дам да разберете.
	Той изхвръква от стаята, а Джуд върти очи. Секунда по-късно до нас стига пронизителен писък.
	— Ама че женчо!
	— Джуд! Това не беше никак мило от твоя страна — смъмрям го меко.
	Джуд издува гърди и скръства ръце отпред.
	— Не беше мило и да те сваля, когато си в кома. — Чувам как кокалчетата на пръстите му пукат.
	— Значи наистина ме е поканил на вечеря и аз съм отишла?
	— Така излиза — процежда Джуд през зъби.
	— Колко странно! — Умът ми не го побира. Сигурно съм се съгласила, защото ми се е видял познат. Нали ми се яви като медицинския работник в училище. Може би съм видяла в него сродна душа или просто ми се е доял стек. Забелязвам, че Джуд ме гледа намръщено, и се правя на изненадана. — Ти да не би да… ревнуваш? — Не успявам да сдържа усмивката си. Какво пък, предпочитам да се смея, вместо да плача.
	Той отвръща веднага, без да се замисли.
	— Точно така, дявол да го вземе. Дори като си в кома, мъжете пак са в краката ти — и живи, и мъртви.
	Не успявам да отговоря — преди да се усетя, той пъха пръст в гайката на панталона ми и ме притегля към себе си. Рязко издишам и от устата ми излиза нещо като вой на хиена, а Джуд ме гледа със самодоволната си усмивка с трапчинки.
	За кратко си позволявам да потъна в обичайното при любовта — необяснимото, неземно привличане към друг човек, което преобръща живота ти.
	— За какво мислиш? — Гласът на Джуд е дрезгав, приглушен.
	Повдигам се на пръсти и целувам линията между извитите му устни.
	— Мисля да те целуна.
	Той се прави на ужасен.
	— Ами ако гаджето ти се върне?
	— Единственото гадже, което виждам наоколо… си ти.
	Идва ми да прехапя език заради това откровение. Тъкмо да съжаля за неволно изпуснатите думи, когато Джуд плъзва пръст по долната ми устна.
	— Това е невъзможно, откъдето и да го погледнеш, но и аз не съм от хората, дето робуват на правила.
	Сграбчва ме и засмуква устните ми, покорявайки ме с ненаситното си желание. Усещам как сърцето ми галопира в унисон с танцуващото ми либидо. Не правя опит да се отдръпна, защото изразът „животът е твърде кратък“ вече е придобил съвсем различно значение. Влагам в целувките си цялото си същество — сега се чувствам много по-жива, отколкото като бях наистина жива.
	— О, боже, какво ли сънуваш! — Възклицанието на сестра Аштън ми припомня къде се намираме и сякаш полива моите разбушували се хормони с кофа студена вода. През това време записва нещо в картона ми. — Пулсът и кръвното ти направо скочиха до небесата. Сигурно е някакъв сън.
	Бузите ми стават алени. Джуд крие триумфалната си усмивка с длан. Сестрата приключва визитацията, докосва ме по рамото с истинска отдаденост и излиза от стаята.
	Има нещо откачено в това да се гледам как лежа безжизнена и в същото време да се чувствам по-жива от всякога. Потръпвам, когато осъзнавам защо Джуд ме доведе тук с такава неохота. Ако бе го сторил още при първата ни среща, всичко между нас — убедена съм — щеше да се развие по съвсем различен начин. Чак сега ми се прояснява защо прие да участва и в моето аутодафе с креслото.
	— Онази нощ, когато си мислех, че горя креслото, ти пак си дошъл да ме спасиш, нали? Знаел си, че Хенри може да се появи всеки момент. И че ако усетя нещо нередно, ще започна да го разпитвам.
	— Така е. Разбери ме, седмиците, докато най-сетне те открия, ми се сториха години. Налагаше се да се уверя доколко може да понесе съзнанието ти. Беше така крехка психически, толкова близо до смъртта. — За миг притваря очи с болка. — Не бих допуснал отново да ми се изплъзнеш.
	Сега разбирам защо Джуд е направил всичко това. Припомням си първата ни среща и колко раздвоена се усещах тогава. Бях объркана, наранена от инцидента, преобърнал изцяло живота ми. По онова време имах чувството, че живея в нереален свят и _наистина_ е било така. Единствената разлика между тогава и сега е, че вече мога да го понеса. Сега съм по-силна.
	Поглеждам към другото си аз.
	— Умирала съм, нали? — питам. Той кимва. — А ти си ме спасявал всеки път.
	— Да.
	Спомням си какво каза Джуд, когато ме измъкна от бездната след въображаемия разговор с Браян: „О, слава богу, мислех, че си умряла“. Сега вече знам, че е било в буквален смисъл.
	— Защо ме спаси? Ако не бе го сторил, сега можехме…
	Той скръбно въздъхва през зъби.
	— Не, за теб нещата няма да приключат така. Ти трябва да живееш. Моята съдба не е и твоя.
	— Джуд… — Той обаче упорито стиска зъби. Оставям разговора недовършен, сега нямам сили да се съпротивлявам.
	Мълчим и двамата, вперили очи в тялото ми. Чудя се дали, ако сега скоча в него, то ще се събуди? Така ли стават тия работи? Имам чувството обаче, че не е толкова просто.
	Мониторът, отчитащ сърдечния ритъм, апаратът за изкуствено дишане и цялата тази машинария, дето ме поддържа жива, ме подсещат за думите на Джуд как се е чувствал, когато е попаднал в тази реалност — Чезненето. Гледам как помпата вкарва въздух в непотребните ми бели дробове. Как мониторът за сърдечната дейност следи жизнените ми показатели във всеки миг — дали са стабилни, или вече си отивам.
	— Умирам, нали? — Имам чувството, че времето изтича като пясък между пръстите ми. Вече знам защо е така. — Те искат да спрат животоподдържащите ми системи.
	Не се налага Джуд да отговори, защото знам какво ще каже.
	— Колкото по-дълго оставаш тук с мен, толкова повече се отдалечаваш от познатия ни свят. Колкото по-силна е връзката ни, толкова по-бързо гасне животът ти. Сега разбираш какво ми е. Всеки път, когато те спасявам в този свят, аз те ограбвам от другия, където е мястото ти. Вървейки срещу тази логика, ние те убиваме.
	— Затова не ме доведе тук по-рано — довършвам вместо него.
	Той е наясно, че щом всичко това „приключи“, и двамата губим. Независимо дали сме живи, или мъртви.
	— Хайде да се махаме оттук.
	Въздухът в стаята е станал душен и застоял.
	Кимвам и поглеждам тялото си — когато се върна, решението вече ще е взето. Тръгваме по коридора — и двамата вървим със сведени глави, дълбоко съкрушени. Внезапно ми става горещо, стените започват да се приближават към мен.
	Жадувам за глътка свеж въздух.
	Повече не мога да понасям болничните стени и се втурвам към изхода, трябва да се махна, преди да съм повърнала. Дръжката на вратата обаче е заяла, въпреки че я натискам с все сила. Потните ми длани се хлъзгат по месинговата дръжка, сълзите се готвят да рукнат от очите ми.
	Всеки миг ще изгубя съзнание. Когато Джуд ми отваря вратата, изхвърчам навън и започвам жадно да гълтам въздух. Той мирише на гнило, но поне няма да припадна заради липса на кислород. Не че е възможно.
	Оглеждам се и виждам, че отново сме на уличката, откъдето започна всичко. Вече не знам на кой свят съм. Ако знаех, веднага щях да си хвана такси и да избегна ситуацията, която всеки момент ще прерасне в бедствена. Стомахът ми започва да се бунтува. Превивам се на две и опирам длани на бедрата, за да си успокоя дишането и галопиращото сърце.
	Тежките стъпки на Джуд зад мен издават колко виновен се чувства, че ме е довел тук. Затварям очи, поемам още веднъж дълбока и успокояваща глътка въздух и бавно се изправям. Боя се да го погледна в очите. Той ми довери тайните си, а сега не знам какво да правя.
	— Ето.
	Обръщам се бавно и виждам ключовете от пикапа в протегнатата му шепа.
	— Какво е това? — Много добре знам какво е, но нямам представа какво иска да правя с тях.
	— Ключовете ми. Вземи пикапа и се прибери, аз ще хвана такси. — Краищата на разрошената му коса са щръкнали, лицето му е като огледало на страданието.
	— Какво? Защо?
	Той се извръща, сякаш няма сили да ме погледне.
	— Сигурен съм, че искаш да се махнеш колкото може по-далеч от всичко това.
	Нищо не казвам. Това за мен беше шок, огромен шок. Той е прав, наистина искам да избягам и да забравя тази нощ и случилото се през нея веднъж завинаги.
	Той сякаш отгатва мислите ми и прави още една крачка, подавайки ми ключовете. Посягам и решително ги измъквам от протегнатата му ръка. Не крие разочарованието си — раменете му увисват, брадичката се забива в гърдите.
	Тази гледка ме разкъсва отвътре, но въпреки това не мога да остана повече тук. След всичко видяно изпитвам необходимост да се махна. С всяка крачка ме връхлитат крайни емоции. Чувствам се ужасена, гневна, тъжна, стъписана, наранена, объркана, но най-вече раздвоена.
	Спирам рязко на място. Изведнъж осъзнавам, че точно това е повратната точка да постъпя правилно или погрешно. Пикапът на Джуд е само на няколко крачки. Ако прекарам мислена линия по средата на предния му капак, тя ще е границата на двата избора пред мен.
	Вдясно е свободата. Мога да се метна на пикапа, да завъртя стартера и да отпраша, накъдето видят очите ми, загърбвайки всичко видяно; всичко почувствано. Отляво е равносметката — осъзнаването, че бягството ще е най-голямата грешка в живота ми. Напускането на Бриджпорт и идването ми тук не бяха бягство, а поемане на контрол, защото отказах да се превърна в роб на скръбта и самосъжалението. Махна ли се сега обаче, вече ще е _бягство_. То ще обезсмисли намерението да започна отново и на чисто.
	Ала в действителност нямам право на избор, защото съдбата вече е предрешила всичко вместо мен.
	Затова без повече умуване и колебания избирам дясната страна. Сядам в пикапа и се протягам през скоростния лост да отворя вратата от страната на шофьора. В този жест има нещо символично — все едно отварям вратата към сърцето си. После се свивам на седалката, внезапно усетила изтощение. След няколко минути и Джуд се мята в пикапа, а аз безмълвно му подавам ключовете. Двигателят пали с рев и ние потегляме в пълно мълчание. Двайсет минути по-късно клепачите ми започват да натежават — вече съм прекалено уморена да премислям какво съм видяла. Утрото е по-мъдро от вечерта — тогава ще му мисля.
	Макар и полузаспала, все пак си давам сметка, че съм притисната до нещо масивно и топло, излъчващо ухание на мъж. Помня какво е усещането да съм в прегръдките на Джуд и разбирам, че той ме държи в ръцете си. Знам, че не би трябвало, защото замъгленият ми разсъдък е подвластен на емоциите, но въпреки това се оставям на порива на мига.
	— Джуд? — прошепвам.
	— Да? — Гласът му е дрезгав, преливащ от чувства. Потривам буза в суитчъра му, забивам нос в меката памучна тъкан и вдишвам дълбоко.
	— Нали бе ме попитал дали, ако науча истината, нещо ще се промени?
	Отговорът е в мълчанието му.
	И сякаш внезапно всичките ми колебания се изпаряват.
	— Е… нищо не се промени. Не би трябвало, но промяна няма. И така ще си остане завинаги.
	Настъпилата тишина е оглушителна, докато долавям нещо… _Туп… туп… туп._ Ахвам и притискам ухо към гърдите му.
	— Сърцето ти — пак ли б-бие?
	Понечвам да се дръпна, да го погледна в очите, но нежните му думи ни превръщат в едно тяло.
	— Сърцето ми бие за теб… само за теб. Ти ми вдъхна живот, Тори. Винаги е било така.
	Ще ми се да кажа нещо, да изразя какво чувствам в момента, но мога единствено да го притисна още по-силно към себе си и никога повече да не го пусна.


>	Глава осемнадесета

	Чувствам се изтощена, но знам, че всичко е само в моето съзнание. В действителност тялото ми е потънало в непробуден сън. Умът ми обаче се противи на логиката и отказва дори да мисли в тази посока.
	Джуд ме оставя сама у дома, след като преди това е открехнал дверите на ада пред мен. Цялото ми същество се гърчи — думата „ад“ внезапно ми е станала омразна. Не съм религиозна, но няма как да отрека, че около мен се случват неща, в които явно има божествена намеса. А това ме навежда на мисълта за Джилиан.
	Най-сетне съм осъзнала, че виждам само онова, което искам да видя. Както става с мъртвите. Някои от тях знаят, че са мъртви, като Джуд и Чарли например. Други обаче — като Хенри, Поп, директор Уошман, Девън, Дебра Хигинс и още куп други — се разхождат наоколо, сякаш още са живи. Нямам представа дали защото просто не желаят да приемат съдбата си, или пък се дължи на нещо, дето не мога да проумея. В момента ми идва наум само за персонажа на Брус Уилис от филма _Шесто чувство_. Той продължава да се придържа към обичайните си задължения и график като жив човек, без да си дава сметка, че вече е призрак, обсебващ живота на едно окаяно дете.
	Чак сега разбирам издъно отношенията между този мъж и момчето, защото преживявам съвсем същото. Момчето виждаше мъртвите да обитават неговия свят все едно са живи. А те виждаха само това, което искат да видят. И изобщо не подозираха, че отдавна са мъртви. Тръпки ме полазват, защото случващото се с мен не е холивудски филм.
	Чезненето е другото име на Чистилището. С други думи, Джуд обитава този свят, защото все още не е „преминал в светлината“. Джуд е призрак… а аз съм влюбена в него.
	Трябва да пийна нещо.
	Джуд има право. Налага се да помогна на Хенри. Както той ми помогна. Нали всяко добро дело води след себе си друго добро дело. Ако не бяха двамата с Джуд, още щях да съм във фазата на отричане.
	Пита се откъде да започна. Как се казва на един човек, че е мъртъв?
	— Ехо!
	Вдигам очи и какво да видя — върху най-долното стъпало на предната ми веранда (така де, на предната веранда на мисис Андерсън) с изражение на вина стои Чарли. Гушнала е Йег, който доволно мърка в ръцете й. Докато ги гледам, няма как да не си помисля колко несправедлив е животът.
	— Намерих…
	Не й давам възможност да продължи. Втурвам се надолу по стълбите и прегръщам тази жива картинка. Сълзите се леят като водопад от очите ми.
	— Съжалявам, Чарли — изхълцвам.
	Тя също се разридава, понеже разбира, че е разкрита.
	Още не мога да проумея как е възможно да е толкова реална. И колко реално ми се вижда всичко наоколо. Усещам лекия полъх на ветреца по току-що изкъпаната си кожа; долавям шумоленето на наскоро опадалите листа; подушвам аромата на бухтите, дето цвъртят в тигана, и виждам сълзите на Чарли, когато се освобождава от прегръдката ми. Тя смутено ги изтрива.
	— Явно Джуд ти е казал.
	— Да. Даже ми го показа. Излиза, че съзнанието ми е намерило начин да се справи с положението да съм в кома. Звучи като изсмукано от пръстите, но е самата истина. — Долната устна на Чарли потреперва.
	— Добре ли си? — пита. Свивам рамене. — Прости ми, че не ти казах. Просто…
	Махвам с ръка, за да спра пороя извинения.
	— Няма за какво да се извиняваш. Всичко разбирам.
	Тя си отдъхва облекчено.
	— Какво ще стане сега?
	Йег започва да мърка още по-силно, щом го погалвам по гушката.
	— Нямам представа. Засега ми се изясни само едно — мога да общувам адекватно само с хора, които са мъртви или в кома. Единственото изключение е Ангъс, но той е специален. Винаги съм го знаела. — Сърцето ми се свива при мисълта за Ангъс. Тепърва предстои да науча цялата истина за него и отсега предчувствам, че това ще ме съсипе. — Според Джуд се намираме в това положение, защото между мен, него и Хенри има особена връзка. Възможно е тя да се е зародила в нощта, когато двамата са загинали, а аз едва не умрях. Няма как да продължа живота си, като знам, че двама души са загинали заради мен, а не съм помогнала на свой ред.
	— За да им помогнеш, трябва…
	— Знам какво трябва — прекъсвам я тъжно.
	Чарли оставя Йег на земята, а той се покатерва на кръглата градинска масичка и чака да бъде нахранен. Някои неща си остават същите, независимо в кой свят се намираш.
	— Джуд има право, Тори. Всички ние сме тук с някаква цел. — Тя свежда очи и разбирам какво се кани да каже. — Трябва да приключим делата си тук, долу, преди, дай боже, да се пренесем в голямата къща на небесата.
	— Затова ли си тук?
	Поглежда ме в очите и кимва.
	— Умрях две години, след като завършихме гимназия. Мозъчна аневризма. Представяш ли си?! Тъкмо бях тръгнала на коледно тържество. Чувствах се на седмото небе, нямах търпение да се впусна във веселбата, а в следващия момент… гледах как откарват тялото ми в моргата.
	— О, Чарли! — Притискам ръка към устата си и клатя глава. — Толкова съжалявам. Това е ужасно. Дори не мога да си представя през какво си преминала.
	— Благодаря. — Тя се усмихва, но усмивката й е мрачна. — Сигурно затова изглеждам така, както ме помниш. Оттогава съм заклещена тук, като в капан. Първите няколко години бях гневна, толкова гневна. Не разбирах защо се случва точно на мен. Животът ми тепърва започваше и изведнъж се оказах обречена вечно да нося тази червена бална рокля. — Тя ядно дръпва тюла.
	Прихвам. Благодарна съм й, че успя да ме разсмее.
	Тя отново става сериозна, погледът й се рее някъде в далечината.
	— Когато хората приемат, че са мъртви и разчистят всичките си сметки на земята, преминават в светлината. Виждала съм как става. Повечето неща, дето сме чели за отвъдното, са истина. И ако някои от нас получават втори шанс, винаги има причина.
	— А твоята каква е? — питам стреснато.
	— Видях как те докараха в болницата, Тори. За малко да разбиеш сърцето ми. Така разбрах какво се е случило. — Прави пауза, после продължава. — Според мен причината да съм тук… сте вие с Джуд.
	Едва успявам да преглътна изненадата си.
	— Ние?!
	Тя кимва и косата й, вързана на конска опашка, започва да подскача при това движение.
	— Умрях на деветнайсет. Така и не успях да се сбогувам. С никого. Нито с мама, нито с татко, нито с братчето, нито с теб. Не те излъгах, като казах, че съм си мислила за теб. Наистина беше така. Смъртта определено вади на преден план най-важното за човека. Като ви видях двамата с Джуд и като знаех той какво е и какво си ти, май разбрах що е то истинска любов. Саможертва. Мисля си, че съм тук, за да се поуча от тази любов и да се освободя от скръбта и разкаянието. Всичко онова, за което съжалявах, ме държеше вързана тук, но сега вече мисля, че мога да продължа напред.
	Бърша сълзите си. Тялото ми се тресе от конвулсивни ридания, които не съм в състояние да овладея.
	— Не искам да се сбогувам с теб.
	— И аз — тихо хлипа тя. — Времето ми още не е дошло, но усещам, че идва. Съвсем скоро ще се случи.
	Това е повече, отколкото мога да понеса. Свличам се на един стол и стискам главата си с ръце, смазана от онова, което трябва да направя. Дали Джуд също усеща края? Дори не мога да си го помисля, без да ми прилошее.
	— Ако остана тук, Чарли, ще умра. Никога повече няма да видя мама, татко, сестра си… Никога повече няма да дишам. Но ако избера да живея, ще изгубя Джуд. Този свят стана мой втори дом, но въпреки това имам усещането, че се отричам от Бог в желанието си да остана тук. Оказва се, че е трябвало да умра, за да разбера каква и с кого искам да бъда. Всичко това е ужасно нечестно. — Прегръдката на Чарли ме загръща с уютна топлина. — Гаджето ми и моята най-добра приятелка са призраци, аз също — нали виждам мъртви хора, а и животни, както се оказва. — Йег започва да преде, сякаш е разбрал какво казвам.
	Мразя да вземам примери от разни филми, но точно сега е най-уместно.
	— Излиза, че не съм нито мъртва, нито жива. Впримчена съм в състояние на кома, която ме държи между живота и смъртта. Физическото ми тяло е в болничното легло и не може да се събуди, ала духът ми никога не е бил толкова жив. Що за бъркотия?!
	Мразя се за слабоволието, защото съм сред малцината, които имат шанс да изберат пътя, по който да тръгнат. Джуд, Чарли, Хенри и още милиони други не са имали такъв шанс.
	По тялото ми се разлива топлина — сигурен знак, че един определен човек е само на крачки от мен. Чарли ме целува по главата и ни оставя насаме с Джуд. Трябва ми малко време, за да се осмеля да го погледна, без да се разплача.
	— Ей! — Правя усилие да се усмихна. — Как я караш? — Устните ми внезапно започват да треперят. Старая се да бъда силна, но щом го видя, рухвам. Защо не мога да му преотстъпя моя живот или поне част от него, за да бъдем и двамата живи? Явно обаче нещата не стават по този начин. Рано или късно ще трябва да взема решение.
	Джуд ми подава ръка.
	— Искаш ли да се поразходим?
	Няма нужда да пита, бих отишла навсякъде с него. Неговото докосване ме изпълва с позната топлина и това отново ми напомня колко е несправедливо всичко.
	Крачим мълчаливо. Напоследък между нас се натрупа много мълчание. Вече не издържам. Трябва да запълня празнината.
	— Сега разбирам защо децата от моя клас са толкова възпитани. Излиза, че преподавам на въображаеми ученици. — Жалкият ми опит да разведря настроението още повече влошава положението. Сега, като се замисля по-внимателно и започна да отхвърлям едно по едно, се оказва, че стоя в празна класна стая. Въобразявах си, че преподавам пред многоброен клас, но всичко е било само в главата ми. Виждала съм само онова, което съм искала да видя.
	— Съжалявам, Тори. Знам колко ти е трудно.
	Той ме отвежда до края на кея, сяда и ме настанява в скута си. Взираме се в покоя пред нас и само можем да се надяваме, че това е бъдещето ни.
	— И какво ще стане сега?
	— Само ти можеш да решиш. — Целува ме по тила. — Трябваше да ти кажа всичко още при първата ни среща. Но се оказах голям егоист.
	— Може и да се мислиш за егоист, но си толкова всеотдаен. Ти ми помогна, когато дори не подозирах, че се нуждая от помощ. Ти ме спаси, Джуд. Спасяваше ме отново и отново.
	— Радвам се, че мислиш така, но не мога да го приема. — Косъмчетата по тялото ми настръхват. Правя опит да се извърна и да го погледна, но Джуд ме притиска още по-здраво в прегръдката си. — Не мога да понеса да те боли, Виктория. Какво ли не бих направил, за да отнема болката ти.
	— Не! — проплаквам, опитвайки да се освободя от прегръдката му. Трябва да го видя, да се убедя, че още го има.
	Той обаче продължава.
	— Сърцето ти е мой заложник, затова ще ни разделя. Трябва да те оставя да си тръгнеш. Знаех, че рано или късно ще се стигне дотук, но нищо не ме подготви за празнината у мен сега.
	Продължавам да се съпротивлявам и той най-накрая ме пуска. Обръщам се и обгръщам лицето му в треперещи длани.
	— Не, не е нужно да решаваш вместо мен.
	— Нека поне ти помогна.
	— Как би могъл? — едва се осмелявам да попитам.
	— Да се събудиш.
	— Не! — Яростно разтърсвам глава. — Събудя ли се, повече никога няма да те видя. Защо ми е такова бъдеще? Може да съм жива, но без теб животът ще е празен.
	Тъмносините му очи сякаш хлътват навътре, също като сърцето ми.
	— Не мога да гледам равнодушно как си причиняваш това. Съсипва ме. — Той опира здраво стиснатия си юмрук до гърдите. — Ще опитам с Хенри; ще се опитам да го набия в дебелата му глава. Не трябваше да се надявам, че ще останеш. Ти си имаш свой живот; за теб има живот и след мен. Защо не опиташ пак с Браян?
	Едва не се задавям при тази извратена идея. Преди и дума да е произнесъл, притискам пръсти до тръпнещите му устни.
	— Аз ще помогна на Хенри да проумее истината. Дължа му поне това. Колкото до въпроса дали пак ще се съберем с Браян… — Бърча нос. — Няма как да стане нито в този, нито в някой следващ живот. Обичам теб, Джуд. Да, любовта ни може и да не е като на другите хора, но за всичко си има причина. Ти си моето бъдеще, моята съдба и ние ще извървим този път заедно.
	Отдъхвам си, когато той кимва.
	— Ако стане напечено или животът ти е в опасност, ще сложим край. Обещаваш ли? — Извръщам очи, защото дори мисълта за нещо подобно ми е непоносима. — Обещай ми, Виктория.
	Явно няма да отстъпи.
	— Обещавам — проронвам най-сетне.
	— Хубаво. — И без никакъв преход диво стисва лицето ми в огромните си лапи. Устните ни се сливат. От неговата яростна целувка дъхът ми секва. Подчинявам се на тази господстваща воля и напълно й се отдавам. Желанието да ме има е безспорно, разбирам го, когато обяздвам бедрата му и усещам сладка твърдост да ме подпира отдолу. Вкопчвам се в него и го дера като котка, без да се срамувам от своята страст. Една мисъл напълно премахва моя свян. Нали не се налага да бъдем дискретни — никой не ни вижда! Но дори да ни види, на кого му пука! Мога само да се гордея, че този великолепен мъж ме желае толкова силно, колкото и аз него. Когато съм на крачка да разкъсам тениската му, изведнъж той замръзва, а малко след това го чувам да се киска.
	— Дано не се присмиваш на опитите ми да те прелъстя — мърморя, без да откъсвам устни от побъркващо сладката му уста.
	Той захапва долната ми устна и издава дълбок гърлен звук.
	— Имаме си компания.
	— Имаме… О! — Не се налага да обяснява. Бузите ми пламват, докато слагам в ред дрехите и косата си.
	Когато съм в що-годе приличен вид, а ризата на Джуд е затъкната в панталоните, надниквам предпазливо над рамото му и виждам Ангъс на поляната зад къщата да пуска хвърчилото.
	— Ти как… — Защо ли ми трябва да питам? Джуд явно е в синхрон с целия околен свят.
	В мен напират толкова много въпроси около Ангъс, но не ми се ще да пришпорвам нещата. Джуд ми помага да стана и двамата тръгваме към Ангъс, който продължава щастливо да си играе. Щом ни вижда, сладкото му личице светва.
	— Здрасти, приятелче.
	Ангъс махва и започва усилено да жестикулира към Джуд.
	Вече сме само на няколко крачки от него, когато осъзнавам нещо. Заковавам се на място. Намирахме се доста далече от Ангъс, когато Джуд го поздрави — момчето няма как да е прочело по устните му какво казва. Изведнъж си спомням за първата ни среща с Ангъс и колко бе ужасен. Тогава си помислих, че е заради грубостта на онези хулигани и защото неволно бръкнах в раната, като споменах Роуз, но сега си давам сметка, че не това е било причината. Ангъс наистина е бил наплашен от малките побойници, но не защото му липсва храброст. А защото всички те са били призраци — призраци, които той _чува_.
	— Ангъс не е глух, нали? — питам почти разплакана.
	— Не, не е. — Не задълбавам, защото Ангъс маха вече към мен, давайки ми знак да поема хвърчилото.
	— Здрасти, малко вомбатче — казвам му със знаци. Не искам нищо между нас да се променя.
	Неговата усмивка с трапчинки разтапя сърцето ми.
	— Липсваше ми — казва той със знаци и ми подава макарата.
	— И ти ми липсваше. — Припомням си всички хватки, на които ме научи Ангъс, и се надувам от гордост, когато хвърчилото се понася високо във въздуха.
	Джуд прегръща силно сина си и го целува по главата, вдъхвайки детския му аромат. Двамата наблюдават играта с хвърчилото. Докато те бъбрят за обичайните неща между баща и син, отново прехвърлям всички събития и случки през ума си. Чак сега добиват смисъл.
	Онази вечер на филмовия маратон Джуд явно е забелязал, че между нас с Ангъс има специална връзка, особено когато Ангъс ме покани да бъда негова дама на танците в училище. С момчето все повече се сближавахме, което би било много хубаво, ако се случваше при нормални обстоятелства. Ала целият град и бездруго вече мислеше Ангъс за умствено изостанал — представям си какви приказки щяха да плъзнат, ако се явеше на училищните танци с въображаема дама под ръка.
	Тъй като Ангъс изобщо не говори, най-лесно бе да допусна, че му е по рождение. Знаех, че не е обикновено момче и това само го потвърждаваше. Оказва се обаче, че и двамата виждаме мъртви хора.
	Ангъс се смее и ми сочи оклюмалото хвърчило, което се влачи по тревата. Май е най-добре да оставя тая работа за по-опитните от мен.
	— Може ли да си поиграя с Йег? — пита Ангъс баща си и Джуд кимва. Момчето хуква щастливо и дори не подозира, че едва се удържам да не го грабна в прегръдките си и никога повече да не го пусна.
	Джуд приближава, почесвайки тридневната си брада. Изглежда нервен, притеснява се как ще реагирам на новата смайваща новина. Ангъс може всъщност и да не е глух, но да чуваш мъртвите непрекъснато, е основателна причина да изключиш шалтера. Той несъмнено продължава да ги чува, но жестомимичният език вероятно ги озаптява да не са чак толкова бъбриви. И Ангъс използва тази уловка, за да ги разкара. Може би се надява, че като ги накара да млъкнат, рано или късно ще го оставят на мира.
	— Добре ли си? Боже, напоследък май доста често ти задавам този въпрос. — Джуд прекарва пръсти през косата и приглажда перчема си.
	Разтривам ръцете си, усетила внезапен студ.
	— Добре съм. Само че… Майко мила!
	— Знам. Извинявай, че не ти казах. Просто… толкова неща ти се струпаха. Не исках да те натоварвам още повече.
	Сгушвам се в протегнатите за прегръдка ръце.
	— Откога е така?
	— Още откакто се роди. Като навърши три години вече стана ясно, че въображаемите му приятели не са чак толкова въображаеми.
	— _Какво?!_ — Сърцето ми се свива още по-болезнено.
	— Винаги съм знаел, че той е специален, но Роуз не искаше да го приеме. Не искаше да се занимава с дете, което не е като другите. Хенри също, в което има известна ирония, като се вземе предвид сегашното му положение. — Той въздъхва. — Роуз взе да води Ангъс по доктори, но държеше всичко в пълна тайна. Не искаше името й да бъде свързвано с някой, белязан от съдбата. Лекарите потвърдиха, че синът ни не е глух. Казаха, че му трябва време, тъй като поведенческите му проблеми може да са свързани с аутизъм или други умствени увреждания. Но с течение на времето стана ясно, че нещо друго не е наред. Роуз опита насила да го накара да проговори, но единственият резултат беше, че той още повече се затвори в черупката си. — Устните на Джуд се свиват от възмущение. — Не знаех какво точно му има, но осъзнавах, че е специален. Опитах да говоря с него, но как да му обясня нещо, дето самият аз не разбирам?! Как да му кажа, че чува и вижда мъртви хора?
	Ангъс е силно момче, но Роуз го изолираше, правеше се, че не съществува. Не знаех къде да го пратя — детето ми не е морско свинче и не бих позволил на лекарите да го третират по този начин. И бездруго бе отритнат от тесногръдите ни съграждани. Оставаше ми само едно — да уважа решението му да прекъсне връзката със света и да го пратя в подходящо за потребностите му училище. Там го научиха на жестомимичния език и за първи път в живота си най-после го видях щастлив. Преподавателите са прекрасни хора. Направиха изключение за него. — Джуд въздъхва. — Аз се оказах глупак. Трябваше да го махна от този град още преди години. Всеки ден съжалявам, че не заминах. Роуз не желаеше да разбере. Обясних й как според мен стоят нещата и защо синът ни е избрал да бъде такъв. Тя обаче отказа да го приеме, пренебрегна желанието му и просто затвори очи за проблема. Държеше се с Ангъс като с олигофрен, а той е най-умното същество, което съм виждал.
	Видно е, че Джуд страда, но, предполагам, е постъпил така, както е смятал за най-правилно.
	— Знам, сигурно се питаш защо Роуз замина. Е, напусна ни, защото й бе дошло до гуша от специални. И тя като всички в тесногръдия град смяташе Ангъс за ненормален.
	Усещам как отвътре ми прималява. Що за човек изоставя детето си?! Може би не би трябвало да ми е чудно, като знам каква е била, но въпреки всичко е твърде жестоко. И малодушно.
	— Тя не заслужава Ангъс. Какво ли не бих дала да имам такова забележително дете като него. За нея дарбата му е проклятие, но според мен той е избран свише, признат е за специален.
	— Едва ли бих могъл да те обичам повече, отколкото в този момент.
	Толкова е хубаво да се чувствам обичана. Дори докато бяхме сгодени с Браян, между нас нямаше такава силна връзка. Убедена съм, че с Джуд споделяме нещо невероятно.
	— Според теб дали инцидентът при раждането е причина Ангъс да е специален? — Дебра бе споменала, че Роуз е излязла с колата си от пътя същата вечер, когато Ангъс се е родил. Това може да е обяснение за необикновената му дарба.
	Джуд въздъхва, явно споменът все още е болезнен за него.
	— Не знам, но допускам, че и това може да е причина. Сигурен съм само в едно — това момче не би се спряло пред нищо. Гордея се с него. В нашето семейство, поне от моя страна, няма никой със способности на медиум — добавя след известна пауза.
	Дръпвам се леко и вдигам въпросително вежди. Той се подсмихва и това ме насърчава. Ставам сериозна и най-сетне задавам въпроса, който отдавна се върти в ума ми.
	— Защо и ти не замина, когато Роуз ви остави?
	— Защото тук е домът на Ангъс. Той харесва училището си, пък и през повечето време хората, живи или не, го оставят на мира. Представяш ли си да отидем на място като Ню Йорк например? Или Ел Ей? Ангъс не би издържал и пет минути.
	Има право.
	— Ангъс знае ли… какви сме?
	Джуд въздъхва тежко.
	— Ти си изключение. — Той ме целува по главата. — Мисля обаче, че… Просто не успях да му кажа. Всеки път, щом понеча да го сторя, се сещам какво… — Пак въздъхва. — Какво трябва да направя рано или късно. — Има предвид да се сбогува с Ангъс. — Не се чувствам готов за тази последна крачка.
	Стоим сгушени един в друг, наслаждавайки се на нещо, което се простира отвъд думите. Тъкмо да заспя в прегръдките на Джуд както си стоя права, когато Ангъс пристига тичешком и започва трескаво да жестикулира.
	Джуд ме пуска и ме поглежда загрижено, защото знае какъв ще е отговорът ми.
	— Това звучи страхотно, Ангъс. Кажи на дядо, че с удоволствие ще вечеряме у тях.
	Ангъс отново хуква, правейки победоносен жест с юмрук. Когато е вече достатъчно далеч, за да не ни чуе, Джуд започва да цъка с език.
	— Сигурна ли си?
	— Да — отвръщам категорично. — Той заслужава да научи. А как ще постъпи след това си е само негова работа. Може да заведеш коня до водата…
	— Откога се сдоби с такава мъдрост — подкача ме Джуд с крива усмивка.
	— От мига, в който ми каза, че ме обичаш — отвръщам, без да се замисля.

	* * *

	В 18:59 ч. тримата с Ангъс и Джуд заставаме пред входната врата на Хенри. Обзема ме неприятното чувство за дежа вю.
	Протичането на тази вечер има два варианта — невероятно изискано или невероятно мазало. Искрено се надявам да не е второто. Ангъс целият кипи от енергия и ни обстрелва с какви ли не теми — от домашното за утре до футболния мач. Същински малък умник, убедена съм, че го очаква светло бъдеще. Преглъщам буцата, която засяда в гърлото ми при мисълта, че с Джуд няма да видим неговото бъдеще.
	Вратата се отваря и ме изтръгва от размишленията. Хенри се появява на прага. Явно е стъписан, че вижда и двама ни с Джуд. Ние обаче дори не правим опит някак да замажем, че нагло сме се натрапили неканени. Изражението на Хенри става още по-намусено, но аз ведро пристъпвам напред и бързо го прегръщам.
	— Благодарим за поканата.
	— Вие не сте…
	— Каквото и да се готви вътре, мирише страшно вкусно. Направо умирам от глад. — Шмугвам се покрай Хенри и се моля двамата да не се сбият още преди Джуд да е прекрачил прага.
	Къщата изглежда по същия начин като предишния път, дори уханието на печено агнешко е съвсем същото. При намека на Джуд, че Джилиан постепенно губи разсъдъка си, се питам колко сериозно може да е положението й. Хенри се държи така, все едно е жив, и си мисля, че това бавно води Джилиан към ръба на пропастта. Той обитава като призрак собствения си дом и е обсебил дори жена си. Бедната Джилиан.
	— Къде е Джилиан? — питам и крадешком оглеждам помещението.
	— Горе е, преоблича се. — Той подръпва яката на снежнобялата си риза.
	Ангъс пуска телевизора в дневната и се разполага като у дома си, но обстановката е далеч от домашния уют, защото Джуд и Хенри се гледат ожесточено.
	— Защо си дошъл?
	— Трябва да поговорим. — Джуд скръства ръце на гърдите; не показва да е впечатлен от враждебността на Хенри.
	Хенри ядно се усмихва.
	— Ако не идваш да ми кажеш нещо, което ме интересува, значи губиш времето си.
	Страхотно. Явно е време да вляза в ролята на парламентьор.
	— Хенри, умирам за чаша вино. — Държанието ми е невъзпитано, но нищо друго не успявам да измисля, за да предотвратя сбиването.
	Той стисва зъби, но все пак кимва и без да каже дума, се упътва към кухнята.
	Заставам плътно до Джуд.
	— Как мислиш, дали ще успееш поне за кратко да заровиш томахавката? Всичко ще мине много по-гладко, ако не се опитвате да прегризете гърлата си. — Той само отваря уста и сочи с пръст натам, накъдето отиде Хенри. — Да, наясно съм, че той е истински задник, затова ме остави аз да говоря.
	Устните на Джуд потръпват.
	— Добре. Но да знаеш, че го правя само защото ти помоли.
	Стомахът ми се стяга.
	Щом влизаме в кухнята, напрежението така се нагнетява, че с нож да го режеш. Мислено благодаря, че наоколо не се виждат остри предмети. Хенри вади три чаши за вино, но иначе не си прави труда да се представи като любезен домакин. Джуд остава прав, аз се настанявам на един от бар — столовете край плота. Докато Хенри разлива виното, погледът ми попада на хладилника. Поканата за полицейския бал още виси на сребриста му врата. Явно на двама ни с Джуд ще ни е нужно пълно бойно снаряжение, за да убедим Хенри, че нещата не са такива, каквито изглеждат.
	— Балът утре ли е? — посочвам поканата с брадичка.
	Хенри кимва, но нещо в поведението му подсказва, че не се вълнува чак толкова, колкото би трябвало да се очаква.
	— Да, но не съм сигурен дали ще отида. Джилиан нещо не се чувства добре.
	Усещам смайването на Джуд, но оставям това за по-късно.
	— О, колко жалко! Съжалявам да го чуя. Какво й е?
	Хенри първо отпива от чашата си, после ми подава моята.
	— Оплаква се от мигрена и не може да спи. Докторът каза, че страда от инсомния. Не е на себе си, откакто Роуз си тръгна. — Той не опитва да смекчи презрителния си тон и хвърля гневен поглед на Джуд. Притаявам дъх, очаквайки всеки момент да се разрази скандал, но, за щастие, се разминава… Поне засега. Погледът на Хенри изведнъж се смекчава и вече знам какво ще последва.
	— Ето я… моята любов.
	Джилиан влиза със залитане в кухнята — заприличала е на собственото си привидение. Преди от нея струеше светлина, сега има вид на объркан човек с помрачено съзнание. Облечена е със същата кремава рокля, с която беше и предишния път, но сега дългата й коса е разчорлена и се спуска безразборно около изпитото лице.
	— Дано обичате агнешко — произнася безжизнено, като робот. — То е любимото на Хенри. — Миналия път мислех, че говори на мен, но сега забелязвам, че не се обръща към никого конкретно. Приказва на себе си. Явно разиграва някакво минало събитие отпреди смъртта на Хенри.
	Хенри несъмнено е забелязал, че тя постепенно гасне пред очите му. Ако продължава така, скоро ще се присъедини към него. Правя усилие да се усмихна, но по-скоро ми идва да ревна. Хенри намръщено ни повежда към трапезарията. Бързам да заема мястото до Джуд, защото тази вечер нямам намерение да се правя на Роуз. Хенри стисва зъби. Явно никак не е доволен, задето се отклонявам от плана му.
	Джилиан идва миг по-късно, на кремавата й рокля отпред има петно от кафеникава течност — очевидно се е поляла със соса от печеното. Приближава масата с колеблива походка и с треперещи ръце започва да сервира храната. После заема мястото си и отправя поглед в посоката, където седи Хенри — очите й са изпълнени с любов и спомени. Той погрешно приема, че този поглед е предназначен за него, без да осъзнава какво се случва всъщност.
	Затварям очи и се съсредоточавам точно както направих, когато видях този свят през погледа на Джуд. Стаята притъмнява и пред мен се разкрива онова, което се случва в действителност, отвъд фиктивната реалност, която сме си създали. Върху масата има разлагащо се месо, гнили зеленчуци, купчина чинии и прибори. Покривката е на петна, сигурно стои така от месеци. Вазата с повехнали диви цветя в средата е прекатурена — същите диви цветя, дето видях предишния път. Питам се от колко ли време Джилиан живее така. Военната прецизност и строгият ред в къщата, които преди ми направиха впечатление, сега навяват усещането за пустош и разбити мечти. Едва потискам писъка си, когато една хлебарка бързо прекосява масата.
	Джилиан седи, вперила празен поглед в стола на Хенри. Явно витае сред спомените, защото се усмихва. Може формално да е още жива, но вече се рее из нашия свят, защото волята й за живот отдавна е секнала. Ще ми се да я докосна и да я успокоя, но не го правя.
	Джуд се опитва да ме успокои, докосвайки леко бедрото ми със своето и така ме връща в нашата алтернативна реалност, реалността на Хенри. Мракът отново става светлина. Крадешком попивам сълзите в очите си.
	Джилиан започва да казва същата молитва като предишния път, а аз клатя глава. Всичко това вече става непоносимо.
	— Благодарим ти, Господи, за хляба, с който ни дари и днес. Благослови семейството ни и нашите приятели, особено тези, които не са сред нас. Моля те да бдиш над дъщеря ни Роуз. Където и да е сега… Моля те да я закриляш и нека тя знае, че я обичаме и много ни липсва.
	— Мъртвите виждат само онова, дето искат да видят, а в момента чувствата на Хенри са повлияни от онова, което ние виждаме — прошепва Джуд, явно усетил какво ме измъчва. — Той изопачава действителността.
	— Винаги ли става така?
	Джуд мълчи сякаш цяла вечност. Когато най-сетне проговаря, разбирам защо му е трябвало толкова време.
	— Понякога.
	Хенри като че забравя за нас с Джуд и започва да разказва на Джилиан как е минал денят му. Говори й така уверено, все едно наистина е имал нормален работен ден. Спасил котката на мисис Булуинкъл, която се заклещила в някакво дърво. После отхвърлил доста бумащина в участъка и накрая взел новия стажант да патрулира с него. Джилиан седи вторачена, със сплетени в скута ръце. Хенри тълкува поведението й като искрен интерес. Аз обаче виждам зад тази фасада истинското положение на нещата. Тя е съсипана, празна отвътре. Нито приема, нито предава.
	— Откога е така?
	— Още откакто Роуз замина, но се влоши, след като Хенри… — Джуд не довършва изречението. — Седи тук всяка вечер и си приказва сама. Държи се така, сякаш това е нормална семейна вечеря и Хенри е още жив. Заседнала е в гниещото мъртвило, хваната е в примката му, а Хенри нищо не вижда.
	— Трябва да й помогнем. Той я е _обсебил_.
	Джуд кимва.
	— За да й помогнем, първо на него трябва да помогнем. — Видно е, че води вътрешна борба.
	Хенри започва да дъвче по-бавно, настроението в трапезарията изведнъж пада под нулата.
	— Нещо с агнешкото ли не е наред? — Сочи с ножа към чинията на Джуд.
	Джуд отмества чинията и се отпуска свойски на стола.
	— Напротив, аз обичам агнешко. На теб обаче трябва да ти е писнало от него, защото само това ядеш през последните девет месеца.
	Примижавам и притискам с пръсти основата на носа си — дотук с уговорката да си мълчи.
	Хенри изправя гръб.
	— Това пък какво трябва да значи?
	Джуд го поглежда така, сякаш е бавноразвиващ се.
	— О, я стига! Не ти ли се струва, че напоследък всичко около теб е малко странно? Все едно си във филма _Омагьосан ден_.
	Хенри става като буреносен облак.
	— Единственото странно нещо е, че си довел _мадамата_ си в дома ми. Нямаш ли поне малко уважение?! Виж само как разстрои Джилиан.
	Точно в този момент Джилиан се разридава и захлупва лицето си в шепи.
	— Не аз разстроих Джилиан. Заслугата е твоя. — Джуд отбранително скръства ръце на гърдите, а аз очаквам всеки момент да се разрази Трета световна война.
	— _Моля?!_ — Хенри се изправя рязко, блъскайки стола назад. — Няма да позволя да ми говориш по този начин в собствения ми дом. Напусни!
	— Никъде няма да ходя — твърдо заявява Джуд. — Може да съм те търпял, докато Роуз още беше тук, но нея вече я няма и нищо не ме спира да ти кажа какъв задник си!
	Притискам устата си с ръка и извръщам очи към тавана. Признавам поражението си.
	Хенри забива пръст в гърдите си.
	— Аз ли съм задник?! Как смееш! Ти си този, който прогони Роуз!
	Хенри иска да уязви Джуд, но само налива масло в огъня.
	— Я вземи да се събудиш, Хенри! Роуз си замина, защото е егоцентрична кучка! Тя се интересува само от себе си, не й пука за никого!
	— Не е истина.
	— Напротив, самата истина е. Толкова си заслепен! Тя ни заряза, защото не й дремеше дали сме живи, или мъртви.
	Усещам болката му.
	Хенри обаче не желае да повярва.
	— За теб може да не й пука, обаче…
	— Обаче какво? Теб ли обича? Или пък Джилиан? Не виждаш ли какво й причини?! — Джуд посочва Джилиан, която продължава да хлипа.
	— Ние сме нейното семейство. — Ала пламъкът на Хенри вече е попарен.
	— Тя вече си има ново семейство, което включва и внуче, но ти никога няма да го видиш! — Джуд скача и удря с юмрук по масата. Сърцето ми се къса, защото знам колко го заболя, когато откри истината.
	Хенри изглежда така, сякаш всеки момент ще повърне.
	— Какви ги приказваш?! Откъде знаеш?
	Джуд изведнъж си дава сметка, че е казал повече от необходимото.
	— Карай. Тури му пепел.
	Само че Хенри няма намерение да му туря пепел. Една изпъкнала вена на шията му започва да пулсира.
	— Ах, ти, кучи син! Знаеш къде е тя, нали?
	Джуд вдига очи към тавана, защото му е додеяло от този безсмислен разговор.
	— Не, не знам. А ти само ако отвориш очи да видиш… — Той прави широк жест, сочейки стаята. — … Тогава ще ти стане ясно какво причиняваш на останалите, задник такъв.
	— О, моите очи са отворени. — Хенри ме поглежда така, сякаш съм обществен враг номер едно. — Разкарайте се оттук! И двамата! Оставете внука ми на мира. Той заслужава да живее нормално, не с баща прелюбодеец и неговата уличница, която развали семейството.
	— _Моля?!_ — извръщам рязко глава към Хенри. Досега държах устата си затворена, но той премина всяка граница.
	Тъкмо се каня да го сложа на място, но виждам как ноздрите на Джуд се разширяват и той свива юмруци.
	— Не смей да я наричаш така! Опитай само още веднъж и вече няма да зачитам затрудненото ти положение.
	Хенри свива устни.
	— Какво затруднено положение? Животът ми бе идеален, преди да се появиш.
	Тесногръд глупак! Отвори очите си! Огледай се! Нещата не са такива, каквито ги виждаш.
	— Джуд. — Ставам от стола и клатя глава. Не става така. Наясно съм, че е разстроен и че Хенри не заслужава съчувствие, но не това е начинът да му кажем истината.
	Както и очаквах, Джуд не ме чува и се спуска към Джилиан, която продължава да седи неподвижно, почти като труп. От време на време хлипове разтърсват крехкото й тяло.
	— Ехо, Джилиан! Чуваш ли ме? — Джуд маха с ръка пред лицето й, но тя дори не трепва. — Джилиан! — провиква се още по-силно и вече маха с две ръце на сантиметри от очите й. — Съжалявам, че мъжът ти се оказа такова магаре.
	Разтривам чело.
	— Марш оттук! — изревава Хенри и се втурва към него.
	Заплашителният му тон обаче изобщо не разколебава Джуд.
	— Джилиан, събуди се! — крещи й в ухото той. Ала изражението й си остава каменно, изпаднала е в транс.
	Хенри сграбчва Джуд за ръката и го принуждава да се обърне към него. Разширените ноздри, присвитите очи и тежкото дишане показват, че всеки момент ще забие юмрук в лицето му.
	Надавам писък, изумена как за секунди ситуацията излезе от контрол.
	— Престанете! — умолявам ги, но гласът ми е глас в пустиня.
	— Трябваше веднъж завинаги да затворя голямата ти уста — заплашително изръмжава Хенри със свиреп поглед и свити устни.
	— Хайде де, удари ме — предизвиква го Джуд, гледа подигравателно и прави невъзмутимо крачка напред.
	Хенри изръмжава, явно е готов да приеме предизвикателството на Джуд. Той също е в добра форма, но масивната фигура на Джуд определено го превъзхожда.
	— Нищо няма да почувствам — налива масло в огъня Джуд. Хенри обаче тълкува погрешно думите му и решава, че Джуд го има за слабак.
	И тогава се разразява бедствието. Изкрещявам, опитвайки да възпра Хенри. Джуд стои гордо насреща му с предизвикателен вид и го чака да покаже какво може. Тогава се обажда единственият разумен глас.
	— Толкова ми липсваш. Защо трябваше да стане така, не е справедливо.
	Хенри замръзва, болка разкривява чертите му.
	— Джилиан? — Той несъмнено е чувал тези думи и преди. Но сега вече схваща смисъла им.
	— Само я погледни! — крещи Джуд и сочи Джилиан. — Съсипана е. Може и да си голям задник, но не си глупак! Няма как да не си даваш сметка, че нещо не е наред. Нека ти покажем защо е така. — Джуд въздъхва тежко и отмята с две ръце косата от лицето си.
	Наблюдавам двамата със затаен дъх. Очаквам Хенри да ни изрита всеки момент, но той изненадващо кимва.
	— Добре. Ще се видим някъде навън обаче.
	Джуд равнодушно свива рамене.
	— Както кажеш. Срещаме се в болница „Сейнт Мери“. Стая 201.
	Очаквам Хенри да е смаян, объркан или ужасен, но от него лъха само страх.


>	Глава деветнадесета

	Докато пътуваме, и дума не обелвам. Но въпреки че мълча, главата ми жужи като кошер.
	Не мога да се отърся от спомена за празния поглед на Джилиан. Тя се е превърнала в празна черупка, в сянка от човека, който е била някога. Няма как да не се запитам дали като гледам Джилиан, не надничам в собственото си бъдеще. Натам ли съм тръгнала и аз? Към един живот, потопен изцяло в миналото, чиято единствена утеха са спомените. Преглъщам сълзите и се втренчвам през прозореца, защото не искам Джуд да усети тъгата ми.
	Той паркира колата и двамата влизаме в болницата, без да пророним дума. Мислите обаче продължават да ме преследват. Чудя се наистина ли е необходимо да ползваме кола. Все още нямам отговор и за куп други неща. Ям, макар да не усещам никакъв вкус. Спя, макар да нямам нужда от почивка. Наляга ме тъга.
	— Джуд. — Това е първата ми дума, казана сякаш след цяла вечност мълчание.
	— Да.
	— Налага ли се наистина да ползваме кола? Или да спим? Или да се къпем? Така де, нали никой не ни вижда? — В този момент като по поръчка една сестра прекосява коридора и минава през… точно така, право през мен. Надавам приглушен писък. Не че ме заболя, просто подозренията ми се потвърдиха.
	Джуд въздъхва. Умората сякаш изведнъж се стоварва върху него и той добива изнурен вид.
	— Живея така, както бих го правил приживе. Не се _налага_ да шофирам, да ям, нито дори да се къпя, но въпреки това продължавам да го правя. Това е единственият начин да запазя разсъдъка си, докато съм още тук.
	Усещам колко му е трудно да говори за това и спирам да разпитвам. В думите му обаче има логика. И това ме навежда на мисълта, че май и двамата предизвикваме съдбата. Джуд вплита пръсти в моите — инстинктивен жест, който обаче доказва, че сега сме едно цяло.
	Колкото повече наближаваме стаята, толкова повече се чувствам като в капан. Дали тялото ми ще помни Джуд, ако някога се събуди от комата? Или всичко ще бъде като в отминал сън? Гърдите ме стягат — не мога да приема такава мрачна перспектива. В следващия момент обаче се сещам защо сме тук, изопвам рамене и се опитвам да запазя самообладание.
	Хенри ни чака, подпрян на стената. Не личи да е заинтригуван защо сме го довели чак тук.
	— Имате две минути.
	Джуд го подминава и се подсмихва.
	— И една стига.
	Не изпуска ръката ми, докато бавно отваря вратата на моята стая. Поглежда ме, за да се убеди, че съм добре. Кимвам, че всичко е наред, но краката ми треперят.
	Хенри изчаква секунда, после се отделя от стената и влиза уверено в стаята. Наблюдавам го как се вкаменява, как губи контрол над тялото си. Тримата сме изправени пред зловещата гледка на моето тяло, което лежи мъртвешки неподвижно в тясното легло. Тъмната ми коса рязко се откроява върху белотата на възглавницата, склопените ми очи опровергават онова, което виждам в момента. Апаратурата, към която съм привързана, монотонно жужи и ми дава шанс да дишам още ден.
	Никога няма да свикна да се гледам така. Моето някогашно аз срещу сегашното ми аз. Кое е за предпочитане?
	— Какво е това, дявол го взел?! — Хенри клати глава.
	Джуд не се опитва да смекчи горчивата истина.
	— Хенри, това там е Виктория. В кома е от девет месеца. Ако не беше ти, вече да е мъртва.
	— Ако не бяхте вие двамата — поправям го и стисвам ръката му.
	— Не е възможно.
	— Напротив — спокойно отвръща Джуд.
	Нямам представа как ще реагира Хенри, когато всичко това стигне до съзнанието му, но картинката едва ли ще е от приятните.
	— Хенри… — Напускам уютния пашкул на прегръдката на Джуд и заставам до Хенри. Колкото съм по-близо до моето тяло, толкова повече се усилват пристъпите на гадене. Опитвам да не им обръщам внимание и продължавам. — Джуд казва истината. Преди девет месеца бях… — Поемам си дъх, за да се овладея: — … простреляна. И щях да умра, ако не бяхте двамата с Джуд. Джуд ме защити, жертвайки живота си. А ти се обади за помощ.
	— Какво съм направил?! — Най-после се осмелявам да го погледна. Ченето му виси, погледът му е прикован към леглото.
	— Знам, че ти е трудно да го проумееш, но те моля да повярваш, като ти казвам, че ти и Джуд, вие двамата… — Не мога да продължа. Думите засядат в гърлото ми и започвам да се давя с тях.
	— Ние сме мъртви, Хенри — довършва Джуд вместо мен. Казва го направо с точната дума, която още не мога да приема. — Сигурно си усетил, че от доста време нещо не е наред. Хората гледат през теб като през стъкло. Дните ти се сливат. Събуждаш се и не помниш какво е станало вчера. Чувстваш се самотен както никога през живота си.
	Свеждам поглед натъжена, защото Джуд явно говори от личен опит.
	— Причината за всичко е, че вече те няма. Нито един от нас го няма. Ние сме призраци. Обаче никак не съм изненадан, че в този свят ме мразиш също толкова, колкото и в предишния.
	Ако Хенри вече не беше мъртъв, щях да се уплаша, че всеки момент ще получи сърдечен пристъп. Кожата му сякаш изведнъж става прозрачна и виждам болката му. Знае, че Джуд казва истината, но не иска да я приеме. Как човек може да приеме нещо толкова абсурдно? Най-накрая откъсва поглед от тялото ми на леглото и ме поглежда така, като че е видял призрак.
	— Истина ли е? — Явно Джуд е бил прав за всичко.
	— Да, Хенри. Много съжалявам, но е истина. Знам, че трябва…
	Той обаче не ми позволява да продължа. Нахвърля се върху мен със свити юмруци.
	— Той те забърка в това, нали?
	— Моля?! Н-не, разбира се! — Пелтеча, защото не съм готова за такъв изблик на омраза.
	— Глупости! Вие двамата се опитвате да ме преметнете.
	— И как точно? — В гласа на Джуд вече няма нито презрение, нито гняв. Просто звучи уморен.
	— Аз… не знам, но не ви вярвам нито дума. Очаквах повече от вас, мис Армстронг, но явно и вие сте заслепена, като Роуз.
	— Хенри… — Посягам да го докосна утешително, но той се дръпва толкова рязко, че едва не се поваля върху леглото.
	— Стойте далече от мен. И двамата! Ако пак стъпите в имота ми, ще ви застрелям! — Поглежда ме така, сякаш току-що съм положила душата му върху олтара на Княза на мрака*.
	[* Едно от многото имена на Сатаната. — Б.пр.]
	Не знам какво още бих могла да кажа, затова вдигам примирено ръце. Той изхвръква от стаята, краката му шляпат по линолеума, докато се отдалечава по коридора. Поглеждам Джуд и въздъхвам.
	— Съжалявам.
	Каква глупачка съм била да мисля, че Хенри ще ми повярва.
	— Никога не става лесно. Но поне посяхме семето.
	— И какво ще стане сега? — Бавно извръщам лице към него. Неговият магнетизъм спира дъха ми. Джуд тръгва бавно към мен със самоуверена походка. Обгръща талията ми с ръка и ме притегля към широките си гърди.
	— Ще го гледаме как пониква.
	— Ами ако…
	Не ме оставя да довърша и притиска пръст към устните ми.
	— Животът е прекалено кратък, за да се пилеят добрите възможности.
	По устните ми минава бегла усмивка.
	— Това пък какво трябва да означава?
	— Значи, че рано или късно ще се срещнем с него.
	— Откога помъдря толкова? — прошепвам изпод пръста му.
	Той ме перва леко по долната устна.
	— От мига, в който ми каза, че ме обичаш.
	Точно това имах нужда да чуя. Той тъкмо приближава неустоимите си устни към мен, когато вратата рязко се отваря и застивам, ужасена.
	Браян изглежда точно както го помня от последния ни ден. Но когато спира поглед на леглото, в очите му вече я няма онази любов. Вратата се затваря с тихо щракване, но то изкънтява като гръм в малката стая.
	Браян стои смълчан, напъхал ръце дълбоко в джобовете.
	— Здрасти, Тори. Бих попитал как си, но знам, че няма да ми отговориш. — Бавно пристъпва към края на леглото, свел съкрушено поглед. — Вече не знам какво да правя, бебчо. От двама ни ти бе умната. Ако беше сега тук, щеше да ми кажеш как да постъпя. Понякога те усещам до себе си точно като сега… — Докосва крака ми през одеялото, но не чувствам нищо. — … През повечето време обаче не е така. Може да ти прозвучи странно, но според мен, където и да решиш да отидеш, ще бъдеш щастлива. Сигурно е егоистично да те задържам повече тук. Май вашите са прави. Може би е крайно време да те оставя да си тръгнеш. Но поне трябва да ти дам право на избор. Ако се върнеш при мен, ще знам, че такава е била волята ти. Ако ли не… — Той свива рамене и въздъхва: — … поне ще си имала право на избор. Докато си привързана към тая машинария, ти си като в капан. Лишена си от свободна воля. Не бих понесъл да те задържаме тук против волята ти.
	По бузите ми започват да се стичат сълзи. Не си правя труда да ги бърша, защото знам, че други ще дойдат на тяхно място.
	— Затова дойдох да ти кажа, че… те пускам да си тръгнеш. Винаги си харесвала неделните изгреви. Казваше, че тогава във въздуха се усеща някаква магия, защото сме преживели заедно още една седмица и очакваш с нетърпение да изживееш следващите седем дни с мен. Така че според мен неделята е твоят ден.
	Сега всичко зависи от теб, Виктория. Каквото и решение да вземеш, ще го уважа. След всичко, което ти причиних, вече не те заслужавам. И не те виня, че отиде на място, където никой не може да те открие. Трябва да знаеш обаче, че липсваш и на двама ни с Матилда. Толкова ни липсваш. Ала сега бъдещето ти е в собствените ти ръце. — Той изтрива сълзите с опакото на ръката и ме целува по бузата.
	Ахвам. Целувката му е осезателна. Усещам наболата му брада, долавям одеколона. Как е възможно?! Когато минава покрай мястото, където стоя, спира. Гледа право в мен със замислен поглед. Знам, че не ме вижда, но дали може да ме усети? Тръсва глава, сякаш иска да прогони някакви мисли и малко след това си тръгва.
	Не правя опит да го последвам, защото в момента не съм способна да помръдна. Погледът ми отскача към Джуд. Облегнал е гръб на стената в дъното и се подпира с ботуш на нея. Раменете му са увиснали, главата — обронена, погледът му е прикован в някаква невидима точка на пода. Знам какво си мисли. Знам какво се кани да каже.
	— Ще ме откараш ли у дома? — прошепвам и се боя да не каже „не“. Той кимва със свити устни и отбягва да ме погледне в очите.
	Мълчим през цялото време, докато вървим към пикапа. Не си правя труда да гледам къде стъпвам. Вече съм се примирила с мисълта, че в този свят съм безплътна материя, а в другия съм още жива. Той отваря вратата на колата пред мен, но все така отбягва погледа ми.
	— Джуд? — проронвам умолително. Извръща глава, когато понечвам да го целуна. Качвам се в колата, отвътре ми е кухо и пусто. Двигателят пали с рев, Джуд затръшва вратата след себе си. Дрезгавото ръмжене на двигателя сякаш е звукът на неговата враждебност. Празнината между нас ми е непоносима, но трябва да му дам време.
	Той иска да се върна. И няма нужда да го казва на глас. Браян потвърди онова, което и двамата с Джуд вече знаем. Моето време изтича. Трябва да взема решение и се налага да го направя още сега. Но как бих могла? И в двата случая губя. Очите ми смъдят от напиращите сълзи. Крадешком ги изтривам с края на ръкава.
	Покрай пътя се мяркат стройни дървета, тучна зеленина, живописни заоблени хълмове, а аз се питам дали всичко това наистина съществува. Джуд твърди, че мъртвите виждат само онова, което искат. И аз ли съм като Хенри — избирам само онова, дето искам да видя? Почувствам. Докосна. От мен се изтръгва хленч, който издава страховете ми.
	Джуд прави рязък завой без никакво предупреждение и продължава с пълна скорост по някакъв чакълест път. Вкопчвам се с всичка сила в дръжката на вратата до мен. Тялото ми се подмята на седалката от високата скорост. Джуд не намалява. Кокалчетата на пръстите му са побелели от стискане. Прилича на пренавита пружина и ми е страшно да си помисля какво ще стане, ако се скъса.
	Гумите поднасят, когато внезапно набива спирачки. Гаси двигателя и изскача от пикапа. Дори не си прави труда да затвори вратата след себе си. Фаровете осветяват трансформацията му от човек в диво животно, уловено в клетка — снове трескаво напред-назад, сключил пръсти на тила си. После вдига глава към небето, а гърдите му ту се повдигат, ту спадат.
	Скована съм от страх, докато разкопчавам предпазния колан и слизам от пикапа. Дърветата шумят и се огъват на вятъра, който сякаш ни наказва със свирепите си пориви.
	— Джуд? — Гласът ми е изтънял, уплашен.
	Той се заковава на място, погълнат от болката.
	— Трябва да сложим край, Виктория. Няма да стана причина за смъртта ти.
	— Но ще допуснеш аз да стана причина за твоята, така ли? — нападам го, потискайки скръбта си.
	Той слага ръка на сърцето си.
	— За мен е вече късно. Но животът е пред теб. Живей заради мен. Изживей живота, който аз не можах. — Втурва се към мен, устремът му ме принуждава да отстъпя две крачки назад. — Стига ми да знам, че моята смърт ти е дала живот. Тогава вече… ще мога да си тръгна.
	— Ще си тръгнеш? — Долната ми устна започва да трепери. Някъде в далечината се чува стържене на майски бръмбари — звук, кух и празен като сърцето ми.
	Той добива тържествен и сериозен вид.
	— Никога не съм имал намерение да се задържам дълго тук. Това време ми е дадено назаем и усещам, че почти изтича.
	Думите на Чарли зазвъняват в ушите ми.
	— Не! — проплаквам. — Не може да си тръгнеш.
	— Трябва. Това е единственият начин.
	Неговата решителност се предава и на мен.
	— Остани поне до неделя да видиш какво ще се случи. Защо трябва да предрешаваме нещата?
	Прочувственият му отговор ме просълзява.
	— Защото мястото ти не е тук. Не си от този свят. И така е редно. Има причина да си още жива, Тори. Съдено ти е да извършиш велики дела. Усещам го. Може да си сигурна, че ще наблюдавам всяка твоя крачка.
	Думите му ми припомнят колко сложно всъщност е положението ни.
	— Вече губя представа кое е реално и кое — не. Ако и ти изчезнеш, преживяното тук ще остане само сън.
	Той пристъпва напред и дивото му ухание ме поглъща.
	— Аз съм истински. Това между нас е истинско. Независимо в кой свят живеем… никога няма да те забравя.
	— Ами ако аз забравя? — прошепвам и вятърът подхваща сълзите ми.
	— Запомни този миг. — Дланта му, обгърнала бузата ми, е топла и потвърждава неговите думи.
	Отпускам глава на дланта му.
	— Аз съм с единия крак в този, а с другия — в онзи свят — признавам. — Връзката ми с реалността от ден на ден става все по-слаба. Ти си моята пътеводна звезда, Джуд. Знам, че е само въпрос на време да се пренеса в твоя свят.
	Той дръпва ръката си и изстенва.
	— Не, Тори. Няма да го позволя. Не мога да стоя и безучастно да гледам как умираш.
	— Не ти решаваш.
	— Как бих могъл да премина отвъд, като знам каква саможертва си направила? Не. — Клати упорито глава.
	— Дори не знаем какво ще се случи, Джуд. Може да не успея да се върна. — Изведнъж става мрачен. — Сърцето ми е тук, с теб. То не е потребно на тяло, което не може да чувства. Нито да обича.
	За миг затваря очи, когато ги отваря, по погледа му се вижда колко силно се терзае.
	— Не говори така. Искам да живееш. И да сбъднеш всичко, за което копнее сърцето ти. Например да се върнеш в Австралия. Или в Бриджпорт. Отново да откриеш… — Замълчава насред думата и въздъхва болезнено. После продължава: — … любовта. Народи си много деца. Аз не бих могъл да ти дам това. — Свъсва скръбно вежди.
	— Джуд. — Правя крачка към него, но внимавам да не съм много настоятелна. — Това между нас трябва да е реално, животът ми тук няма как да не е истински, защото никога преди не съм изпитвала толкова силна болка. Изяжда ме отвътре… — Дръпвам суитчъра отпред. — Никога не съм се чувствала така. Боли ме. Болно ми е да се разделя с теб. А това е доказателство, че съм жива.
	— Недей, Виктория. Не го прави още по-трудно. Моля те. — Той ми обръща гръб и пъха ръце дълбоко в джобовете.
	Внезапно нещо ми идва наум, не ми е хрумвало досега.
	— Толкова ли те ужасява мисълта да остана с теб във вечността?
	— Какво?! — Той рязко се извръща и ме поглежда недоумяващо.
	Вяло свивам рамене.
	— Може би не си напълно искрен. За нас. Знам, че съм инат, непреклонна и дебелоглава. Нищо чудно, че не искаш да бъдеш с такъв човек за вечни времена. — Избърсвам една сълза. Тази мисъл направо ме поболява. — Ако е така, тогава…
	Не ме оставя да довърша. Само с две огромни крачки се озовава до мен, напрегнатата му поза излъчва гняв. От яростта му дъхът ми секва. Тя прониква в мен през всяка пора и ми причинява непоносима болка.
	— Никога повече да не си го казала! — изревава той, стопявайки разстоянието между нас. — Правя всичко това само заради теб. Не мога да се примиря, че никога вече няма да се върнеш в твоя свят. — Сграбчва ме за раменете и леко ме разтърсва. — Как мислиш, дали ми е лесно? Дали искам да се сбогуваме завинаги? Само като си помисля, че друг мъж те люби, докосва те… — Заравя пръсти в косата ми и дръпва силно. — Непоносимо е. Направо ми се ще да изтръгна ръцете на Браян и да го пребия до смърт с тях. — От гърдите му се изтръгва глухо ръмжене. — Мисълта друг мъж да влезе в теб… — Той стисва кичурите ми в юмрук: — … направо ме побърква. Иде ми да смажа всеки, който те докосне. Затова не смей дори да си помислиш, че не искам да остана завинаги с теб. Дори „завинаги“ няма да ми е достатъчно.
	Вече сме преминали точката, след която няма връщане назад.
	— Старая се да бъда почтен с теб и да постъпвам, както е редно, но през цялото време си представям как смъквам дрехите ти. — Търка коляно в слабините ми и аз простенвам. — Имам само едно желание — да те обладая и да те направя моя.
	От този изблик на страст започвам тихичко да скимтя, никога не съм се чувствала така жадувана. Гърдите ми започват бързо да се повдигат. Сигурно всеки момент ще получа сърдечен пристъп. От натрупаното статично електричество между нас се пръскат искри и сигурно скоро ще бъдем погълнати от пламъци. Джуд стопява последните сантиметри между нас и скланя лице над моето.
	— Искам да те погълна, както ти погълна всяка… една… частица от мен. — Ирисите му са бездънни, черни бездни. Дишането ми достига опасна честота. Но не бих могла да спра точно сега, даже да исках. — Отдадох ти всичко, което съм. Разум. Тяло. Душа. Притежаваш всяка частица от мен. И така ще е завинаги. Каквото и да стане с нас. Ще те обичам вечно.
	Това е нашият обет, нашата ода на радостта. Каквото и да се случи, ще се борим до самия край. Точно това имах нужда да чуя, за да стане решението ми непоклатимо. Вече знам по кой път да поема. Ала всъщност изборът никога не е наш.
	Разменените клетви остават на заден план, когато Джуд притиска устни до моите. Сега само това има значение, нищо друго. Целувката ни е пропита с отчаяние, копнеж и ненаситна потребност. И двамата си даваме сметка, че може би преживяваме последната си нощ заедно, независимо кой свят обитаваме. Какъв по-добър стимул от това, майната й на вечността.
	Притеглям го страстно към себе си. Искам тялото му да остави отпечатъка си навсякъде по мен. Притиснати сме плътно един до друг — рамене, гърди, слабини, бедра — но и това не ни е достатъчно. Той ме повдига като перце и притиска задните ми части до слабините си. После ме хваща здраво за кръста и ме плъзва надолу. Сега лицата ни са едно срещу друго и той властно засмуква устните ми като доминиращ мъжкар, какъвто е всъщност, стиска в юмрука си косата на тила ми, контролирайки целувката ни, контролирайки мен. Устите ни се движат в трескав ритъм, но пак не могат да насмогнат на желанието да се погълнем един друг всецяло. Езикът му танцува танго с моя и това подпалва пожар в корема и слабините ми. Ръцете му жадно се увиват около мен, придърпвайки ме в топлата хралупа на неговата прегръдка. Никога не съм се чувствала така защитена. Страстта на Джуд спира дъха ми, целувките ни стават все по-жарки, все по-безразборни и стръвни. Извивките на моето тяло съвършено съвпадат с неговите, сключвайки нашето единение. Безсрамно трия слабини в неговите и започвам да стена, когато усещам внушителната набъбналост между краката си. Споменът колко ми бе хубаво с него ме одързостява, трескаво разкопчавам катарамата на колана му и едва не разкъсвам ципа от неудържимо желание да срещна гола плът. Не чакам позволение и пъхам ръка в джинсите му. И двамата стенем, когато дланта ми обгръща неговата ерекция. Този допир ни влудява. Без да откъсвам устни от неговите, започвам да го галя, наслаждавайки се на всеки милиметър от плътта му. Размерът на онова в дланта ми е толкова апетитен, че усещам как между бедрата ми се стича влага.
	Той засмуква езика ми, после рязко се дръпва. Не остава време да питам какво става, защото след секунда раздира суитчъра ми, после бялата памучна тениска и парцалите политат към земята. Сплитам крака около хълбоците му, останала само по черен сутиен, джинси и кецове, единствената светлина идва от фаровете на пикапа, създаващи мечтателна, тайнствена атмосфера. Джуд се дръпва, за да ме огледа с възхита, в очите му се чете неистово чувство за притежание. Погледът му пъпли сантиметър по сантиметър по тялото ми и се задържа на гърдите. После тръгва надолу, но внезапно се връща, когато забелязва татуировката.
	— Харесва ми тая татуировка. — Гласът му е натежал от чувства, защото несъмнено се е досетил, че моята татуировка е вдъхновена от неговата.
	— И аз харесвам твоята. — Поглеждам хълбока му, който сега е скрит от дрехите. — Мен ако питаш обаче, ти си съвършен в своето несъвършенство.
	— А ти… — Облизва горната си устна. — Ти си просто съвършена. — Погледът му плъзва към мястото, където се сливат бедрата ми. Издава гърлен звук, което придава двусмисленост на думите.
	Повече не мога да понасям да сме разделени. Хващам го за яката и го притеглям към себе си. Устните ни са като пеперуда и пламък, отново се сливат, ние се целуваме жарко и сякаш целим да разкъсаме другия на парчета. Джуд плъзва пръсти по врата ми, после по улея между плешките и продължава още по-надолу. Настръхвам цялата. Докосва татуировката ми с два пръста, после разкопчава джинсите ми. Сърцето ми пропуска удар, когато започва да масажира набъбналите ми слабини. Имам чувството, че ток минава по цялото ми тяло. Надавам вик в устата му.
	Той продължава да ме обхожда цялата, но и двамата вече жадуваме за много повече. Тази жажда е задоволена, когато пъха два пръста в мен. Притискам се до него със затворени очи и изстенвам, когато започва да целува гърдите ми, продължавайки да прониква в мен. Извивам гърба си като лък назад — не се страхувам, че ще падна, защото Джуд ме държи здраво през кръста. Сега той контролира всичко и това ми харесва. Джуд продължава да води тялото ми към делириума на насладата. Усещам как кулминацията наближава. Този път обаче искам удоволствието едновременно да прониже телата ни. Междувременно той успява да смъкне едната чашка на сутиена ми и вече нищо не го дели от зърното на гърдата. Обхваща го с устни и започва да смуче. Езикът му е жезълът на съвършената наслада. Усещам как всеки миг ще се взривя, но с последните останки ясно съзнание хващам отпред ризата му и я дръпвам с такава сила, че копчетата се изстрелват наоколо по земята. Усещането за досега на жадните ми пръсти върху неговите гърди е божествено, но аз искам всичко и докрай. Той ми помага да се освободя от останалите още неразкъсани дрехи и вече сме квит.
	Устните ни са все така слети, докато разкопчавам сутиена и го запращам на земята, без да ме е грижа къде ще падне. Измъквам суитчъра му през главата и притискам гърди до неговите, сърцата ни бият в едно. Ала аз искам повече, още повече. Дръпвам колана на панталона му — трябва да се освободя и от последното, дето ме дели от голата му плът.
	Двамата сме се сплели в кълбо от ръце, устни и езици. Разсъбличаме се един друг, водени от ненаситното желание да докосваме гола плът. Накрая и двамата оставаме съвсем голи. Понечвам да се впия в устните на Джуд, но той ме спира. Не разбирам какво става и съм готова да настоявам за своето, но когато ме понася към задната седалка на пикапа, се отпускам в ръцете му.
	По пътя продължава да ме целува — умишлено бавно. Сключвам крака около кръста му и стисвам здраво, защото нямам намерение да го изпусна повече. Той се прилепва до мен с цялата си дължина, а сърцето ми започва да бие в опасно стакато. Предчувствам, че само след минути ще е дълбоко в мен.
	Той се качва отзад в пикапа и двамата полягаме на задната седалка, използвайки одеялото за възглавница. Намирам опора за гърба си. Тежестта на Джуд отгоре ми е взривяваща наслада, когато прониква в мен. Целувките ни са натежали от желание, двамата сме зажаднели един за друг, копнеем за това последно сливане, което ще бележи съдбите ни завинаги.
	Без да откъсва устни от моите, той плъзга ръка между нас да провери дали съм готова за него. Дъхът му излиза със свистене през стиснатите зъби, когато усеща колко силно го жадувам. Масажира с пръст набъбналото зърно между краката ми, наелектризирайки ме за последен път преди кулминацията. Очите ми се обръщат навътре в орбитите.
	Разтваря краката ми още по-широко, намества се между тях и стене, когато телата ни се допират. Копнея да го почувствам в мен и се извивам в дъга — безмълвна подкана, молба. Но когато сме само на крачка от безпаметното удоволствие, той внезапно спира, тялото му се разтърсва от конвулсии. Отварям очи. Недоумявам защо спираме.
	— Джуд? — прошепвам и прекарвам ръка по брадясалата му буза, после надолу по шията, заигравайки се с медальона. — Какво става?
	Луната осветява посърналото му лице.
	— Страхувам се, че няма да мога да те пусна, когато дойде времето.
	Признанието му е сърцераздирателно.
	— Тогава не ме пускай. Аз ти принадлежа. Сега и завинаги.
	Той впива очи в мен, в погледа му се чете искрено щастие.
	— Сега и завинаги — повтаря, после стопява непоносимото разстояние между телата ни и ние се сливаме.
	Надавам вик — досега не съм познавала такова мощно проникване. Джуд замира, за да даде време на неопитните ми мускули да се нагодят към неговите размери. Не ми е нужно много време. Повдигам хълбоци, ненаситна за още от него. Той откликва на желанието ми и бавно прониква в мен. Всяко негово движение насища сетивата ми и ме води все по-близо до кулминацията. Когато тялото ми вече прелива от наслада, той замира, а аз сдържам дъха си, погълната от чувството на абсолютно удоволствие. Той се снишава над мен и целува гърдите ми точно над мястото, където препуска сърцето. После прави последен тласък. Никога не съм изпитвала нещо подобно.
	Джуд продължава да се движи бавно в мен, наслаждавайки се на мечтаното единение. Мощта му ме довежда до сълзи и изпълва съсъда на тялото ми до самия ръб всеки път, щом достигне точката на насладата ми със съвършена прецизност. Усещам го как се сдържа, сякаш се бои да не ми причини болка. Аз обаче искам да залича и последната граница между телата ни, искам да потъна в него изцяло и завинаги.
	Стягам бедра и прехвърлям крак около кръста му, привличайки го още по-надълбоко в себе си. И двамата стенем. Той ме гледа право в очите, докато бясно ме яха, освобождавайки изцяло и двама ни от задръжки и ограничения. Интензивността на тласъците му е почти като наказание, но ми харесва. Нагаждам се към неговото темпо и откликвам с цялото си същество при всеки тласък.
	— Невероятна си — изстенва той, взема в шепи натежалите ми гърди и плъзва пръсти по зърната. — Боли ли? — Не мога да издам членоразделен звук, само стенания и пъшкане, затова кимвам. — Нищо не е било по-истинско — произнася глухо той, наслаждавайки се на слетите ни тела.
	Стволът му е горещ и набъбнал. Започва да го движи в мен със скорост, от която дъхът ми спира. Обвивам ръце около широките му рамене, кожата му е жарка и лепкава от пот, никога не съм го чувствала по-жив. Оргазмът ми е вече толкова близо, че трябва някак да го удържа, защото искам да се насладя на всичко това колкото може по-дълго. Джуд се свежда над мен и страстно ме целува, езикът му се движи в синхрон с движението на хълбоците. Опира брадичка до гърдите и изръмжава, когато вижда преплетените ни тела. Тази гледка отново отключва ненаситната му страст.
	— Обичам те, Виктория. — Натъртва всяка дума със силен тласък.
	Задъхвам се и стена под тежестта му.
	— И аз те обичам.
	В очите му се мярва триумфален блясък. Той ме язди, разпилявайки ме на милиони атоми, и това е самото съвършенство. Когато обаче внезапно прекъсва, всяка моя фибра крещи в знак на протест. Ала щом ме обръща по лице и пак ме притегля към себе си, така че да застана на лакти и колене, тялото ми вече крещи по съвсем друга причина.
	Джуд отново потъва в мен, а слетите ни тела така се напасват, че дори въздушен полъх не може да мине между тях. Той прониква в мен все по-задъхано и твърдо, обхванал талията ми с големите си длани. Притискам се плътно до него, за да не пропусна нито частица от горещата му плът. Цялата се разтърсвам отвътре, когато прави въртеливо движение с таза, уцелвайки самата ми сърцевина с едно-единствено попадение. Това продължава минути, а примитивното му ръмжене подсказва, че наближава кулминацията.
	Извивам глава и поглеждам обсипаното със звезди небе, благодарейки за това, че между нас с Джуд няма прегради. Противоречи на всяка логика, но ето че се случва. Пътят на този невероятен мъж неслучайно се пресече с моя. Проклета да съм, ако допусна предопределената ни среща да се окаже напразна.
	Сега всичко е на мястото си. Нещата никога не са ми изглеждали по-ясни. Неговите тласъци в мен следват лавинообразно един след друг. Попивам аромата му и го всмуквам в тялото си, мускулите ми го обгръщат, защото нямам намерение да го пусна. Той надава вик, после плъзва ръка и масажира набъбналото зърно между краката ми. Двамата стенем едновременно и аз експлодирам с оглушителен вик.
	— Обичам те, обичам те — повтарям и се предавам на волята му с всяка частица от тялото си.
	Джуд пъшка от наслада и прави два яростни последователни тласъка. Надава рев и експлодира в мен, а ритъмът му удължава още повече оргазма ми. Сълзи потичат от очите ми. Не помня друг път да съм се чувствала по-щастлива, по-задоволена. Обзема ме сладостна изнемога, тялото ми потъва в нега.
	Джуд още е дълбоко в мен и диша в ритъма на думкащото ми сърце. Топлината на тялото му ме отпуска. После, кой знае защо, и двамата поглеждаме към небето — там просветва падаща звезда, а след нея остава някаква магия. Джуд ме целува по ухото.
	— Пожелай си нещо — прошепва.
	Едва ли осъзнава, че всичките ми желания току-що са се изпълнили.


>	Глава двадесета

	Усещам премала, щастлива премала. Обгърната съм от единственото ухание, което свързвам с представата за дом. Не искам този миг да свърши. Сгушвам се на гърдите на Джуд, решена да остана завинаги така. Приглушеният тътен в тях ми припомня гърлените звуци на Джуд, докато бе толкова дълбоко в мен, че не вярвах някога да се разделим. Той ме целува по клепачите и тихичко се засмива.
	— Добро утро.
	Изстенвам.
	— Не, още не е утро. — Не искам да отворя очи, защото зная какво ми носи денят. Щом погледна ярката му светлина, знам, това ще промени всичко.
	— Права си, утрото не е дошло — прошепва Джуд.
	Усещам по кожата си допира на копринените чаршафи, с които сме завити. Те ни пазят от слънчевите лъчи, проникващи през завесите. Джуд ме целува със същата страст като предишната вечер и предизвиква у мен същия копнеж.
	Любихме се безброй пъти и всеки път си доказвах, че решението ми е правилно. Във всяко негово докосване се усещаше отчаяно желание да останем заедно, всеки път ми повтаряше, че съм негова завинаги.
	Открехвам очи и по бузите ми плъзва руменина, защото виждам Джуд да ме гледа с диво желание. Този поглед ми напомня всяка наша целувка и дадено обещание. Страстта му направо спира дъха ми.
	— Хей! — едва успявам да промълвя.
	Завити сме презглава и чаршафите ни пазят от реалността.
	— Хей! — отвръща той и ме целува по носа. — Добре ли си? — Топлият му дъх се стеле над страните ми.
	— Никога не съм била по-добре. Но все пак… — Умишлено оставям изречението недовършено. Той се нацупва и бърчи чело.
	— Все пак какво? Миналата нощ беше…
	Вече не мога да сдържам усмивката си, защото ми е ясно какво минава през ума му.
	— Миналата нощ бе изумителна. Но все пак ми дължиш една любовна среща.
	Той си отдъхва.
	— Всеки ден с теб е любовна среща.
	— Скръндза — измърморвам под нос и се ухилвам.
	Той зяпва възмутено, после се нахвърля да ме гъделичка, а аз пищя и се кискам.
	— Добре де, предавам се. Може и да си права. — Нежно прекарва пръсти по татуировката ми. После става сериозен и аз се досещам какво си мисли. Мисли за горчивата реалност, пред която и двамата трябва да се изправим. — Налага се обаче да направим нещо преди всичко останало.
	— Знам — отвръщам и слагам пръст на устните му. Тишината ни обгръща. И двамата сме наясно, че първо трябва да помогнем на Хенри.
	Денят може и да е последният за мен тук, където и да е това „тук“, но няма да си тръгна, преди да съм опитала поне още веднъж. Тази мисъл дълбоко ме натъжава. Явно ми проличава, защото Джуд маха кичур коса от челото ми и плъзва пръст по бузата ми.
	— Имаш ли някакво специално желание?
	Поклащам глава. Мислено му благодаря, че сменя темата.
	— Ти избери. Навсякъде, където съм с теб, е идеално.
	Той опира чело до моето, търка нос в моя.
	— Ухаеш невероятно — мърка. — Усещам миризмата си навсякъде по теб. — Доказателство за собственическото му отношение към мен е и нещо твърдо, набъбващо долу под чаршафите.
	Прехапвам устни и издавам тихо стенание. Желая го отново. Едва ли някога ще му се наситя. Джуд ме чете като отворена книга и по устните му затрептява игрива усмивка. Свивам крака в коленете, топла вълна плъзва по тялото ми и безсрамно прекарвам пръсти по набъбналата му мъжественост. Притеглям го жарко към себе си — нямам нужда от любовна игра, но в този момент на вратата тихо се чука. Тутакси се дръпвам. И двамата знаем кой може да е. Усмихваме се.
	— Ей сега, приятел — провиква се Джуд към Ангъс, който стои пред вратата на спалнята.
	Джуд ме целува бързешком, отмята чаршафите и скача от леглото да събере разпръснатите ни дрехи. Обличаме се мълчаливо. Джуд ме изпива с очи, докато навличам бельото и закопчавам сутиена. Но не успявам да довърша, защото се спуска към мен и грубо сваля презрамките от раменете ми. После поема гърдата ми в уста. Потискам стенанието си и отмятам глава. Пръстите му се прокрадват под бельото ми и се навлажняват от влагата ми. Пуска ме с доволна усмивка малко преди да експлодирам.
	— Само те подготвям за онова, дето предстои.
	Хапя устни, за да охладя желанието си.
	Навличаме дрехите за секунди. Когато съм напълно облечена и отново се владея, Джуд отваря вратата. Обзема ме коренно различно настроение, щом поглеждам Ангъс. Той ми се усмихва и започва оживено да жестикулира. В погледа му се чете облекчение. Дали и той знае какво предстои?
	Потупвам леглото до себе си и Ангъс се втурва към мен, хвърляйки се в прегръдките ми. Вдигам очи към Джуд, който се е просълзил от близостта ни.
	— Добре ли спа? — питам Ангъс, когато най-после ме пуска. Той още е по пижама, с червена пожарникарска кола на нея.
	Кимва, но аз долавям печал в големите му сини очи.
	— Какво има?
	Той свива рамене и поглежда Джуд.
	— Сънувах, че с татко ме изоставихте.
	И аз се боя от това, но се опитвам да бъда силна.
	— С Виктория винаги ще бъдем с теб, приятел — намесва се Джуд, прекосява стаята и кляка пред него. После взема малката му ръчичка в огромните си лапи. — Дори да не ни виждаш, ние винаги ще те закриляме. Винаги. Ясно?
	Крадешком попивам сълзите си.
	— Да, татко.
	Джуд стисва рамото на Ангъс и го целува по бузата.
	— С кого приказваш, маймунче? — Грейс наднича през прага, сякаш се бои да влезе в стаята на Джуд.
	Ангъс поглежда баща си и той кимва.
	— С татко — отвръща със знаци.
	Долната устна на Грейс потреперва. За първи път я виждам да проявява слабост. Може би защото вече я гледам с други очи.
	— И какво казва татко?
	— Казва, че дори да не мога да го видя, винаги ще ме закриля.
	Очите на Грейс се насълзяват, моите също.
	— Това са думи на истински баща.
	Тя си поема въздух и бавно пристъпва вътре. Оглежда се, сякаш вижда всичко за първи път. Имам чувството, че влиза тук за първи път след случилото се с Джуд. Разтривам белега на гърдите си, защото нещо в мен започва да боли.
	Грейс продължава да се оглежда, сълзите се стичат по страните й. Разбирам я — Джуд сигурно много й липсва. Той спомена, че двамата са били всичко един за друг. Представям си колко самотна и изоставена се чувства без него. Ала крие болката си зад непробиваема броня. Изведнъж ме обзема чувството, че с Грейс може да станем страхотни приятелки.
	Джуд я гледа отстрани и свъсва вежди, когато тя плъзва пръсти по скрина. Спира пред снимка в сребърна рамка, на която двамата с Джуд прегръщат Ангъс. Навремето са били щастливо семейство, но сега на Грейс са останали само спомените. Тя бърше сълзите с дългия си ръкав.
	— Защо ни изостави, Джуд? — шепне.
	Джуд мъчително преглъща, болката му къса сърцето ми.
	— Приятел, ще ми направиш ли една услуга? — пита той, без да откъсва поглед от Грейс, която снове из стаята. — Кажи на леля Грейс, че много се гордея с нея.
	Грейс спира при дрешника на Джуд, внезапно отваря вратите и започва да мести дрехите от едната половина в другата. Закачалките стържат по лоста, издавайки нейния гняв, болката й, но най-вече скръбта. Тя стига до един тъмносин пуловер, смъква го от закачалката и го мачка в ръце. Ангъс бавно отива при нея и започва да жестикулира.
	Грейс подсмърква и притиска пуловера към гърдите си.
	— Благодаря, маймунче.
	С Джуд усещаме недоверието й, но той продължава да упорства. Приближава и застава пред нея, сякаш тя може да го види. Навежда глава.
	— Липсваш ми, Грейс. Извинявай, че те оставих сама. Когато Роуз ни напусна, излях гнева си върху теб, а не беше честно. Съжалявам. Искам само да знаеш колко се гордея с жената, в която ти се превърна. — Тя заравя лице в пуловера и се разридава. — Може и да не ме виждаш, но знай, че съм до теб и те закрилям, бдя и над двама ви. Знам, че можеш да ме почувстваш. Чувам всяка дума, която произнасяш. Харесва ми, че пак оставяш лампата на верандата да свети, както правеше и докато бях жив — в случай че се върна у дома. Когато нощем плачеш сама в тъмното, знай, че седя точно до теб, държа ръката ти и те успокоявам, че всичко ще се нареди.
	Грейс поглежда към Ангъс с мътни от сълзите очи. Тялото й се разтърсва от конвулсия, едва успява да продума.
	— Т-татко ти наистина ли е тук?
	Ангъс кимва и поглежда Джуд, усмихнат. Грейс проследява погледа му и ахва.
	— Л-липсваш ми, Джуд. — Изглежда, за първи път си позволява да се обърне гласно към него. Не знам дали наистина вярва на Ангъс, но явно се нуждае от утеха.
	Джуд пристъпва напред, дъсченият под скърца под стъпките му. С нежно движение прекарва пръсти на сантиметри от бузата й. Тя ахва. Усетила е присъствието му.
	— И ти ми липсваш… маймунке.
	По бузите ми се търкалят сълзи. Този прякор трябва да е много специален — Джуд е наричал така сестра си, а сега Грейс нарича така сина му. Пази паметта за него жива. Ангъс се втурва към Грейс и я прегръща силно. Джуд ги наблюдава с меланхоличен поглед.
	Стоим смълчани известно време, всеки посвоему преживява този момент. Досещам се каква е целта на Джуд. За първи път от месеци говори на Грейс. Прави го, за да не остави нещо недовършено след себе си. Сбогува се.
	Внезапно остра болка пронизва гърдите ми. Изхриптявам и рухвам на леглото. Имам чувството, че хиляди игли се забиват в тялото ми, а сърцето е епицентърът на болката.
	— Виктория! — изревава Джуд, спуска се към мен и ме взема в прегръдките си.
	Не мога да дишам.
	Въздухът не ми стига. Имам чувството, че всеки момент ще припадна. Пред очите ми играят светли петна, долавям миризма на… йодоформ.
	— Тори, моля те, дишай! Още не! — умолява ме Джуд, целува слепоочията ми, очите, устните. Докосването му взема връх над онова, което ме дърпа надолу и след секунда успявам да си поема дъх.
	— Какво стана? — питам. Все още не мога да овладея треперенето на гласа си.
	Мълчанието на Джуд подсказва, че знае какво се случва, но няма да ми каже, преди да настъпи моментът.

	* * *

	Пътуваме мълчаливо към града. За разлика отпреди нямам нищо против тишината.
	След като погълнах три бутилки от енергийната напитка „Гетърейд“, състоянието ми значително се подобри, но знам, че няма да е задълго. Джуд още не ми е обяснил защо едва не припаднах, но имам чувството, че само след няколко часа сама ще разбера.
	Той паркира пикапа на място за временен престой.
	— Не може да оставиш колата тук — казвам и соча знака. Той се усмихва тъжно. Все забравям, че нас всъщност ни няма. Тази мисъл води до друга. — Кога разбра, че си…?
	— Мъртъв ли? — довършва Джуд вместо мен. Кимвам и хапя долната си устна. — Разбрах го веднага. Но до мен имаше приятелка, която ми помогна. — За втори път я споменава. — Сигурно съм извадил късмет.
	Няма как да не доловя иронията в думите му. Тъкмо стъпваме на тротоара и виждаме Хенри да марширува нагоре по стълбите, издокаран в смокинг. Май Джуд ще излезе прав.
	— Готова ли си?
	Премята ръка около талията ми и ме притегля към себе си.
	— Да. Сега или никога. — Джуд ме целува по челото, но, незнайно защо, се чувствам още по-зле. — Защо не прибегнем до услугите на приятелката ти?
	Все още не ми е казал коя е тя. Мисля обаче, че не нарочно премълчава името й. Просто иска да ми спести поредния шок.
	— Всичко по реда си — отвръща, което ще рече, че трябва да се справим сами.
	Разкошната бална зала е елегантно украсена. Множеството кръгли маси са покрити с бели покривки, в центъра на всяка гори червена свещ. Пълно е с униформени мъже и жени. Във въздуха жужат разговори, но се усеща някакво общо чувство за тъга, защото поводът за събирането не е радостен. Подсказва го и големият екран зад катедрата на подиума, на който е снимката на шериф Сандс с униформа. Явно много хора са го обичали, нищо, че е голям задник. Докато с Джуд вървим през залата, от няколко страни дочуваме да се говори какъв страхотен човек е бил. Колегите му несъмнено му се възхищават. Неговото отсъствие се усеща навсякъде.
	Джуд ме държи за ръка и върви напред, докато най-сетне откриваме Хенри. Стои до човек на средна възраст, явно център на внимание за събралите се наоколо. Спираме няколко крачки встрани и гледаме Хенри да не ни забележи — усещам, че Джуд не иска да прибързваме.
	Униформените мъже и жени се смеят на нещо, което е казал онзи мъж. Хенри също се присъединява към смеха им, но е видно, че не е в настроение. Мъж със снежнобяла коса весело тупва човека по ръката.
	— Не ме пришпорвай много-много, шерифе, вече съм стар. Не ставам за първа линия като едно време.
	Хенри се разсмива, оправя си вратовръзката, но е наясно, че тия думи не са адресирани към него. Въпреки това отговаря.
	— Стар? Нищо подобно, лейтенант Холмс.
	Новият шериф се усмихва, явно се чувства добре в ролята на Хенри.
	— Имаш късмет, че съм благ човек.
	Притискам се към Джуд, защото изведнъж ми домъчнява за Хенри. Той определено усеща, че нещо не е наред, но е голям инат и не иска да приеме истината. Нали и с мен бе същото. Никой не може да вини Хенри, че все така отрича очевидното, защото истината е прекалено тежка. Гърдите отново ме заболяват, но преглъщам болката. Не искам Джуд да разбере.
	Той ме повежда към маса в дъното на залата и двамата сядаме, за да изчакаме началото на официалната част. Коляното ми подскача неспокойно — не мога да седя мирно, защото ме мъчи мисълта за предстоящото. Независимо дали Хенри ще приеме истината, или не, ми остават приблизително дванайсет часа, после времето ми изтича. И ще трябва да реша къде да бъда.
	— Добре ли си?
	Оглеждам се наоколо, наблюдавайки всички тези хора, които никога няма да разберат името ми, нито ще научат моята история. Отговорът е „не“. Никога вече няма да бъда добре.
	Около нас изведнъж настава затишие — времето е дошло. Двамата с Джуд гледаме как хората заемат местата си, а шерифът се качва по стъпалата към катедрата. Мога само да предполагам къде седи Хенри, заобиколен от колеги, които дори не го виждат.
	Шерифът застава на подиума, изчаквайки всички да запазят тишина. Не след дълго вниманието на присъстващите се насочва към него. Той кашля, за да си прочисти гърлото и се обръща към портрета на Хенри зад себе си.
	— Събрали сме се тук тази вечер да почетем паметта на нашия паднал събрат, шериф Хенри Сандс.
	Въздъхвам. Ясно е, че това няма да свърши добре.
	— Нямах късмет да работя с шериф Сандс, но от многото истории, които бяхте така добри да споделите с мен, знам, че е бил добър човек. Сигурен съм, че му е било по сърце да е полицай. Посветил е живота си на тази професия, грижил се е хората от града да могат спокойно да се приберат по домовете си и е защитавал обществото. — Прави пауза, оглеждайки присъстващите в залата. — Шериф Сандс загина, бранейки това общество. Никога няма да забравим неговата саможертва. Затова тази вечер не е тъжен помен, а възхвала на живота му.
	В залата цари мъртва тишина, поглеждам Хенри и виждам, че седи неподвижно. Явно се напъва да проумее чутото. Ала никой от нас не е подготвен за следващите думи на шерифа.
	— Няма по-подходящ човек, който да ни припомни за живота на шериф Сандс от неговата съпруга Джилиан Сандс.
	Залата гръмко ръкопляска, а шерифът слиза от подиума и тръгва към червената завеса в единия му край. Дръпва я, а зад нея съвсем сама стои крехката Джилиан. Вкопчвам се уплашена в ръката на Джуд. Хенри става, но не може да мръдне от мястото си.
	Гледаме притихнали как Джилиан страхливо надниква към залата, погледът й се стрелка нервно във всички посоки. Шерифът й прошепва нещо до ухото и тя с усилие преглъща сълзите. После пристъпва неуверено напред, а залата се изправя на крака и започва да я аплодира. Това явно й вдъхва куража, от който се нуждае.
	Когато застава зад катедрата, е толкова уязвима. Ръцете й потрепват, докато прехвърля картончетата с текста на словото си. Минава известно време, докато залата отново утихне, но после вниманието на всички се приковава към Джилиан.
	Сега тя изглежда значително по-добре в сравнение с последния път, когато я видях. Погледът й обаче е все така пуст. Преглъща с усилие и микрофонът прави нервността й достояние на всички. Залата търпеливо я чака, докато се почувства готова да заговори. Убеждавам се, че градът уважава Джилиан не по-малко от Хенри.
	Тя наглася микрофона спрямо дребния си ръст.
	— Б-благодаря на всички, че сте тук тази вечер. — Поема си въздух. Ръцете й треперят толкова силно, че картончетата с предварително подготвените думи се разпиляват по пода.
	Лъснатите до блясък обувки на шерифа отразяват ярката светлина в залата, когато прекосява подиума, за да вдигне картончетата. Джилиан ги поема от ръцете му и попива сълзите си.
	— Бях си подготвила специална реч, но всичко изглежда много по-добре, докато е в ума ти, отколкото като го изречеш. — Кимвам неволно, защото отлично я разбирам. — Ако Хенри беше тук… щеше да се стъписа, сигурна съм. Беше суров мъж, но бе моят мъж. — Тя отново преглъща сълзите. — Далеч не беше съвършен, и отлично го знаеше, но винаги се стараеше да постъпва, както е редно.
	Помня как видях смъртта на Джуд през очите на Хенри. Думите на Джилиан са самата истина. Хенри е безпардонно копеле, но зад грубата външност се крие и нещо добро. Сега вероятно не си спомня, но когато стана напечено, се притече на помощ на Джуд. Можеше да го остави да пукне на улицата, но стори всичко възможно да го спаси. И двама ни да спаси.
	Сигурно затова Джуд е толкова настоятелен. Иска да помогне на Хенри, както той му помогна. А когато вече са квит… знам какво ще последва.
	— Моят Хенри щеше да е изключително благодарен за присъствието ви тази вечер. Искаше ми се да кажа толкова много неща, но нека просто всеки от нас си го спомни по своя си начин. Благодаря ви, че помните какъв човек беше.
	Залата отново се изправя на крака, шумно ръкопляска и надава одобрителни викове. Джилиан се извръща, хлипайки, и заравя лице в шепите си, когато вижда снимки на Хенри да се редуват на екрана. Когато идва ред на последната — Хенри с парадна униформа — всички в залата му отдават последна чест.
	През цялото време нито веднъж не се решавам да погледна Хенри, защото сигурно ще се разплача, като видя какво му е. Но повече не мога да отлагам. Оттук нататък идва моят ред. Щом го поглеждам, разбирам, че той вече е повярвал, въпросът е как ще постъпи сега.
	Джуд стои прав зад мен. Едрата му фигура привлича като магнит погледа на Хенри. Стомахът ми се свива, когато очите на двамата се срещат.
	— Сега какво правим? — питам, без да мога да помръдна.
	— Чакаме.
	— Какво чакаме?
	Джуд ми отговаря само след миг.
	— Ето това.
	Хенри тръгва стремглаво към нас, разблъсквайки всички по пътя си. Там, разбира се, няма никого, но въпреки това го прави. Щом ни приближава, замахва решително, готов да забие юмрук в челюстта на Джуд.
	Джуд дори не трепва, нито помръдва. Юмрукът на Хенри преминава през него, без да му навреди. Неволно хлъцвам, защото никога не съм виждала нещо толкова нереално. Когато с Джуд се докосваме, аз го усещам. Какво ли си мисли Хенри сега?
	— Какво по… — мърмори той и поглежда стиснатите си юмруци.
	— Престани — срязва го Джуд. Стои гордо изправен, със скръстени на гърдите ръце. — Недей да ставаш за смях.
	— Ти си го направил. Ти си виновен за всичко — упорства Хенри. Търси да се хване като удавник за сламка в последните остатъци здрава логика.
	— Не, Хенри, само в теб е причината. Това са твои фантазии. — Джуд посочва към залата. — Ти си мъртъв. И двамата сме мъртви. Колкото по-скоро го приемеш, толкова по-скоро ще можеш да продължиш напред.
	— Ти си полудял! И двамата сте откачили!
	Отново понечва да се нахвърли на Джуд, но аз се изпречвам пред него и блокирам вдигнатата за удар ръка. Действам светкавично, а той минава през мен и се стоварва по задник на пода. Усещам как тръпки ме полазват.
	— Престани, Хенри. Джуд е прав. Само се огледай. Ти си в центъра на тържествената вечер, защото тя е в твоя памет. Ти умря преди девет месеца.
	— Не! — Той упорито клати глава.
	Навеждам се и му подавам ръка да стане.
	— Щом на мен не вярваш, повярвай на Джилиан.
	Това се оказва магическият ключ към него, защото поведението му рязко се променя. Поглежда към подиума, където още виси портретът му, и вижда Джилиан да говори с новия шериф. Двамата се ръкуват. Тя попива с белоснежна кърпичка ъгълчетата на зачервените си очи. Видът й е на съкрушена вдовица, каквато всъщност е. Ако с Джуд не успеем да убедим Хенри, Джилиан ще го направи. Убедена съм.
	Хенри примигва веднъж, два пъти. Усещам мига, в който проглежда за истината, за която досега е затварял очи.
	— Само погледни, Хенри. Наистина се вгледай и се заслушай в случващото се около теб. — Старая се да бъда спокойна, защото и на мен не ми е лесно.
	Хенри продължава да седи на пода, но все пак се оглежда наоколо. Отначало вижда всичко такова, каквото му се иска да бъде. След малко обаче усещам, че постепенно започва да му се прояснява. Той ахва и започва отривисто да клати глава.
	— Не, това не може да бъде.
	Нищо не казвам. Давам му време да осмисли какво вижда. Той рязко извръща глава към мен. Душата му вече е белязана от отчаяние и безпомощност.
	— Това наистина ли се случва?
	Кимвам, натъжена от болката му.
	— Да, Хенри. Толкова съжалявам. — Думите се оказват безсилни да изразят скръбта ми. Пак му подавам ръка — надявам се поне с докосване да му покажа своята съпричастност.
	Протягам ръка към него с притаен дъх. Той също протяга своята. В мига, в който се докосваме, се случва нещо необикновено. Всичко около нас започва да кръжи, гласовете на хората се завихрят в торнадо от цветове. Полазват ме студени тръпки. Притискам длан към устата си, очаквайки всеки момент да повърна. Но още преди да съм мигнала, се озоваваме в някаква непозната спалня.
	Трябва ми известно време, докато отново усетя краката си. Първата ми работа е да се огледам за Джуд. Отдъхвам си, когато го виждам да стои до мен.
	— Какво става? — питам, потискайки гаденето.
	Устните му приличат на тънка линия.
	— Времето ни изтича. Часовникът изведнъж забърза. — Не е нужно да продължава, разбирам всичко.
	— Къде се намираме? — питам.
	Отговаря ми Хенри.
	— В моята спалня.
	Тапетите с щампа на цветя излъчват женственост — човек не би очаквал подобно нещо в спалнята на местния шериф. Оглеждам се — цялата стая е в пастелно розово и е отрупана с женски дрънкулки. Явно това е запазената територия на Джилиан и тя е украсила всичко по свой вкус. Мога да се обзаложа, че безбройните декоративни възглавнички и розовата пухена завивка изобщо не са в стила на Хенри, но те са правели Джилиан щастлива и той го е преглъщал.
	— Това е любимата стая на Джил — обажда се той, сякаш прочел мислите ми. — Аз си имах кабинета, а това тук бе нейното царство. Украсяваше я с часове, искаше да превърне къщата ни в дом. Мразех тая розова кувертюра, но Джилиан направо я обожаваше.
	Погледът му се насочва към голямото легло. Крехката фигура на Джилиан лежи в средата, свита на кълбо, тя ридае в шепи. Все още е с черната рокля, която носеше на бала. Обувките й с високи токчета са край леглото, където ги е изхлузила, преди да се свлече върху завивките… кой знае преди колко време.
	Диамантът на годежния й пръстен проблясва на светлината на лампата — символ на нейната безпределна вярност към Хенри. Сълзите извират сякаш от самото й сърце. Всеки, у когото има поне малко човещина, би я оплакал. Болката й е осезаема.
	— Какво става с нея? — пита Хенри с прекършен глас. По нощното шкафче са пръснати шишенца от хапчета.
	— Трябва да я освободиш от себе си — отвръща Джуд през зъби.
	— Да я освободя?! — смаяно възкликва Хенри. — Но как, аз я обичам. — Застава до леглото, суровият му поглед се смекчава от сълзите, докато съзерцава жена си.
	Джуд се обляга на стената и ме поглежда.
	— Още една причина да я освободиш.
	Мълчим, потънали в мисли — всеки по своя си начин преживява мига.
	— Хенри — изведнъж проплаква Джилиан. Хенри подскача, веждите му литват до косата. — Още те усещам. Чувам те. Имам чувството, че полудявам. Толкова ми липсваш. И Джудит също, и Роуз. — Хенри дори престава да диша. — Този свят е пълен с болка и страдание. Сега е мой ред да сложа край на болката, като Джудит. Знам, че още си тук, Джудит. Знам, че никога няма да ме изоставиш.
	Крушката примигва. По гърба ми полазват студени тръпки.
	— Недей така, Джил, аз съм тук! — проплаква Хенри.
	Там е работата, че всъщност го няма. Нито един от нас не е тук. Приличаме на пътешественици, тръгнали на дълъг път. Тук е само място за кратка почивка.
	Хенри присяда на леглото и посяга да помилва Джилиан по бузата, в жеста му има само любов. Тя подсмърква и затваря очи, явно досегът му й носи утеха.
	— Моля те, Хенри, ако наистина си тук… моля те да ме пуснеш. Не мога да живея повече така. Толкова ми е пусто отвътре.
	Хенри обронва глава.
	— Не мога да си тръгна — прошепва той. — Ако го направя, ще е завинаги. Още не съм готов да се сбогувам.
	Болката му пронизва сърцето ми. Чувствам се по същия начин. Никой не е готов да каже „сбогом“. Надявайки се да не наруша интимността на мига, тихо пристъпвам към него и слагам ръка на рамото му.
	— По думите на един забележителен човек, това няма да е сбогуване, а само „лека нощ“.
	Джуд мъчително си поема въздух.
	Хенри се извръща през рамо и ме поглежда. Наистина ме поглежда. Предстои му да направи най-трудното нещо и живота си. Но нали това е любовта — да се жертваш за човека, когото обичаш, да го поставиш над себе си, любов в най-чистата й форма.
	Той кимва.
	Отстъпвам, за да ги оставя насаме — разбирам как се чувства.
	Крехкото тяло на Джилиан се тресе от ридания, които сякаш я раздират. Хенри поляга на леглото и се сгушва до нея. Представям си ги как спят през годините — той, обгърнал тялото й, използвайки своето като щит.
	— Съжалявам, Джил. Толкова съжалявам. Никога не съм те заслужавал. Открай време бе твърде добра за такъв като мен. Заради добротата ти се стараех и аз да бъда по-добър човек. — Той се притиска още по-плътно до нея, обгръща я с ръка. — За толкова много неща съжалявам. Съжалявам, задето набедих теб, когато Роуз си замина. Никой нямаше вина за това. Просто тя реши да си тръгне. Чак сега го разбирам.
	От Джуд се откъртва безмълвна въздишка. Тази прошка е чакал.
	— Съжалявам за онова, което причиних на Джудит. Такова копеле съм. Ти обаче остана до мен дори когато всички други ме изоставиха. Така ми се ще да бях ти казал колко много означаваш за мен. Обичах те всеки ден от живота си. Може да не съм го показвал, но наистина беше така. — Той преглъща сълзите. — Ала най-много съжалявам, че не бях мъжът, когото заслужаваш. Предадох те в живота, но няма да го направя и в… смъртта. Ще те освободя, Джилиан. Изживей живота си и бъди щастлива. Само това искам за теб. Изживей живота, който аз не успях да изживея. Обичам те. И се грижи за нашия внук.
	Отвътре ме тегли да отида при Джуд, но знам, че не бива. Докосна ли го, повече няма да мога да го пусна. Двамата гледаме как Хенри нежно целува Джилиан по бузата, после става и изтрива сълзите си.
	Застава пред нас с развързана папийонка и разкопчани горни копчета на ризата.
	— И сега какво? — Опитва се да бъде силен, но гласът му е задавен.
	Понечвам да се обърна към Джуд и да го попитам същото, когато Хенри облещва очи и става бял като платно…
	— Гръм да ме удари!
	Обръщам се рязко и ахвам, когато виждам кой стои до Джуд.
	— Явно има едно последно нещо, което трябва да свършиш — усмихва се той на жената, с която очевидно са доста близки.
	— _Блум?!_
	— _Джудит?!_ — възкликваме двамата с Хенри в един глас.
	Когато осъзнавам какво става, няма как да скрия изненадата си.
	— Значи ти си Джудит? Най-добрата приятелка на Джилиан? Ти си онази _приятелка_ на Джуд!
	И когато мисля, че положението няма как да стане по-откачено, точно това се случва.
	Джудит се усмихва на канонадата от въпроси.
	— Радвам се пак да те видя, Виктория. Да, ние с Джуд сме приятели. За мен е чест да го нарека свой приятел. — И тя го поглежда с възхищение.
	Само кимвам, онемяла.
	— Какво правиш тук? — пита Хенри на свой ред.
	Тя затваря очи и си поема дъх. Джуд ми разказа тяхната история. Тя има основание да е особено чувствителна, направо гневна по този въпрос.
	— Същото като теб — не мога да си тръгна — казва с разтреперан глас. После поглежда към леглото, където Джилиан, изглежда, е потънала в спокоен сън. — Толкова ти бях бясна, Хенри. През всичките тия години обвинявах теб за онова, дето ми се случи, но истината е, че и аз имам вина. — Не опитва да крие колко се срамува. — Някаква сила ме задържаше тук. Очаквах нещо да се случи, без да знам какво точно. Сега вече знам… и двамата трябва да се разплатим за стореното на този свят. През цялото време бдях над Джилиан и не можех да си тръгна, защото исках да й кажа колко много съжалявам. Но за да поискам прошка, трябваше първо да призная какво съм сторила. Какво сторихме _двамата_ с теб. — Хенри свежда поглед. — Вече не искам да тая гняв в себе си.
	Хенри въздиша и прекарва длан по лицето си.
	— Съжалявам, Джудит. Не съм искал нещата да се обърнат така. Ако можех да дам живота си, за да върна твоя, бих го сторил. Никак не се гордея с постъпката. Имаш пълно право да ме мразиш. Искрено съжалявам. Накарах всички да повярват, че вината е само твоя, а не беше така. Аз бях виновен. Възползвах се от теб.
	Виждам как сълзите се стичат по страните на Джудит.
	— Благодаря ти, Хенри. Чакам това извинение от тринайсет години.
	— Съжалявам, че не го направих по-рано. — Видно е, че всяка негова дума е искрена и от сърце.
	Във въздуха нещо се променя, усещам го. Блум целува Джуд по бузата. Тя също предусеща наближаването на края.
	— Благодаря, че ме разсмиваше.
	— Благодаря, задето ми каза, че съм мъртъв — отвръща той и всички парченца в безмилостния пъзел идват на мястото си.
	Тя се засмива. Усмивката още грее в очите й, когато се обръща към мен.
	— Виж само какво направи.
	— Аз… не разбирам — клатя глава, объркана.
	Тя докосва рамото на Джуд и посочва Хенри.
	— Всичко това е възможно единствено благодарение на теб.
	— Аз съм просто човек — прошепвам. Не разбирам какво толкова необикновено виждат у мен.
	— Който обаче е способен да промени света — сърдечно казва Джудит.
	Лека-полека започвам да разбирам какво има предвид. Всичко тръгна от двама ни с Джуд и от нощта, когато се срещнахме.
	— Благодаря ти, Блум. — Лицето ми потрепва смутено. — Всъщност откъде идва Блум?
	— От учителката ми по английски, Джуди Блум, беше моя любимка.
	Няма как да не се засмея.
	Всички усещаме, че предстои нещо съдбовно, но не знаем какво точно.
	— И сега какво? — пита пак Хенри.
	Джуд се отдръпва от стената, на която досега се подпираше.
	— Напускаш този живот и преминаваш в следващия.
	Наоколо всичко застива страховито. Виждам как прашинките танцуват в светлината на лампата. Чувам как сърцето на Джилиан тупти равномерно, ала долавям и нещо, което не е от този свят. Кожата ми настръхва.
	Устата на Джудит се оформя в едно съвършено „О“ и тя приковава поглед в стената отсреща.
	— Божичко! Толкова е… красиво.
	Вдигам вежди. Нищо не виждам. Сигурно защото още не е дошло времето да го видя.
	Джудит изтрива сълзите си, после се надига на пръсти и целува Джуд по бузата. След това поглежда Хенри и се усмихва… сигурно това е първата усмивка, с която го дарява от години. Когато отива до леглото и се навежда, придържайки косата си, за да целуне Джилиан по бузата, вече знам, че това е нейното сбогуване. Джудит най-сетне е намерила онова, което е търсила. Изкупление.
	— Сбогом, Джил. Обичам те.
	Джилиан се размърдва в съня си, но не се буди. Джудит за последен път оглежда стаята и погледът й се спира на Джуд.
	— Спомняш ли си какво ти казах?
	Джуд кимва замислен, с благодарност. Какво ли му е казала?
	— Щастливо пътуване.
	Тя отмята дългата си коса и приглажда гънките на кремавата си рокля.
	— Бъди щастлива, Виктория. Направи така, че независимо какъв живот живееш, да е твоят собствен живот.
	Ще ми се да я попитам какво точно означава това, но май ще трябва сама да разгадая гатанката.
	— Чао, Блум! — прошепвам.
	Тя идва при мен и стисва ръката ми, очите й са пълни със сълзи. После изминава трите крачки, които я делят от отсрещната стена. В един момент е с нас, а в следващия, само докато мигнеш… вече я няма. Толкова ли е лесно? Още усещам цветното ухание на парфюма й, чувам вълшебния й глас. Наляга ме тъга. _Така_ ли приключва всичко? Усещам как започва да ми се повдига, но потискам гаденето.
	— Къде отиде тя? — пита Хенри, оглеждайки трескаво стаята.
	— Не знам, но изглеждаше щастлива. Значи не може да е чак толкова зле.
	Хенри свива устни.
	— Излиза, че е била тук през всичките тези години, така ли?
	— Да.
	— Тогава защо не можех да я видя?
	В стаята настава мълчание.
	— Защо и аз още съм тук? — пита Хенри, изричайки на глас онова, което и аз си мисля.
	— Защото има нещо, което те задържа — обяснява Джуд и се обляга на рамото ми. Топлината му отпуска нервите ми.
	— Нали вече се сбогувах! — Хенри изглежда напълно объркан.
	Джуд обвива ръка около мен и ме притегля към себе си.
	— Не, още не си.
	— Аз… — Той зяпва. — Заради Роуз ли? — Уж пита, но в себе си вече знае, че е това.
	Джуд бавно кимва. Лицето на Хенри пребледнява.
	— Но тя е моето момиченце.
	— Знам, но да си тръгнеш, означава да се сбогуваш завинаги. Никой не иска от теб да я забравиш. Никой не би могъл да ти отнеме спомените. — Болката в гласа на Джуд показва, че и той е преминал през същото.
	— Но аз… аз трябва да разбера къде е… — Хенри млъква рязко и се втренчва над главата ми изумен.
	Нямам представа какво толкова го е слисало, но не си правя труда да се обърна. Това пътуване, както и предишното на Джудит, не е моето. Очите на Хенри сноват ту наляво, ту надясно. Гледа нещо, предназначено само за неговите очи.
	Облягам се на Джуд, защото изведнъж се усещам напълно изцедена. Той ме целува по главата.
	— Какво става? — прошепвам. Вместо отговор Джуд ме притиска още по-плътно до себе си и това още повече ме напряга.
	Хенри се съвзема от транса, отстъпва, залитайки, и жадно си поема въздух.
	— Това копеле ме застреля. — Той разтрива стомаха си. Джуд кимва, без да ме пуска от прегръдката си. Явно Хенри вече е разбрал цялата истина. — Застрелял е и теб. Теб също. — Поглежда ме тъжно.
	Една-единствена дума непрестанно се върти в ума ми — _приемане_.
	— Вманиачаването да открия Роуз най-сетне ме е убило. А най-голямата ирония е, че още не знам къде е — казва Хенри и подръпва яката на ризата си, сякаш изведнъж е започнала да го души.
	— Значи така е трябвало да бъде, Хенри. — Това е ужасно, но Джуд има право.
	Хенри бавно кимва.
	— Тогава защо ми каза, че знаеш къде е Роуз? Не биваше да го правиш. Можеше просто да умреш и да отнесеш тайната в гроба.
	Джуд се засмива развеселен. Твърдението на Хенри е изтъкано от противоречия.
	— Ти също не трябваше да викаш помощ за мен или за Виктория. Можеше да ни оставиш да умрем. Предполагам, че със смъртта всяко нещо идва на мястото си. Тя отделя светците от грешниците. Защо тръгна наляво, вместо надясно? Защо ме проследи? Отговорът на всички тези въпроси е един — животът ни е предначертан от мига на раждането. Ако не ти бях казал за Роуз, сега сигурно щеше да си още жив, но нямаше да живееш своя живот. Всичко това е трябвало да се случи. Такава е била съдбата на всеки от нас. — Хапя устни и не мога да се примиря с мисълта, че няма да бъдем спасени всички заедно. — Заслугата Тори да е жива е само твоя. Дори не знам как да ти се отблагодаря.
	За първи път не виждам възмущение в очите на Хенри, докато ни гледа с Джуд, прегърнати.
	— Значи излиза, че ние в края на краищата не се мразим, така ли?
	Джуд се засмива развеселен.
	— Не бих заложил на това.
	Хенри също се подсмихва, после става сериозен.
	— Ужасен тъст се оказах. Имаш право, Роуз наистина… ни заряза. Обвинявах теб, но всъщност тя е била виновна. Съжалявам… хлапе.
	Разбирам колко му е трудно да си го признае.
	Джуд видимо се отпуска. Усещам как от раменете му пада тежък товар.
	— И аз съжалявам.
	Щом Джуд казва това, Хенри накланя глава и се заслушва. Освобождавам се от прегръдката на Джуд и се оглеждам с ококорени очи. Хенри бавно се завърта около себе си, захласнат от онова, дето вижда. Пред моя поглед обаче има само тапет на цветя.
	— Гръм да ме удари! — Хенри тръгва бавно с тежка стъпка, обръщайки се да погледне Джилиан за последен път. — Сбогом, Джил, или, както е казал един умен човек… лека нощ.
	Вечерният бриз подхваща думите му, но него вече го няма. Изчезнал е. Ще ми се да кажа, че се е превърнал в ефир, но знам, че не е така. Отново ми прималява, също като при заминаването на Джудит. Трябва да седна.
	Джуд ме подхваща малко преди да се свлека на земята.
	— Ей!
	— Добре съм — лъжа го и впивам пръсти в бицепса му, за да накарам стаята да спре да се върти. — Само малко ми се вие свят.
	Явно не ми вярва. Отвежда ме до огромното кресло в ъгъла на стаята. Щом успявам да си поема въздух, тревожните бръчки по челото му се изглаждат.
	Джилиан се размърдва и, за щастие, отвлича вниманието му от мен. Жално изстенва и се събужда, очите й започват да се стрелкат из стаята. Отмята косата от челото си — никога не съм виждала очите й да гледат така бистро. Тя се обръща и се втренчва в шишенцата от лекарства на нощното шкафче. Свъсва вежди. Дали си спомня нещо? После се изправя, събира всички шишенца и ги изхвърля в кошчето в банята.
	Зяпвам. Никога не съм виждала Джилиан такава, но ми харесва. Това свободно и независимо поведение й отива.
	Тя опира ръце от двете страни на умивалника и се втренчва в огледалото, изучавайки внимателно умореното си отражение. Сигурно за първи път от месеци се поглежда в огледало. Наплисква лицето си и сресва косата си. Най-сетне изглежда щастлива — призраците от миналото вече не я преследват.
	Стомахът ми се свива. Облива ме студена пот. Въпреки това съм решена да видя докрай как ще завърши всичко.
	Босите й крака шляпат меко по пода, докато отива да вземе мобилния телефон от скрина. Джуд рязко си поема дъх. И двамата сме погълнати от онова, което се разиграва пред очите ни.
	— Здрасти, Грейс, Джилиан е.
	Обръщам се да погледна Джуд, който стои зад мен. Вижда ми се… облекчен.
	— Да, знам. Мина много време. — Тя мълчи, явно смутена заради онова, дето се кани да каже. — Съжалявам, че звъня толкова късно, може ли да кажа „лека нощ“ на Ангъс?
	Ахвам. Мигар подсъзнателно е присъствала на нашия разговор? Джуд слага ръка на рамото ми.
	— Нима знае, че Ангъс не е глух?
	— Да. През цялото време знаеше. Само тя го приема такъв, какъвто е. Тя отвори очите на Хенри. Знам, че той обичаше Ангъс, обичаше го по свой начин. Затова му дадох втори шанс. — Явно Дебра е била права, като каза, че Хенри обича Ангъс. Но и как е възможно да не го обичаш! Той е самото съвършенство.
	— Благодаря, Грейс — казва Джилиан, връщайки ни към настоящия миг. — А, Грейс! Може пък някой ден с Ангъс да дойдете у нас на обяд. Или за закуска. А защо не и на вечеря. Както решите. — Лицето й се озарява от искрена усмивка. — И на мен ще ми бъде приятно.
	Тя изчаква известно време, плъзвайки пръст по рамката на снимката на Хенри. В погледа й има по-скоро любов, отколкото печал. Значи това е да освободиш някого, да затвориш вратата към него.
	— Здравей, маймунче! — Преглъщам сълзите. — Баба искаше само да ти каже „лека нощ“. — Следва дълга пауза, после тя продължава. — Знам, че не бях най-добрата баба. Извини ме. Но сега искам да се поправя, ако позволиш. Толкова много те обичам. Лека нощ!
	Джилиан изчаква Грейс отново да вземе слушалката. Минават няколко секунди, тя притиска ръка към устата си, а очите й се пълнят със сълзи.
	— Кажи му, че е точно така — сега дядо му пази хората от небето.
	Джилиан затваря и малко по-късно оставя телефона върху скрина. Когато погледът й пак се насочва към снимката на Хенри, виждам в очите й приемане, приемане, че сега е неин ред да живее.
	— Лека нощ, Хенри.
	И влиза в банята като преродена.
	Щастлива съм за Джилиан. Имам чувството, че и аз съм допринесла поне малко за нейното изцеление. Приятно е да знаеш, че си помогнал. Ала щом вратата на банята се затваря след нея, внезапно ме пронизва остра болка. Превивам се на две, болезнен писък се изтръгва от гърлото ми. Резкият звук още повече усилва болката.
	— Тори! — Джуд на бегом заобикаля креслото и коленичи пред мен. Слага ръка на бедрото ми и това усилва болката. В главата ми сякаш свирят тръби, чийто звук кънти в стените. Все едно някой копае с кирка в душата ми.
	Притискам длани към ушите си, опитвайки да заглуша звука. Нещо засяда в гърлото ми. Започвам да се давя. Кашлям до изнемога и поглеждам Джуд, бършейки сълзите си.
	— Какво става с мен?
	— Реалността те тегли към себе си — обяснява той. — Колкото по-слаба ставаш тук… толкова повече укрепваш в истинския свят. Когато някой, с когото си била свързана, намери покой, част от твоя покой си отива с него.
	— Не — поклащам глава. — Така не е честно. Нямам ли право на избор?
	— Ще те отведа у дома. — Няма нужда да ми отговаря. И двамата знаем отговора. Не си правя труда да споря и се оставям да ме изправи на крака.
	За последен път оглеждам тапетите на цветя — въпреки болката съм щастлива, че когато аз губя, това помага другиму да върне живота си.


	_Пеперудите са способни да се приспособяват към всяка среда, както и да преодоляват невъобразими препятствия._
	__Четвърти стадий: Пеперуда__


>	Глава двадесет и първа

	По пътя към къщата ми мълчим. Напоследък май ни се събра много мълчание. Нямам представа къде зарязахме пикапа на Джуд — не че има някакво значение, защото той всъщност не съществува. Нито него го има, нито онази къща е мой дом. Нищо не е истинско, освен пронизващата болка, която гризе сърцето и ума ми.
	Джуд не ме оставя нито за миг и аз съм му благодарна за това. Съмнявам се, че бих се справила сама.
	Той е прав — губя битката. Всяко следващо вдишване е по-трудно от предишното. Няма обаче да се предам. Поне засега.
	Като завиваме по алеята за автомобили край къщата, Джуд ме целува по главата. Все по-често ме докосва, възползва се от всяка секунда през малкото време, което ни остава да сме заедно. Тази мисъл разкъсва сърцето ми на милион невъзвратими парченца.
	— Искаш ли нещо за ядене? Мога да ти взема нещо от магазина.
	От неговата добросърдечност още повече ме заболява. Преглъщам сълзите, останала почти без дъх.
	— Вие м-ми дължите любовна среща, мистър — подкачам го.
	Спираме. Доволна съм от непредвидената почивка, защото ще мога да си поема дъх.
	Джуд въздъхва и се дръпва на една ръка от мен.
	— Виктория…
	Аз обаче поклащам глава.
	— Няма да се отървеш толкова лесно. Това, че преди малко видяхме нещо толкова откачено, не те извинява. — Игриво тиквам пръст в гърдите му.
	Устните му леко трепват. Хубаво е да го видя пак да се усмихва.
	— Сигурна ли си?
	Притискам се плътно до него и кимвам.
	— Да, никога в живота си не съм била по-сигурна. По кое време да дойда?
	— Може аз да мина да те взема — предлага.
	Преглъщам буцата, заседнала в гърлото ми.
	— Ще ми се да видя Ангъс… Може ли? — Карам направо, вече няма време за увъртане и светски маниери.
	Той ме гледа така, сякаш току-що съм пребила до смърт бебе тюленче.
	— Разбира се. Ела към дванайсет. Така ще имаме предостатъчно време да… дочакаме изгрева.
	Но всъщност си мисли как ще ме гледа да умирам.
	— Ангъс буден ли ще е по това време?
	Той прибира кичур от челото ми.
	— Ще се събуди, щом пристигнеш.
	Докосването му ме разтапя.
	— Тогава до дванайсет.
	— Хубаво. — Той облизва пълните си устни и запечатва с целувка моите.
	Целувката му има вкус на отчаяние и копнеж. Мразя се, че в момент като този се старая да запаметя формата на устните му, всяка извивка на тялото му, енергията, която излъчва. Тези дребни подробности ще ми помагат да си го спомня, когато картините в съзнанието ми постепенно започнат да избледняват. Когато виждам, че е отчаян не по-малко от мен, разбирам, че и той в момента прави същото. Двамата ще се връщаме към този спомен, след като всичко между нас е вече минало — единственият сувенир, който можем да отнесем със себе си.
	Той докосва долната ми устна, после бавно се отдръпва. От мен се изтръгва тих стон.
	— Доскоро. — Гласът му е натежал от чувства.
	Аз само кимвам, защото се боя моят да не ми изневери. После го изпровождам с поглед.
	Когато се скрива от очите ми, поемам бавно към предното стълбище. Дори не си правя труда да вадя ключовете, защото вече ми е писнало от тоя маскарад. Щом прекрачвам прага, обстановката се променя — вече не е, което аз виждам, а онова, което е наистина. На мястото на сумрака и мрачните цветове идва бяло, на мястото на вехтото — ново и модерно. Нараненото ми съзнание е скалъпило въображаема действителност, защото сблъсъкът с реалния живот би бил твърде болезнен.
	Подметките на ботушите ми отекват по пода, докато крача из къщата и се оглеждам — това място ще ми липсва. Бе моето убежище, него наричах дом.
	Плъзвам пръст по облегалката на царственото кресло, както направих и при отгръщането на новата глава в живота ми. Вещите наоколо може и да не са материални, но съществуват в съзнанието ми и това ми стига. Благодарение на тях се радвах на домашен уют, чувствах се човек. За кратък отрязък от време това тук бе мое. Ала си давам сметка, че само след няколко кратки часа вече нищо няма да е същото.
	— Ще позволиш ли да ти помогна в приготовленията за любовната среща?
	Сълзите бликват от очите ми, когато съзирам Чарли, гушнала Йег. Отново е с червената бална рокля — нещо, което ме свързва с реалността.
	— Много ще ми е приятно. Благодаря.
	Тръгваме нагоре по стълбите. Въздухът е натежал от чувства. Аз обаче няма да допусна последните мигове с нея да са удавени в сълзи.
	Тя с лекота снове из спалнята ми, а преди това ме настанява на леглото и слага Йег в скута ми. Погалвам го, а той започва да преде шумно, после тъпче, докато си намери място и се сгуши в топлината на лоното ми.
	Наблюдавам как Чарли издърпва едно по едно чекмеджетата на скрина и ровичка из дрехите, за да съчетае идеалния тоалет за любовна среща. Изборът й обаче направо ме разсмива. Хубаво е човек да се смее.
	— За нищо на света не бих го облякла, Чарли. — Хапя устни, та да не избухна в смях, когато тя развява пред лицето ми нещо като боди, което изобщо не съм виждала. — Ти ли го подхвърли в гардероба ми?
	Тя невинно пърха с мигли.
	Направо не мога да повярвам, че се глася за любовна среща — и то с Джуд. Така ми се иска обстоятелствата да бяха други.
	— Ами за това какво ще кажеш? — Чарли измъква лятна рокля в турскосиньо.
	Даже съм забравила, че я имам. По-скоро е всекидневна, но идеално пасва и за първа среща. Има лодка деколте и малък шлиц отзад, в горната част е вталена, от кръста надолу се разкроява и стига малко над коленете.
	— Винаги мога да я съчетая и с клефки. Само гледай да не е много натруфено — казвам, размишлявайки на глас.
	Чарли прихва.
	— Така и не можах да свикна с австралийския ти диалект.
	— Джапанки — поправям се с усмивка.
	Прекарвам ръка през косата си — щастлива съм, че расте. Толкова неща се променят в мен — отвътре и отвън. Само преди месеци не бих дръзнала да облека рокля в кралско синьо от страх да не издам нещо от характера си, което не бих искала хората да знаят. Сега обаче ще я нося с гордост.
	Събличам се и оставям Чарли да се суети около мен, колкото си ще. И двете имаме нужда поне за кратко да бъдем нормални. Тя ме настанява пред огледалото и започва да реши косата ми. За миг забравям зловещото положение, в което се намираме. Но луксът на тази временна забрава ми е отнет, щом виждам в огледалото как сълзи се стичат от очите й. Вече няма как да не мисля за онова, дето предстои.
	— Толкова си красива — прошепва тя, докато подрежда кичурите ми в небрежен кок. — Чак сега разбрах защо след толкова години съм още тук.
	Не мога да изрека дори дума. Само я гледам в огледалото.
	— Тук съм, защото просто исках да бъда момиче като всички други на моята възраст. Но така и не ми бе дадена възможност да правя обикновени неща, като това сега. Не получих своя шанс да си поживея. Като дойдох тук обаче и видях двама ви с Джуд, разбрах, че животът е нещо много повече от това… Независимо как и къде го живееш. Аз може и да съм… мъртва… но винаги има нещо повече от това. Присъствието ти тук го доказва.
	Прехапвам устни и примигвам, за да прогоня сълзите.
	— Така се страхувах, Тори, толкова бях изплашена от очакващото ме от другата страна. Сега обаче изобщо не се боя. — Раменете й се тресат, но иначе изглежда спокойна. — Тук съм, за да се освободя, да се освободя от онова, което можеше да бъде, но не се случи. Благодарение на теб най-после осъзнах къде е мястото ми. Знам, че ще открия своя път… накъдето и да ме отведе. Готова съм да го последвам.
	Риданията напират в гърдите ми.
	— Това е нашето сбогуване, нали?
	Чарли вече прилича на ефирно създание, докато прикрепя и последния кичур от косата ми.
	— Не — усмихва се. — Това е само началото. — Докосва ме по рамото, отражението й в огледалото е самото въплъщение на вярата и приемането на собствената й съдба. — Готова си.
	Въздухът около мен се променя и вече знам, че ще стане същото като с Хенри и Джудит. Ставам, за да погледна най-добрата си приятелка право в очите. Вземам ръката й в своята.
	— Ти също си готова.
	Има някаква особена красота в застиналия миг, това ти дава възможност да вдишаш света около себе си и просто да бъдеш. Дали, ако имах шанс да изживея живота си отново, бих го направила? Дали бих се отказала да преживея нещо толкова изключително и невероятно? Когато устните на Чарли се разтварят и тя леко си поема дъх, вече знам, че отговорът е „не“. Благодарение на страданието се превърнах в човека, който съм сега. Има разлика.
	— Колко хубаво, че съм с най-официалната си рокля — изрича с почуда тя и зениците й се разширяват, взирайки се в нещо над главата ми.
	Оставям я да гледа в бъдещето си и отивам при Йег, който още се обтяга на леглото. Така и не разбрах какво е станало с него. Един ден просто не се прибра. Толкова го търсих, но той сякаш потъна вдън земя. Страшно ме заболя, че го изгубих. Ала сега, когато отново го видях, сякаш получих втори шанс да се сбогувам с него.
	Вдигам го на ръце и потърквам буза в меката му козинка, той силно мърка и този звук ме обгръща с уют.
	— Желая ти щастие, малко приятелче. Винаги ще те помня. — Той потрива глава в брадичката ми.
	Чарли търпеливо ме чака.
	— Грижи се добре за него — преглъщам сълзите, докато нежно й го предавам. Той охотно се оставя в ръцете й, явно е открил новия си дом.
	Как е възможно да се сбогуваш с някого, когото толкова обичаш?! Никога не е лесно. Преглъщам сълзите и прегръщам и двамата.
	— Лека нощ, Чарли. Благодаря ти, че беше моята най-добра приятелка.
	Чарли първо подсмърча, после започва тихо да ридае. Мисли си, че аз съм тук заради нея. Изобщо не е наясно, че тя е тук заради мен.
	Дълго стоим, прегърнати. Имаме нужда от тези последни мигове заедно — те усилват усещането, че въображаемата ни реалност е истинска. Ридаем в един глас, а в съзнанието ми изплува мисъл, за която отдавна подозирам, че се е стаявала някъде под повърхността. Вече знам по кой път ще тръгна, умът ми го е избрал вместо мен още преди няколко нощи. Отначало и аз като Чарли бях изплашена. Нещата обаче никога не са ми изглеждали толкова ясни, както сега. Вече съм готова да приема решението, което взех. И проклета да съм, ако поне не опитам.
	Чарли разкъсва прегръдката ни, спиралата се стича на черни ивици по бузите й. Поема си дълбоко въздух, после изтрива сълзите.
	— Знам, че няма да се предадеш.
	— Откъде си толкова сигурна? — Но тя е права… Разбира се, че е права.
	После Чарли поема към съдбата си. Когато й остават само няколко крачки, тя се обръща да погледне през рамо, галейки Йег с кротка усмивка. Около тях като ореол се излъчва неземно сияние. И двамата приличат на… ангели. Ангелите на Чарли. По бузата ми се търкулва сълза. Не бих забравила тази гледка.
	— Защото любовта никога няма да те предаде.
	Тези думи са и нашето последно „сбогом“.
	Стисвам очи и три пъти си поемам дълбоко въздух, защото знам, че когато отново погледна, вече ще съм съвсем сама.
	Обръщам се, без да отворя очи, и потискам гаденето, дето се надига от стомаха ми. Вече знам какво става. Както Джуд ми обясни, докато бавно умирам в този свят, все повече се връщам към живота в реалния свят. Нищо друго, освен него, повече не ме задържа тук. Той е единствената причина да остана, затова пък е _единствената_ причина, която има значение за мен.
	Само аз, никой друг, отговарям за съдбата си. Проклета да съм, ако не се боря за нея.
	Най-сетне събирам кураж и отварям очи. С възхита виждам в огледалото пред себе си отражението на човек, от който струи желание за живот. Знам, че Джуд ще ми се противопостави, но решението не е негово.
	Отстъпвам малко и се привеждам напред. Направо не е за вярване, че се любувам на собственото си отражение. Роклята ми стои идеално. Гримът е малко в повече от този, с който съм свикнала, но пък е точно на място — цветовете на войната. Кого да заблуждавам — аз наистина съм тръгнала на война.
	Грабвам жилетката, нахлузвам джапанките и за последен път оглеждам стаята си. Това място ще остане завинаги запечатано в съзнанието ми, но нещо ми подсказва, че пак ще го видя.
	Втурвам се надолу по стълбите, сякаш под петите ми пари. Изхвръквам през входната врата. Нуждата да се видя с Джуд никога не е била толкова наложителна. Знам, че ще опита да ме разубеди, но вече съм взела решение.
	Под краката ми наистина гори, когато се впускам в отчаян бяг. Усещането потвърждава, че където и да се намирам, съм си у дома. Тук е мястото ми. Тук избирам да остана.
	Само за минути стигам до къщата на Джуд. Изобщо не си правя труда да почукам, направо влитам през вратата.
	— Джуд! — провиквам се и тръгвам от стая в стая. Боя се, да не би да е изчезнал.
	Отдъхвам с облекчение, когато се появява на най-горното стъпало.
	— Тори? — Поглежда часовника си. Наистина съм подранила. — Всичко наред ли е?
	След като съм се убедила, че той е още тук и съм успяла да си поема дъх, си давам сметка, че влизането ми беше малко драматично. Преди да успея да отговоря обаче, Ангъс се подава от стаята си, търкайки сънени очи. Джуд е бил прав. Всички сме свързани. Свързва ни надеждата.
	Овладявам се и му се усмихвам.
	— Здрасти, вомбат. Защо си още буден по това време?
	— Чух гласа ти — отговаря със знаци той и се прозява.
	Изпитвам неистова необходимост да съм близо до него, близо и до двамата. Хуквам нагоре по стълбите с надеждата, че разтрепераните ми крака няма да ме подведат. Когато стигам най-горното стъпало, усещам, че Джуд вече знае — цялото му същество го излъчва. Знае какво съм намислила и ще направи всичко по силите си, за да ми попречи.
	Подминавам го и тръгвам към Ангъс с широко разтворени обятия. Той се хвърля към мен и силно се притиска.
	— Много си красива — показва със знаци, когато неохотно го освобождавам от прегръдката си.
	— Благодаря. — Нежно прекарвам ръка през косата му, копринените му кичури се плъзват между пръстите ми.
	Джуд се усмихва гордо, погледът му излъчва преданост. Знае, че времето е настъпило.
	— Приятел, сега искам да ме слушаш много внимателно, става ли? — Той кляка пред Ангъс. Ангъс показва, че целият е в очакване.
	Видно е, че Джуд го боли. Това, което предстои да направи, ще е най-трудното в живота му.
	— Толкова се гордея с теб — решително започва той. — Ти си най-хубавото нещо в живота ми. Държа да го знаеш. Сигурно ще има трудни моменти, но до теб винаги ще бъдат Грейс и баба. И Виктория. — След като ме слага заедно с тях, значи вярва, че утре сутрин вече няма да съм тук.
	— Ами ти? — пита Ангъс и свъсва вежди.
	Джуд мъчително преглъща и прекарва пръсти през косата си.
	— Ще продължавам да бдя над теб всеки ден, но ти вече няма да можеш да ме виждаш. — Едва сдържам сълзите си. — Време ми е да замина.
	— За колко време?
	— Задълго. — Джуд въздъхва. Настава напрегнато мълчание. Ангъс свежда очи и се замисля върху това, което Джуд току-що му е казал.
	Докато лека-полека осъзнава, че вижда баща си за последен път, Джуд бръква под тениската си, сваля сребърната верижка и внимателно я провесва на врата на Ангъс.
	— Искам да я пазиш, приятел. На мен ми я даде мама, когато бях на твоите години. Това е медальон на свети Джуд.
	Ангъс предпазливо попипва медальона, разбира колко важен и значим е жестът на баща му.
	— И той ли е ангел? — пита, без следа от боязън или колебание.
	Неволно ахвам, а сълзите напират в очите на Джуд.
	— Знаеш ли аз какво съм?
	Този въпрос има две нива. Едното е отчаяна молба Ангъс да хвърли светлина върху това какво е Джуд, какво сме ние с Джуд. Но в него има и удивление, че момчето го е знаело през цялото време.
	Ангъс кимва и опира малката си длан до бузата на Джуд. После се дръпва.
	— Да, татко. Ти си ангел. — Вдига сините си очи и продължава да жестикулира. — А Тори е ангел послушник.
	Заглушавам риданията с длан.
	— Точно така. — Гласът на Джуд трепери. Прави опит да се овладее. — Значи излиза, че над теб винаги ще бдят два ангела.
	Нямам представа дали до Ангъс стига истинският смисъл на изреченото, но той явно вече знае, че ние сме нещо… различно. За него Джуд никога не е бил призрак. В неговите очи е ангел.
	— Знай, че те обичам. Толкова много. И завинаги. — Джуд притегля Ангъс и силно го притиска до гърдите си.
	Тази гледка окончателно ме съкрушава. Сълзите вече свободно се стичат по лицето ми.
	Джуд продължава да прегръща Ангъс и шепне в ухото му колко много го обича и че никога няма да го забрави.
	За първи път решението ми да остана в този свят не е така категорично. Ако остана тук, ще бъда с Джуд. Но ако се върна в реалния свят, има известна вероятност отново да срещна Ангъс. Джуд ме поглежда над рамото на сина си и долавя колебанието ми. Дори да се върна сред живите, той ще си остане мъртъв. Неговият наследник обаче е най-живият спомен за това какъв човек е бил Джуд.
	Накрая все някак успявам да възвърна самообладанието си и да спра сълзите. Ангъс ме поглежда и изтрива навлажнените си очи.
	Клякам пред него и се усмихвам.
	— Благодаря ти, че ме научи да пускам хвърчило.
	— Благодаря ти, че беше мой приятел — тутакси отвръща той.
	— Добри приятели — казвам със знаци, както той веднъж ме поправи.
	Той се усмихва и замислено поглежда верижката на Джуд. После я изхлузва през главата си. Медальонът увисва на пръстите му и започва да се люлее като хипнотично махало.
	Дъхът ми секва, когато Ангъс провесва медальона на врата ми. Кожата ми настръхва от допира на студения метал, като се плъзва между гърдите ми. Започвам да го премятам между пръстите си, но не намирам думи да попитам Ангъс защо ми го дава.
	Миг по-късно той сам обяснява.
	— Аз си имам достатъчно ангели, които бдят над мен. Сега и ти си имаш ангел да те пази.
	Вдигам медальона към устните си и го целувам просълзена.
	Нима Ангъс вижда нещо, което аз не мога? Нима провижда, че на следващата сутрин най-хубавото нещо в моя живот ще се изплъзне между пръстите ми и ще се разтвори в разредения въздух?
	Опитвам да прикрия тревогите си и се усмихвам.
	— Благодаря ти, малък вомбат. Ще го нося и ще си мисля за теб. Ще си мисля и за двама ви — допълвам, поглеждайки Джуд.
	Прегръщам силно Ангъс и изведнъж ме обзема усещането, че тялото ми става безплътно. Ето че пак се случва. Още една частица от мен си отива.
	— Обичам те — шепна и го целувам по косата и бузите. — Порасни силен мъж и бъди щастлив.
	Сърцето ми е разбито. И едва ли някога ще заздравее. Никога няма да бъда готова да се разделя с Ангъс, но по тялото ми избива студена пот и вече знам, че нямам друг избор. Ангъс ме целува по бузата. После изтрива сълзите ми. Много е мъдър за възрастта си. И знае, че е дошло време да ме пусне да си тръгна.
	— Сбогом, Ангъс. — Риданията засядат в гърлото ми.
	Ангъс обаче клати глава и гледа ту мен, ту Джуд.
	— Не „сбогом“, а „лека нощ“.
	Джуд се засмива през сълзи.
	— Прав си. Лека нощ. Никога няма да си кажем сбогом, защото ти винаги ще си тук. — Той притиска юмрук към сърцето си. — Никой не би могъл да ми отнеме това. Обичам те, сине.
	Ангъс се усмихва.
	— Сърцето вижда невидимото. И аз те обичам, тате. — Той се хвърля към Джуд. Това е последно „сбогом“. Джуд се навежда към него и го прегръща. Силата на тази прегръдка е почти задушаваща, но няма как да бъде другояче.
	Оставям Джуд да си вземе последно „сбогом“ с Ангъс, тихичко слизам по стълбите и отварям входната врата. Студеният вятър ме поразява като юмрук в стомаха. Изхриптявам и се хващам за гърдите. Времето за всички ни изтича.
	Няма къде да отида, затова присядам на най-горното стъпало. Замислям се какво ли предстои. Остават броени часове, преди всичко да приключи. По един или друг начин.
	— Значи си взела решение, така ли?
	Гласът на Джуд идва иззад гърба ми, натежал е, сякаш целият свят се е стоварил върху раменете му. Усетил е, че в себе си вече съм решила. Не си правя труда да отговоря, защото ще е напразна загуба на време.
	Стъпките му издават, че минава покрай мен и тръгва надолу по стълбите. Очаквам да ми дръпне някоя лекция и да започне да ме убеждава защо трябва да живея. Ала не го прави. Застава пред мен и ми протяга ръка. Не посяга да изтрие сълзите си, аз също.
	— Е, ще вървим ли? — Поглеждам го изпод мигли. Не е ясно дали не зачита решението ми, или пък вече се е предал. Просто изглежда облекчен.
	Упътваме се мълчаливо към пикапа, единствено шумът от стъпките ни нарушава тишината. И двамата сме се примирили с неизбежното. По някаква необяснима причина мисълта, че и той е тревожен като мен, ме успокоява.
	Не го питам къде отиваме. След като сме заедно, мога да понеса всичко, пред което ме изправи съдбата.
	Джуд изглежда невероятно. Всъщност той винаги така си изглежда. Тъмната му коса е оформена на гребен по средата на главата, видно е, че бръснарската машинка наскоро е минавала над слепоочията му. Захласвам се по бялата тениска, прилепнала по твърдите му мускулести гърди. Сивата жилетка с висока яка още повече подчертава силата на широкия му гръден кош.
	— Къде отиваме? — обаждам се най-сетне. Няма защо да го питам дали е добре — тази рана винаги ще кърви.
	— Изненада — отвръща той и около очите му се образува ситна мрежа от бръчици. Благодарна съм да видя поне полуусмивка на лицето му.
	— Естествено.
	Мелодична кънтри песен изпълва купето на пикапа, докато пътуваме към неизвестността. Позволявам си изцяло да се отдам на мига. Само се надявам никога да не го забравя.
	Колкото повече напредваме, толкова повече опустява шосето. Наоколо става все по-зелено и по-спокойно. От двете страни на пътя се редуват заоблени хълмове, красиви са, като нарисувани от четка на художник. Носът ми стои притиснат до стъклото цели четиридесет минути — не мога да се наситя на тая хубост, дето препуска покрай мен.
	Гърбът ми залепва за седалката, когато Джуд рязко завива по някакъв черен път.
	— Пикник ли ще си правим?
	— Може би — отвръща безгрижно той.
	Продължаваме през гъста гора. Цивилизацията отдавна е останала далеч зад нас.
	Най-накрая той спира пикапа под огромно дъбово дърво и аз разкопчавам колана.
	— Търпението никога не е било от силните ми страни — признавам, а той се засмива.
	Давам си сметка, че независимо от обстоятелствата това ще е последният ми спомен от мястото в този живот. Ето защо се стремя да се насладя максимално на всяка секунда.
	Джуд гаси двигателя — знак, че мога да сляза от колата и да се слея с Майката Природа. В мига, в който краката ми докосват земята, ме изпълва чувство на волност. Изритвам обувките надалеч. Заравям пръсти в меката почва, затварям очи и усещам как в цялото ми тяло, във всеки орган и жила се надига барабанен ритъм.
	Джуд пъха ръка в моята. Не успявам да потисна въздишката си, толкова съм жадувала докосването му, от което се чувствам жива.
	— Затвори очи — тихо казва Джуд и така мистерията става още по-голяма. Подчинявам се, доверявайки му се всецяло.
	Чувството от досега на босите ми крака със земята е божествено, рохкавата почва е прохладна, освежаваща. Ситня подир Джуд, докато ме води през, така предполагам, някакъв гъст храсталак. Няколко пъти ме кара да се наведа, да вървя на зигзаг или да заобиколя. Щом чувам звук от течаща вода, едва не подскачам на място.
	Усетил вълнението ми, Джуд стисва ръката ми.
	— Почти стигнахме.
	Не ме е грижа къде сме, знам, че ще ми хареса. Извървели сме почти километър, когато Джуд най-после спира. Надавам лек писък.
	— Благодаря ти, че ме доведе тук.
	— Ти дори не знаеш къде е това. Кой знае какво те чака, като отвориш очи.
	Сърцето ми натежава.
	Без да изпускам ръката му, пристъпвам напред. Чувствам се уязвима и разголена. Ала преглъщам страховете си, защото това е животът.
	— Няма значение, нали съм тук… с теб. Всяко място, където те има, е… красиво.
	Два пръста опират под брадичката ми и усещам върху бузата си нежна целувка. Косъмчетата по ръцете ми настръхват, по тялото ми от глава до пети преминават тръпки.
	— Отвори очи — прошепва Джуд, топлият му дъх е като целувка за душата ми.
	Не бързам, оглеждам бавно заобикалящия ме свят, оставяйки го да проникне в съзнанието ми. Първото, което забелязвам, е широк поток само на няколко крачки от нас. Коритото му е очертано с камъни, които водят през бистрата вода — идеалните стъпала към лоното на природата. Навсякъде около мен е зелено — моята частна оранжерия. Хълмовете са внушителни, дърветата се извисяват, отделяйки ни от околния свят, но има и достатъчно място да се разположим.
	— Идеално — прошепвам. Не помня да съм виждала по-съвършена картина.
	Джуд се усмихва и без да пуска ръката ми, ме повежда към старо разклонено дърво. Под него разстила червеното одеяло, което е донесъл.
	— Гладна ли си? — пита, когато се настанявам.
	— Малко.
	Сяда до мен, при вида на забележителната му фигура устата ми се навлажнява. Наблюдавам го как отваря кошницата за пикник и вади оттам всички познати на човечеството храни. Тънки сандвичи, суши, оризови топки, меки сирена с крекери, нарязани на хапки плодове, сладкиши и ядки са само началото на угощението.
	Няма как да не се разсмея.
	— Колко време смяташ да останем тук?
	Изведнъж той се натъжава. После налива вино и на двама ни.
	— Ако зависеше от мен… завинаги.
	Думите му ме подсещат защо сме тук.
	— Приемаш ли моето решение? — Нямам намерение да го увъртам. Времето не е на наша страна.
	Джуд свива устни и въздъхва. Изглежда толкова уморен. Изправя се и вместо да ми отговори, отива на брега на рекичката. Застава с гръб към мен, обронил глава.
	— Като деца с Грейс идвахме тука да ловим риба. Щеше ми се да те заведа на някое хубаво място. Място, с което съм свързан.
	Пръстите ми инстинктивно посягат към медальона. Той ми вдъхва силата, от която се нуждая.
	— Не съм съгласен с избора ти, но ще го уважа. Когато времето настъпи, ще те оставя сама да решиш. — Отдъхвам си, но май прибързано съм се зарадвала. — Ще те помоля обаче да направиш нещо за мен.
	— Това пък какво означава? — Изопвам рамене, сърцето ми започва да препуска.
	— Означава, че не знам какво предстои да се случи. Уплашен съм, Тори.
	— Аз също.
	Той поклаща глава, стойката му е като прекършена.
	— Не се боя за себе си. За теб ме е страх.
	Надигам се, защото изпитвам потребност да съм по-близо до него — изведнъж се усещам толкова самотна.
	— Джуд, погледни ме.
	Той се колебае, но все пак се обръща. Изглежда съкрушен.
	— Грейс беше единственото ми семейство. Идвахме тук, за да се откъснем за малко от еднообразието на ежедневието. Водехме простичък, обикновен живот. Вярно, трудно ни беше, но това бе единственият живот, който познавахме. Сега обаче знам, че живеем много животи. Писано ми е било да умра в този живот, за да го изживея с теб. Държа да знаеш, че дори да беше само миг, само частица от секундата, пак щеше да си струва до края.
	— Защо имам чувството, че се сбогуваш с мен? — прошепвам тихо. Земята бучи под краката ми.
	— Не е така. Никога не бих могъл да ти кажа „сбогом“.
	— Хубаво, защото няма да ти се наложи. Избрах теб, Джуд. И не ме е грижа докъде ще доведе това. Не ме интересува, ако ще светът около нас да се разпадне, стига да съм с теб и ти да ме обичаш. Не знаем какво предстои, но нека го посрещнем заедно.
	Той пъха ръце в джобовете, опрял брадичка в гърдите си.
	— Аз съм най-големият егоист, защото ти току-що ме направи най-щастливият човек на света. — Думите му казват едно, а съкрушената стойка — съвсем друго.
	Аз обаче го разбирам. Как може да е щастлив, щом като току-що се е съгласил да наблюдава безучастно как любимият му човек се самоубива? Оставайки тук, отнемам собствения си живот. Това е страшната истина.
	— Джуд… — Тръгвам към него. — Не мога да живея в свят, в който те няма. — Той извръща глава, стиснал зъби. — И ако това е единственият начин… готова съм да посрещна съдбата си.
	_Приемане_.
	Как се случи така, че тази дума взе да определя целия ми живот?
	Измъквам свитите му в юмруци ръце от джобовете и сплитам пръсти с неговите.
	— Веднъж ми каза, че нямаш търпение да видиш как разпервам криле и политам. Е, най-накрая се превърнах във волна пеперуда и се чувствам прекрасно на свобода.
	— Значи сега идва ред да полетим заедно, така ли? — пита той и освобождава ръцете си от моите само за да ги обвие около талията ми.
	— Да. — От топлината му бученето под краката ни утихва.
	— Виж я само как лети — прошепва той и ме притегля към гърдите си. — Толкова е красива и така волна. — Сгушвам се в прегръдките му и затварям очи. — Тори…
	— Да — отвръщам след миг.
	— Обещай ми… че ще си тръгнеш, ако потрябва. Ако те тегли към онзи живот или почувстваш болка, ще си тръгнеш. Обещай ми — настоява той, понеже не му отговарям.
	Обвивам ръце около него, притискам се до гърдите му, къпя се в неговия аромат.
	— … Обещавам.
	Раменете му се отпускат, сякаш товар е паднал от тях. Но аз стискам очи и не смея да го погледна. Чувствам се виновна, защото показалецът и средният ми пръст са кръстосани, което прави обещанието невалидно.

	* * *

	— Ще се пръсна — слагам ръце върху подутия си от преяждане корем. Джуд се усмихва. Както винаги, от тази гледка дъхът ми спира.
	През последните няколко часа ядем, приказваме си, целуваме се — пак и пак.
	Докато минутите се превръщат в часове, се чувствам все по-слаба, все по-далечна на този свят. На хоризонта вече се появява розово-оранжево зарево, предвещавайки идването на зората. Винаги съм обичала изгревите, но сега предпочитам да прекарам остатъка от живота си в мрак.
	Джуд започва да прибира недоядената храна, но умът му витае другаде, терзанията му са изписани на лицето. Моментът е тревожен и за двама ни. Неизвестността ни плаши, защото не знаем с какво си имаме работа. Ако знаехме, че в тъмното дебнат чудовища, щяхме да ги очакваме и да се сражаваме докрай. Сега обаче действаме на сляпо с единствената надежда, че любовта ни ще се окаже по-силна от всичко друго, каквото и да е то.
	— Ела да поседиш с мен — протяга ми ръка Джуд, сяда сред възлестите корени на дървото и опира гръб на ствола. Не е нужно да ме моли два пъти.
	Сгушвам се в скута му, притиснала гръб до гърдите му. Той ме притегля още назад и обвива ръце около кръста ми. И двамата реем поглед в обсипаното със звезди небе, очаквайки неизвестната развръзка.
	— Неспокойна ли си?
	Поклащам глава, приковала очи в хоризонта.
	— Не. Моето прераждане ще бъде красиво. Също като твоето. — Наистина вярвам, че ще бъде така. Острите пристъпи на болка упорито опитват да ме превземат, но аз съм по-силна от тях.
	Седим така известно време, всеки потънал в собствените си мисли. Утрото съвсем скоро ще изгрее. Усещам го.
	Докато седя с Джуд, почти забравям, че ме очаква неизвестност. Но нали животът е приключение. И ми предлага втори шанс — той се нарича „утре“ и това „утре“ ще дойде, не искам да жалея за днешния ден.
	— Ти си най-смелата жена, която познавам, Виктория — нарушава мълчанието той. — Искам да го знаеш. Никой не се е борил така за мен. Никога не съм бил основание за живота на друг човек. Благодаря ти, че ме превърна в своето основание за живот. — Той ме целува по главата, от потръпването на устните му сякаш ме удря ток.
	— Джуд… — опитвам да се извърна към него, но той още повече стяга прегръдката си. Хваната съм в капан. Кръвта шуми в ушите ми. Устата ми пресъхва. — Какво става? П-пус-ни ме. Изгревът е само след няколко минути.
	Той сякаш не чува молбите ми.
	— Запази спокойствие насред хаоса.
	— Какво?! — продължавам да се съпротивлявам, ала напразно.
	— Това ми прошепна Блум, преди да си замине — изрича той с равен тон. — Каза да запазя спокойствие, защото иначе хаосът ще погълне и двама ни. Но няма да позволя това да ти се случи.
	Хоризонтът се обагря в оранжево, а очите ми смъдят от гневни сълзи. Как съм могла да бъда толкова наивна?!
	— Ти ме излъга. — Той изобщо не е мислил да остане. Взел е решението вместо мен.
	— Ти също ме излъга. — Джуд през цялото време е знаел какво съм намислила. Не бях готова да приема друго бъдеще, освен това, в което и него го има. Дори насила да се опитват да ме върнат, пак щях да остана тук. Знаел е, че не искам да се събудя.
	— Не! — изкрещявам и започвам да се съпротивлявам като диво животно в клетка, извивам се бясно, бушувам. — Та ние дори не знаем какво ще се случи. Не си отивай! Недей! — Хватката му е здрава и в нея изведнъж се чувствам страшно крехка и чуплива. Мракът започва да отстъпва пред зората. — Не! — пищя с цяло гърло. — Пусни ме. Моля те, Джуд, пусни ме!
	— Пускам те да си тръгнеш. Знаех, че няма да го направиш доброволно, затова взех решението вместо теб. Трябва да освободя единственото нещо, което все още ме задържа тук. _Теб_. Моето място вече не е тук. Твоето обаче — да. Ако аз си замина, и ти няма да имаш причина да останеш.
	Дъх не мога да си поема. Дробовете ми жадуват за глътка въздух. Въпреки това продължавам да се съпротивлявам. Ще се боря до последен дъх. Блъскам го, но той е дяволски силен, а аз… аз внезапно усещам слабост.
	— Недей, Джуд… моля те. Не го прави — ридая, давейки се от парализиращата болка. — Ако си тръгнеш, това значи, че повече няма да те има. Почакай и мен!
	Отново ме целува по главата и слага ръка на сърцето ми.
	— Винаги ще ме има тук. И няма значение дали си ме спомняш, или не. Мога да умра спокойно, защото знам, че съм станал основание за нечий живот. А ти ще продължиш да живееш, защото ще знаеш, че си била обичана. И че се превърна в основание отново да намеря надежда.
	— Не! Не! — Адреналинът започва да бушува във вените ми. Силно го блъсвам назад и той губи равновесие. Залита на една страна, изпъшква и хватката му се охлабва. Ще се бия до последен дъх.
	Намирам опора за краката си и се хвърлям напред, готова да се бия с него — ще се бия с него, за да остане. Той се изправя да ме посрещне, през отчаяните му очи сякаш надзърта самата му душа.
	— Н-не ме напускай. Моля те — разридавам се, падам на колене и сключвам умолително ръце.
	Тъмносините му очи засияват, когато поглежда небето. Знае, че времето му е дошло. Също пада на колене и ме погалва по бузата.
	— Трябва. Двамата неслучайно се срещнахме — имаше много причини за това. В онази съдбоносна вечер звездите се подредиха в права линия. Ти ми помогна да продължа напред и отново да обичам. Помогна ми да се освободя от скръбта и да приема съдбата си. — Плъзва ръце по татуировката ми.
	По небето започват да играят червени и оранжеви отблясъци.
	— Остани с мен. Остани с мен — повтарям, а пороят от сълзи дави ударите на сърцето ми.
	Джуд обаче е непоколебим, а аз всеки момент ще потъна в черната бездна, където не ме очаква спасителна мрежа.
	— Не мога, пеперудке. Сега е твой ред да полетиш. Не мога да позволя да сложиш край на живота си. Дори да пожертваш живота си за мен, аз съм вече… мъртъв. Дори не съм тук.
	В мига, в който го казва, топлината, присъствието му започват да отслабват. Напуска ме.
	— Най-важната причина да съм тук… — Гласът му кънти кухо. — Тук съм, за да ти помогна да се върнеш обратно и да приемеш, че си жива.
	Дълбоко и отчаяно ридание разцепва въздуха. Небесата са заредени с изпепеляващо електричество. Въздухът около мен пращи. Посягам към Джуд и ръката ми минава през бузата му. Постепенно избледнява.
	— Не ме е грижа кой свят е това. Той е истинският. Болката е истинска. Ако не ми е писано да остана, защо болката в мен направо ме убива? — Обвивам тялото си с ръце и истерично хлипам.
	Той свъсва вежди и свежда поглед. С всяка изминала секунда образът му се губи и потрепва като екран на телевизор с лош сигнал.
	Светкавица раздира небосвода. Небето се продънва, изливайки отгоре ни пороен дъжд, съпроводен с оглушителни гръмотевици. Дъждът плющи по бузите ми и се смесва със солените сълзи. Капките са едри и тежки; неволно ми минава мисълта, че това сигурно са сълзите на някой ангел, който наблюдава разиграващата се трагедия.
	— Ти обеща, че никога няма да кажеш „сбогом“! — опитвам се да го задържа, вкопчвам се в раменете му, за да му попреча да избледнее съвсем, но вече не го усещам.
	Той се усмихва, но усмивката му е горчива.
	— Това не е сбогом, Тори, а… лека нощ. Обичам те. Вечно. Живей, Тори. Живей… за… мен. — На небето избухват оранжеви отблясъци, звездите са на път да угаснат. — И те моля да бдиш над Ангъс.
	Джуд вече не е плътна материя. Светлината преминава през него. Гледа ме през сълзи, подчинявайки се на предопределението. После вдига глава и широко разперва ръце. Приема орисията си, без да ми даде никакъв шанс. И двамата знаехме, че каквото и да правим, ще се стигне дотук. Няма как да останем заедно, без някой от двамата да се жертва.
	Все още съм на колене и отчаяно се опитвам да се вкопча в него, но пръстите ми улавят само въздух.
	— Не! Моля те, за бога, не! Остани с мен! Моля те, не ме напускай, Джуд! — Риданията ми постепенно се превръщат в безмълвни конвулсии, разтърсващи цялото ми тяло.
	Пороят продължава да се сипе отгоре ми, докато слънцето изгрява и мракът отстъпва пред светлината. Слънчевите лъчи преминават през Джуд и обагрят роклята ми в алено. Той се усмихва и протяга ръка. Сега разбирам защо не иска да ме гледа как умирам. Това е нещо, което и аз… _няма_ да приема.
	_Приемане_. Приемам, че затова съм била пратена тук. Това е моята последна спирка и вече съм готова да сляза.
	— Сигурна ли сте, мисис Армстронг? — Гласът прогърмява откъм небето и ме оглушава. Изпищявам и притискам ръце към ушите.
	Ала неумолимите гласове не млъкват.
	— Да, Виктория би искала да стане така.
	Писукането на апаратурата е като удари на чук върху стомана… пак и пак. Звукът пронизва слепоочията ми. Поддавам се и се превивам на две, но ръцете ми потъват в меката кал.
	Очите да Джуд се разширяват и той говори нещо, но не чувам какво казва. Образът му примигва и трепти като в ням анимационен филм.
	— Жизнените показатели са добри. Изключете животоподдържащата апаратура.
	Врявата все повече се усилва. Едва дишам. Дъждът ме обстрелва, барабанейки по тялото ми. Давя се.
	Парализираща болка покосява всяка фибра на тялото ми. Знам, че умирам. Тук за мен вече няма място, запратена съм обратно в реалния свят. Но продължавам да се боря. Там нищо не ме чака.
	Стисвам зъби и забивам пръсти в калта, съпротивлявам се с малкото сила, дето ми е останала. Джуд, който сега е вече само сияние, поклаща глава, болка разкривява лицето му. Не мога да го чуя, ала няма съмнение какво иска да ми каже, защото ужасен вик изкривява устата му. Моли ме да си вървя, но животът ми е тук и аз решавам дали да живея, или да умра.
	Тази мисъл ми помага да възкреся чувствата, които Джуд събуди у мен. Съсредоточавам се върху това къде искам да бъда в момента. Помня първата ни среща и как почувствахме необяснима връзка помежду си в мига, в който погледите ни се срещнаха. Помня първата ни целувка. Тази целувка бе повече от истинска. Продължавам да си припомням всеки миг, в който Джуд ме е карал да се чувствам по-жива откогато и да било.
	— Виктория, не!
	Отново чувам Джуд — някак отдалеч, но все пак е тук. Спомените ми са го върнали към живот, единственият живот, който и двамата познаваме. Джуд може и да си мисли, че така ни е било писано, но майната й на съдбата — аз съм капитан на собствения си кораб. Припомням си дланите му, устата, тялото му върху моето, в моето… как ме възроди за живот. А сега е мой ред да му върна услугата.
	Просвам се по очи, пред погледа ми играят светли петна и светът се върти ли, върти като виенско колело на пълни обороти. Долавям мирис на антисептик, парфюма на сестра си. Но не обръщам внимание на това, а се съсредоточавам върху него.
	— Не! — Гласът на Джуд сега е по-висок. Усмихвам се, бузата ми опира калта.
	Не чувствам ръцете си, но си заповядвам да се раздвижа, сграбчвам медальона и го забивам в гърдите си. Това последно усилие е моето спасение. Толкова здраво го стискам, че започвам да кървя. Слепешком протягам другата си ръка с надеждата, че и Джуд ще протегне своята и ще се срещнем по средата. Знам, че няма да ме остави да си отида. Независимо дали го смята за редно, или не, няма да ме остави. Решил е, че ако пръв си тръгне, ще направи избора ми по-лесен, но греши. Вече не принадлежа на този свят. На никой свят не принадлежа.
	Чакам няколко секунди, затаила дъх, защото не съм сигурна дали ще поеме ръката ми. Малко след това пръстите му обхващат моите. Пронизва ме агонизираща болка и светлината се сменя с мрак. Дъждовните капки образуват локва около мен.
	Останала съм без дъх, пръстите ми чоплят калта и тя е като жива в ръката ми. Обръщам се на една страна, поглеждам към небесата и започвам да тананикам със затворена уста, като виждам, че е тъмно. Надигам се едва-едва. Имам чувството, че всяка костица в мен е счупена. Ала болката ми е стократно заплатена, когато виждам къде се намирам.
	Аз съм у дома.
	Кеят е само на няколко крачки. Помня как преди много луни се чудех какво ли би станало, ако преплувам до отсрещния бряг. Сега вече знам. Това е разликата между живота и смъртта.
	— Тя не иска да се събуди!
	— Защо? — Истеричен писък разцепва въздуха. — Защо го прави?! — Мама се разридава.
	Започвам да се влача по корем към кея с изяществото на змия, която се прибира в дупката си. Някой вика името ми непрекъснато. Този, който ме вика, е Джуд. Някак съм успяла да го върна обратно, питам се обаче дали сме се преродили.
	Гласовете на сестра ми, на Браян и на родителите ми се стоварват върху ми откъм раздираното от гръмотевици бурно небе. Вече знам, че отговорът е „не“. Все още съм заседнала между двата свята.
	— Виктория! Престани! — Гласът е на Джуд. Обикновено бих го послушала, но сега знам какво иска.
	Иска да спра да се съпротивлявам. Знае, че пред мен има още живот.
	_Мамка му, няма да стане._
	Започвам да пълзя все по-бързо, кривя лице и влача безжизненото си тяло по дъските на кея към самия край, до водата. Парализирана съм от кръста надолу, но торсът ми е заякнал благодарение на всекидневното плуване и това ми стига.
	Движена от някакъв животински импулс, след малко вече съм надвесена над ръба, обезумялото ми лице се отразява в спокойната, кристалночиста вода. Водата е тръбопровод към всички светове. Тя е жизненоважна за всеки човек. Без нея умираме. Но с нея можем и да се… покръстим. Можем да се преродим.
	От тежките стъпки на Джуд кеят вибрира, знам, че идва да ме спре. С тази мисъл затварям очи и избирам… живота. Водата забива остри иглички в кожата ми и тялото ми настръхва, когато разцепва повърхността. По инстинкт размахвам ръце, за да изплувам, но после нареждам на тялото си да се отпусне и да позволи на мрака да ме погълне в дълбокото.
	— Губим я!
	Хиляди спринтьори използват сърцето ми за писта, бутат се и се ритат, устремени към финиша, гърдите ми се издуват и сърцето ми съвсем скоро ще се пръсне. Дробовете ми започват да се пълнят с вода, въздухът ми свършва. Потъвам все по-надълбоко.
	Виждам Джуд в мига, в който се хвърля във водата. Все едно съм подхваната от цунами.
	Молбите му само ме окуражават да продължа да потъвам все по-дълбоко, свивам се на топка и си представям, че тежа десет хиляди килограма. Потапям се надолу и надолу, ледените води сковават органите ми. Започвам да умирам.
	— Хайде, Тори! Дишай! — Едва си спомням, че това е гласът на Браян. Съзнанието ми се стеснява.
	Давя се, засмукана от черната бездна, ала знам, че в края на тунела има светлина. Приела съм това. Приела съм, че времето ми е дошло. Изобщо не съм искала да се будя. Тук е моят дом.
	Това е последната ми мисъл. Слепвам плътно устни и стисвам носа си. Джуд ме умолява да плувам, аз обаче съм уморена, толкова уморена. Без него никога няма да стигна другата страна. Това е последното парче от пъзела. Винаги съм се чудила какво би станало, ако стигна отсреща, но ето че сега съм тук, разполовена точно по средата, това е другата страна за мен. Компромис.
	— Давай, Тори! Освободи се! — Този глас най-малко съм очаквала да чуя. На сестра ми е и звучи искрено. Тя разбира, че вече не принадлежа на този свят. И че другаде съм открила покой. Намерила съм своето „завинаги“.
	Сърцето ми започва да бие все по-бавно и около мен се разнасят ридания. Жадните ми дробове са пълни с вода и за последен път си поемам дъх. Вече не боли. Това е моят свят. Джудит беше права — това е моят покой насред хаоса и той е толкова красив.
	— Съжалявам, направихме всичко по силите си. Тя… си отиде.
	Мъртва съм, наистина съм мъртва. Оковите падат. Този път няма кой да ме спаси, освен аз самата. И го правя.
	Джуд надава вик, но не мога да помръдна. Обзема ме страх. Какво става? Вече не съм заклещена между двата свята. Избрах къде искам да бъда. Тогава защо не мога да помръдна?
	Краката ми все едно са затънали в подвижни пясъци, ръцете ми са се размекнали като желе.
	— Джуд! — провиквам се, но изведнъж той е изчезнал.
	Съвсем сама съм, увиснала в мрака, хваната от невидими остри нокти. Опитвам да успокоя сърцето си, но после си давам сметка, че то не бие, нито пък дишам. Започвам да се съпротивлявам на невидимата заплаха, боря се и се гърча в отчаяно желание да се отърва от сенките и да открия своята светлина.
	Изведнъж ме поразява една мисъл. Ами ако изобщо няма светлина? Не, невъзможно е. Всичко това не е било напразно.
	— Джуд! — изревавам, но всичко наоколо е мрак.
	Вкопчвам се в единствената светлина сред мрака. В мига, в който стисвам в юмрук медальона на Джуд, нещо ме изстрелва към повърхността на водата, а сенките преливат в ярка светлина. Някакви образи така бързо започват да се мяркат пред очите ми, че не мога да им насмогна.
	Правя опит да се съсредоточа и накрая успявам. Виждам, че филмът, който върви пред очите ми, е собственият ми живот. Още от деня на раждането през всички възлови събития, благодарение на които съм това, което съм сега.
	Лентата на живота ми така бързо напредва, че едва съумявам да видя всичко. Тук-там улавям някой фрагмент. Мярвам Матилда, мама, татко, Браян, чувствам колко важни са били за мен. Смея се с глас, плача и се усмихвам като всички, дето са били край мен. Животът ми е бил щастлив. Когато обаче се стига до вечерта на двайсет и седмия ми рожден ден, лентата забавя и прави паузи, звуците стават проточени и мудни. Но това е невъзможно — нали още летя.
	В мига, в който Браян се отпуска на едно коляно, онзи с дистанционното натиска бутона за пауза. Замръзналата картина боде очите ми. Опитвам се да ги затворя, но не успявам. Явно има причина да ми се показва това. Непоносима болка пронизва гърдите ми и започвам да се боря за глътка въздух. Около мен плуват светли петна, нещо ме изплюва от този кошмар и се приземявам по лице.
	Прекалено ме е страх да отворя очи. Звуци, гледки, аромати — всичко ми е толкова познато, но не мога да определя откъде.
	В мига, в който чувам Джуд да крещи, забравям всичко останало. Трябва да го намеря, нищо друго няма значение. Дали е ранен? Светлината внезапно угасва. Очите ми постепенно се приспособяват към мрака, но щом различавам къде съм попаднала, вече ми се ще да бях ослепяла.
	Превивам се на две.
	_Не. Не може да е истина._


>	Глава двадесет и втора

	— Задръж така, трябва да завържа обувките си.
	Примигвам и опитвам да разбера къде се намирам. Всичко уж изглежда постарому, но и не е точно така. Улицата, на която съм, е зле осветена и не се вижда добре. Завъртам рязко глава и разбирам, че сме сами.
	— Ще се обърнеш ли? Нищо не става, като ме гледаш.
	При тези думи ахвам, защото определено съм ги чувала.
	Докато съобразявам къде се намирам, остра болка пронизва слепоочията ми. Толкова е силна, че дъхът ми спира. Притискам длани до челото си с надеждата да махна пелената пред очите си.
	Вече знам къде съм, но как попаднах тук? И защо имам чувството, че и преди съм била точно на това място?
	— Моля те, Тори, не може ли поне веднъж да направиш каквото ти е казано?
	Браян сякаш рецитира реплики от пиеса, която вече съм гледала. Мамка му, това май е пиеса, която аз съм писала. Но за разлика от първия път, когато я четях, когато я пишех, сега не искам да знам как завършва.
	— Браян? — казвам изумена. — Какво правим тук?
	Той изглежда точно какъвто го помня. За разлика отпреди обаче, сега видът му не поражда вълнение у мен.
	Явно усеща объркването ми, защото се изправя и става сериозен.
	— Какво искаш да кажеш? Добре ли си? Изглеждаш така, все едно си видяла призрак.
	В мига, в който го изрича, по цялото ми тяло минават ледени тръпки.
	Какво е последното нещо, дето си спомням отпреди този миг, отпреди тази преходна частица време?
	Вечеря в любимия ми италиански ресторант. Изпих чаша червено. Равиолите по флорентински бяха много вкусни. Изядох ги до последната хапка. Същото се случи и с канолите. Всичко бе превъзходно. Храната, компанията, мястото — най-хубавият рожден ден, който съм имала.
	Рожден ден.
	Моят двайсет и седми рожден ден.
	— Тори, скъпа? Какво става?
	Гласът на Браян прелива от загриженост, но ми се вижда съвсем не на място. Вместо уюта, който навремето ми вдъхваше, сега ми се гади от него.
	Защо?
	Какво не мога да си спомня? В паметта ми зее черна дупка. Огромна черна дупка, която поглъща всичко.
	— Кой ден сме днес? — питам и се оглеждам наоколо с широко отворени очи.
	— Събота, 12-ти септември 2015 г. Добре ли си? — Той посяга да ме прегърне, да ме успокои, но аз инстинктивно се дръпвам.
	Браян килва глава. _Никога_ досега не се е случвало — винаги съм копняла да ме докосва. Сега обаче жадувам друг да ме докосва. Някой, с очи като модро небе. Само дето не си спомням кой точно.
	— Добре съм — лъжа го, а Браян ме зяпа така, все едно ми е поникнала втора глава.
	— Да не прекали с виното? Или е от храната? Може да си пипнала нещо.
	От канонадата банални въпроси направо ме заболява глава. Гласът му винаги ли е бил толкова дразнещ?
	— А може да е, задето спа със сестра ми. — Запушвам устата си с ръка, ужасена, че съм способна да изтърся нещо толкова гадно.
	Браян се дръпва рязко, неспособен да овладее смайването от това кошмарно обвинение. Аз също съм стъписана, но не от онова, което съм изрекла, а от онова, което виждам. Пред очите ми пробягват страстни сцени между Браян и Матилда, обзети от ненаситна похот, въображението ми представя жива картина на нещо, дето няма как да се е случило. Ала усещам предателството и знам, че фантазията ми прави добра услуга. Наистина се е случило. Браян и Матилда наистина са спали заедно и това е доставило… огромна наслада и на двамата.
	— Хайде да се прибираме у дома. Не изглеждаш никак добре.
	_У дома._
	Домът, за който говори Браян, е красива къща, разположена сред невероятен парк с чудна гледка. Знам, че навремето бях щастлива в нея, но внезапно изпитвам копнеж към нещо… по-близо до вода.
	Започвам да кашлям, защото внезапно ме обзема чувството, че съм погълнала литри езерна вода. Откъде, по дяволите, се взе това чувство?!
	Браян се опитва да ме успокои и този път не се дръпвам. Прегръща ме с една ръка. Одеколонът му, чийто аромат навремето харесвах, сега поражда у мен напън да повърна. Жадувам за нещо по-топло, по-наситено и мъжествено.
	Все пак потискам безпокойството си, че всеки момент ще се случи нещо необратимо, и позволявам на Браян да ме поведе по пътеката. Ръката му е отпусната и вяла, все едно държа мъртва риба. Уж небрежно се измъквам от прегръдката му, защото имам чувството, че всеки момент ще се задуша.
	Какво става с мен? Дали наистина не се разболявам? Ами да, нали бях навън с Джуд и дъждът ни намокри до кости.
	Забивам пети в земята. Кой, по дяволите, е тоя Джуд?! Всяка частица от тялото ми крещи недоволно и ме наказва, задето не си спомням кой е той. Явно го знам по име, но защо?
	— Е, сега вече ми изкара ангелите! Отиваме право в болницата!
	_Бийп._
	_Бийп._
	_Бийп._
	Вече съм била в болницата и апаратурата ме поддържаше жива. Пред очите ми за секунди пробягва как лежа в болнична стая с прасковени стени.
	— Май трябва да поседна. — Не чакам Браян да ме заведе, а хуквам към най-близката пейка. Свличам се върху нея и стискам главата си в длани.
	Защо всичко ми е толкова мътно? Защо имам чувството, че спомените отпреди няколко часа са всъщност от друг живот?
	Гласът на Браян стига до мен като далечно жужене. Не мога да се съсредоточа от този шум. Трябва да събера ума си, да си проясня погледа от сенките, дето го замъгляват. Неволно посягам да разтрия гърдите си и изведнъж ме поглъща някакво дежа вю, започвам да се боря за глътка въздух.
	— … Е… какво ще кажеш? Ще се омъжиш ли за мен?
	Нямам представа от колко време говори Браян и какво ми е казал, ясно ми е само едно — че току-що ми предложи да се омъжа за него.
	Пулсът ми стига нездравословни честоти. _Да се омъжа за него?!_ Ама той сериозно ли?! Та аз дори не го… обичам. И е така от доста време.
	— Виктория? — Той нервничи, загрижен да не повърна равиолите. — Ще се омъжиш ли за мен?
	„Ако си тръгна, и теб нищо няма да те задържа тук.“ Шепотът нежно барабани по слепоочието ми, но когато отново го чувам, сякаш чук е заменил неговия полуглас. „Умирам всяка нощ, само и само да те срещна отново.“
	Божичко.
	Поглъща ме калейдоскоп от цветове, гласове и събития; свят ми се завива, докато опитвам да събера в едно какво се е случило. Тъмносини очи, извити розови устни, даже току-що наболата брада изведнъж съставят портрета на човек, когото познавам. Човек, когото обичам. Но кой е той?!
	Заравям пръсти в косата си и стисвам очи, опитвайки се отчаяно да видя още нещо. Тия спомени са много по-ясни от всичко друго преди тях.
	„Кой сте вие и какво търсите в задния ми двор?“
	Ъгълчето на устата му се повдига в намек за усмивка и при този малък жест се питам как ли би изглеждал, ако и двете ъгълчета на устата му са извити нагоре — без съмнение, красавец.
	„Онова, което те прави различна… те прави и красива.“
	Спомените извират от подсъзнанието, образувайки поредица от движещи се картини. Не си спомням онова, което виждам, но знам, че се е случило. Много е странно човек да се гледа отстрани и да не помни такива важни моменти, когато се е чувствал истински щастлив.
	Влакът се носи бясно към мен. Усещам как релсите вибрират под краката ми, ето че чувам и свирката. Започвам да долавям шепот, който се усилва с всяка изминала секунда и постепенно се превръща в оглушителен звук, повтарящ една и съща фраза отново и отново.
	Притискам длани към ушите си и знам, че влакът наближава гарата, но няма никакво намерение да спре. Става все по-шумен, все по-бърз. Кръглите фарове на локомотива ме заслепяват и внезапно се озовавам завързана за релсите. Опитвам да се освободя, но краката ми са здраво приковани към земята.
	Опитвам да се съпротивлявам, боря се за живота си, ала влакът с оглушителното си свирене и заслепяващи светлини ме парализира. Примирявам се, че всеки момент ще умра. А шепотът в ушите ми все така нарежда. Отново и отново. Започвам да треперя, вятърът фучи в косата ми, а шепотът се усилва все повече. Вече не бягам от страховете си, приемам отредената ми съдба и изправям рамене. Влакът е само на пет крачки от мен… четири… три… две…
	Когато влакът ме връхлита, шепотът избухва в оглушителна детонация. „Виж я как лети, толкова е волна и красива.“
	Подскачам на място, сърцето ми всеки момент ще пробие дупка в гърдите. Опитвам да си поема дъх. Браян е застанал на няколко крачки от мен, ръцете му са вдигнати, сякаш се предава. Пребледнял е като… призрак.
	Инстинктивно посягам и стисвам в юмрук гладкия кръгъл медальон. Ахвам, примигвам веднъж, два пъти… и си спомням. Не, как е… как изобщо е възможно това?!
	_Дали, ако пеперуда в Бразилия размаха крила, ще предизвика торнадо в Тексас?_
	По дяволите, да, точно така.
	— Трябва да вървя! — Скачам, сякаш пейката под мен се е подпалила и профучавам покрай Браян. Той полита назад, отнесен от моя устрем.
	— Тори! — провиква се жално, умолява да му обясня какво става. Стиска кутийката с пръстена, която потвърждава, че всичко е истинско.
	Поглеждам часовника си и виждам, че ми остават броени минути, за да вляза в ролята на провидението.
	— Аз не те обичам, Браян. Съжалявам. Навремето те обичах, но нещата се промениха. Промених се. — Чувам как някаква бутилка се търкулва по паважа. Тя събужда спомени, към които не бих искала да се връщам. — Бягай в колата, заключи се и карай към къщи. Забрави, че някога си ме срещал.
	Той енергично клати глава.
	— Съжалявам, че ти предложих да се омъжиш за мен. Знам, че още не си готова. — Хлопва капачето на кутийката и рязко я пъхва в джоба. Според него пристъпът ми е заради предложението му за брак, дошло ни в клин, ни в ръкав и превърнало се в най-големия провал на света.
	Поглеждам през рамо, защото усещам, че някой ме наблюдава. Пристъпвам към Браян и слагам длан на бузата му.
	— Щях да се омъжа за теб… без дори да се замисля… но в един друг живот. Знам, че ми предложи от сърце. Сбогом, Браян. — И без да му дам време да възрази, леко го целувам по устните.
	Той губи дар слово, устата му се отваря и затваря като на златна рибка в аквариум. Скоро ще проумее, че станалото е за добро. Ще намери утеха при сестра ми и това ще отмие горчивината от сбогуването ни.
	Протягам ръка към него.
	— Ще ми услужиш ли с мобилния?
	Той стои като поразен от гръм и пропилява ценно време. Забравям доброто си възпитание, бръквам бързо в джоба на панталона му и измъквам телефона.
	— Благодаря.
	Шмугвам се покрай него и хуквам.
	— Тори! Почакай! Виктория! Върни се!
	Аз обаче не правя нито едното, нито другото. Пред очите ми се сливат образи от времето, когато бях за последен път тук. Ала за разлика от предишния път сега съм напълно подготвена. И когато се натъквам на вонящата на гнило купчина, не хлъцвам, нито започвам да се извинявам, че не съм гледала в краката си.
	Поглеждам в малките като мъниста очички на клошаря, който преобърна живота ми завинаги. Той се подсмива, дългите му пожълтели зъби са като на плъх от канализацията.
	— Хубав гердан.
	Сценарият и репликите може да са различни, но промяната е за добро.
	— Благодаря, наистина е хубав — отвръщам уверено и тръгвам право към него, вместо да бягам. — Това е медальон на свети Джуд. Светецът покровител на надеждата.
	Той тъкмо понечва да изтърси някаква гнусотия, но аз свивам коляно и го уцелвам право в топките. Ударът е разтърсващ, имам чувството, че съм счупила капачката си. Той се свлича на земята и започва да вие от болка.
	— А ти се надявай да ти се падне някой по-снизходителен съдия.
	Звъня на 911, казвам къде се намирам и давам описание на жертвата си, която по ирония на съдбата навремето ме нападна. Затова не изпитвам никакво чувство за вина, когато казвам на оператора, че той ми се е нахвърлил. В този живот повече няма да може да нападне никого. Всеки от нас все някога плаща дълговете си.
	— Какво съм ти направил? — вие онзи, държи се за слабините и се бори за глътка въздух.
	— Не си в положение да предявяваш претенции. — Никога възвърната свобода не ми се е услаждала повече. Спестих на толкова много хора болката на разбитото сърце. Спасих не един живот и се чувствам прекрасно.
	Думите на Джудит отекват в ушите ми. Тогава още не го осъзнавах, но сега вече знам. „Виж само какво направи. Всичко това е възможно благодарение на теб.“ В очите ми започват да парят сълзи.
	Браян стои като вкаменен зад мен, изглежда по същия начин, както когато го видях през очите на Джуд.
	Джуд.
	— Браян! Бягай! Веднага! — крещя, сочейки колата. — Ченгетата ще дойдат всеки момент и както чух, шерифът е същински задник. — Спестявам му факта, че го знам от първа ръка.
	Той неуверено кимва и хуква към колата. Отдъхвам си, когато най-после влиза вътре.
	Обръщам гръб на мъжа, който промени живота ми завинаги, и се втурвам със спринт за среща с друг мъж, който направи същото. Този мъж обаче… не прилича на никой друг. Не мога да повярвам, че са минали едва няколко минути, откакто за последен път видях Джуд. Как е възможно някой да ти липсва толкова много само след нищожен отрязък от време?! Сърцето ми натежава от копнеж отново да почувствам топлината му.
	С цялото си същество се надявам това да проработи. Аз промених историята и събитията, които ме направиха човека, който съм днес. Дадено ми бе кристално кълбо, с което да надникна в бъдещето си и да поправя грешките от миналото. Само се моля да не съм изгубила частица от душата си заради това. На човек му стига един-единствен миг, за да промени бъдещето си. Надявам се само да не съм закъсняла прекалено.
	Надзърнах в миналото на Джуд през неговите очи, знам точно къде ще го намеря. Краката ми отмаляват и всеки момент ще се стоваря на земята, останала без дъх. Ала щом завивам зад ъгъла и съзирам зеления пикап, нищо друго няма значение. Висок, внушителен мъж с решителна крачка върви към пикапа, върху сведената му глава е нахлупена качулка.
	Мракът отстъпва и се оказвам потопена в светлина. Ето че се завърнах у дома. Сърцето ми се издува в гърдите и всяка фибра в тялото ми звънти от възторг. Без да мисля, да се питам, да ми пука, се втурвам към Джуд напряко през шосето. Не знам как е възможно — не би трябвало да се случва, но любовта ни не знае граници.
	Той е с гръб към мен и не подозира какво го чака. Студеният вятър донася характерния му аромат, който стопля премръзналата ми кожа. Когато съм няколко крачки от него, вече се давя от чувства. Стъпките ми отекват шумно по паважа и предупреждават Джуд, че съм отзад. Едва успява да се обърне и аз се хвърлям в прегръдките му, вкопчвайки се в него като побъркана коала. Никога не съм се чувствала така благословена — това е раят.
	Обвивам ръце около кръста му и се потапям в познатото ухание. Ухае точно както го помня. Странно е как един аромат може да събуди толкова много спомени. Не се сдържам и започвам да го вдишвам, забивайки нос в извивката на шията му. Усещам го по-силен, по-як и знам, че това е, защото наистина е тук. И двамата сме живи, дишаме в един и същ свят.
	Той не казва нито дума, хрипливото му дишане стопля тялото ми от глава до пети. Прихваща ме през кръста, стоим притиснати гърди до гърди. Биещо сърце до биещо сърце. Мога да остана така завинаги. По бузите ми се търкалят сълзи, но в тях няма и капчица тъга.
	— Хм, здрасти. — Дрезгавият му глас ме изпълва с трепет, блажено затварям очи.
	— Здрасти. — Още по-силно се притискам до него, изобщо нямам намерение да го пусна.
	— Не искам да съм, хм… груб, но познаваме ли се отнякъде?
	Отварям рязко очи.
	Заслепена от вълнение, напълно съм забравила, че макар да помня Джуд, той не ме помни. Това би трябвало да ме натъжи, но не ме натъжава. Онова между нас ще си остане моя тайна. Мога да спестя на Джуд сърдечните терзания от миналото ни.
	Пускам го и срамежливо отмятам косата от лицето си. Не се решавам да го погледна в очите. Още не. Помня как веднъж Джуд ми каза, че умира всяка нощ, за да може да ме срещне отново. Сега и с мен е така. Изпитвам същите чувства като него, защото съм готова да умра с хиляди смърти, само и само да видя лицето му отново.
	Поемам си въздух, ала напразно. Дъхът ми секва, когато той подпира брадичката ми с два пръста. Изпускам тиха въздишка, когато срещам топлите му, нежни очи. Мога да ги гледам вечно, потънала в мастилените им дълбини. Той накланя глава настрани и прекарва език по горната си устна. Изучава ме внимателно, а аз си напомням, че трябва да дишам.
	Той проследява извивката на челото ми, полегатия скат на носа, после стига до устните и с мъчително бавно движение очертава извивката им. Убедена съм, че чува как сърцето ми блъска в гърдите, но му позволявам да ме оглежда до насита, защото сега преднината е на моя страна.
	Когато се видяхме за първи път, той знаеше коя съм и какво съм преживяла. Сега обаче нещата се обърнаха и аз вече надникнах в бъдещето — то е прекрасно. Той дръпва ръката си и тръсва глава, сякаш да се съвземе от замайването.
	— Много се извинявам. В това нямаше умисъл — казва, а аз се усмихвам.
	— Всичко е наред. Само преди секунди самата аз наруших личното ви пространство, така че, предполагам, вече сме квит.
	Той се засмива — дълбок, хармоничен звук.
	Стоим и се гледаме втренчено, пронизани от електричеството, протичащо между нас.
	— Аз съм Виктория. — Протягам ръка, ненаситна за допира му.
	Той свежда поглед към нея, взема я в своята и повече не я пуска.
	— Аз съм Джуд. — Продължаваме да се държим, хванати за ръце, дълго след като сме се представили един на друг.
	Готова съм да остана така завинаги, но и нямам търпение да заживея в реалния свят, в нашия свят.
	— Може ли да те черпя едно кафе?
	— Разбира се, с удоволствие. — Най-после пуска ръката ми. И двамата се мръщим при тази раздяла.
	Гледам да не стоя прекалено близо до него и леко се дръпвам, когато посяга към джоба си и измъква жълт плик. Знам какво има в него. Въпросът е той знае ли. Не мога да се сдържа и го питам, когато мята плика в пикапа и заключва вратата.
	— Знаеш ли какво има вътре?
	Той смъква качулката от главата си и прекарва пръсти през гъстата си, разрошена коса.
	— Да, но вече не е толкова важно за мен.
	Тръгваме, крачейки плътно един до друг, чак неприлично близо за двама непознати. Явно и двамата копнеем за докосването на другия. Завиваме зад ъгъла и изведнъж се спъвам в нещо, на повърхността изплуват спомени, които никога няма да успея да залича. Изскимтявам уплашено. Възрастната дама, която разхожда своето чихуахуа, се извинява и продължава по пътя си.
	Когато най-сетне галопиращото ми сърце се успокоява, усещам, че ръката на Джуд хлабаво ме държи през кръста. Той изглежда стъписан, объркан от непреодолимото влечение да ме докосва. Погледът му попада върху медальона на гърдите ми и той свива устни.
	— С риск да прозвуча като натрапник, но коя си ти? Имам чувството, че…
	— Какво чувство? — прекъсвам го.
	Във втренчения му поглед се чете преклонение, обич.
	— Имам чувството, че сме се срещали. Откачено, нали?
	Очаква да се съглася с него, ала аз мога само мислено да благодаря на звездите, подредили се по права линия в тази магична вечер — те промениха живота и на двама ни завинаги. Пристъпвам още по-близо до него и опирам ръка на гърдите му, където сърцето бие силно.
	— Ако ти си натрапник, трябва да съм напълно откачила, за да ти кажа… че веднъж спаси живота ми… а сега е мой ред да спася твоя.
	Падаща звезда прекосява небесния свод и ни напомня, че любовта ни не знае граници.
	— Пожелай си нещо — прошепва Джуд и отмята навлажнен от сълзите ми кичур. Знам, че в един друг живот това щеше да е мигът, когато той за последен път си поема въздух. Този сценарий обаче вече е разигран и животът ми дава втори шанс — най-добре е да не го прецакам.
	Надигам се на пръсти, забравила каквито и да е задръжки, и го целувам един-единствен път по брадясалата буза. Той се поддава на досега ми и тихо започва да мърка. Затварям очи и вдишвам аромата му. Толкова много неща искам да му кажа, но избирам най-точното — онова, което кара сърцето ми лудо да бие.
	— Джуд… сигурна съм, че ще станем страхотни приятели.
	Този път не говоря в минало време и това ми се струва невероятно.
	Прегръщаме се на тротоара и изобщо не ни е грижа, че сме двама непознати, които всъщност не са непознати. Няма думи, за да се опише какво се случва между нас, защото онова, което имаме, онова, през което минахме, за да се намерим, не може да бъде описано с думи. Колкото до чувствата — чувствата никога не се изчерпват. Нито любовта. Чувствата ми към този мъж биха запълнили томове. Епична любовна история за двама души с разбити сърца, които се изправят срещу предопределението и откриват любовта… в този живот… и в следващия.
