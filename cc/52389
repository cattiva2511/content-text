D>
	На най-добрата ми приятелка Джо Ан Коуън. Винаги си била до мен и си ме подкрепяла в трудните моменти.
	Благодаря ти… Благодаря ти… Благодаря ти
D$


E>
	Не отивай там, където пътят може да те отведе, вместо това иди там, където няма път, и остави следа.
@	Ралф Уолдо Емерсън
E$


>	Първа глава

	Петминутен клип във вечерните новини превърна Алисън Трент в същински престъпник. Многократно беше преминавала границата и преди, но никога не беше правила нещо толкова смело и дръзко. За две години бе натрупала повече от осемдесет милиона долара. На теория трябваше да е милионер. В действителност обаче беше бедна като църковна мишка.
	Алисън получи мотивация да извърши първото престъпление доста неочаквано, докато си седеше на тапицирания диван в едно кафене близо до кампуса на Бостън Колидж. Работеше по курсов проект, който трябваше да предаде на следващия ден, и беше толкова съсредоточена върху лаптопа си, че не забелязваше какво се случва около нея, дори не чуваше новините от телевизора, окачен на насрещната стена, докато думите „ужасна несправедливост“ не нарушиха концентрацията й и не привлякоха погледа й към екрана. Младият репортер излъчваше искрено съчувствие, докато четеше историята от аутокюто. Ставаше дума за дом за възрастни хора, наречен „Сънсет Гардънс“, един от двайсетте, разположени на източното крайбрежие, притежавани и управлявани от корпорация във Филаделфия. По думите на репортера, корпоративните офиси на домовете поддържали база данни с важна информация за всеки един от своите клиенти. Стараели се да осигурят неприкосновеността на личните данни, като инсталирали всякакви допълнителни програми, за да ги опазят от бъгове и вируси, и плащали внушителна заплата на техник, чиято единствена задача била да наблюдава системата. Но всичко това се оказало недостатъчно. Системата им била хакната и идентичността на обитателите от всички двадесет дома била открадната с едно натискане на клавиша. И тъй като „Фърст Нешънъл“ била избрана за официалната банка на всички домове на „Сънсет Гардънс“ и техните обитатели, в рамките на минути нейните сметки също били източени.
	Репортерът подчерта, че голям брой от живеещите в домовете нямат семейства, които да им помогнат, и въпреки че парите във „Фърст Нешънъл“ били застраховани, изясняването на фактите и възстановяването на сумите по всяка сметка вероятно щяло да отнеме дълго.
	Алисън се запита какво ли щяха да правят пострадалите дотогава.
	Възмущението й нарастваше, докато научаваше подробности, но беше направо потресена, когато репортерът пусна запис на интервю с една от възрастните жени от дома. Казваше се Ела О’Конър. Той коленичи до инвалидната количка на Ела и хвана покритата й с вени ръка, докато я питаше как ще й се отрази случилото се.
	Воднистите очи на Ела се втренчиха за миг в репортера, сякаш се опитваше да разбере въпроса.
	— Не знам — отвърна тя. После сянка на отчаяние премина по лицето й. — Надявам се, че няма да ме изгонят.
	Ела беше съвсем сама, изплашена и безпомощна. Алисън познаваше това чувство. Сърцето я заболя заради Ела и заради другите измамени бедни хорица. Някои от тях щяха да умрат, преди случаят да бъде разрешен, а подобен стрес и тревога в зенита на живота им причиняваше огромна травма. Случилото се с тях беше извънредно жестоко.
	Последва интервю с президента на корпорация „Сънсет Гардънс“. С пренебрежителен тон той каза:
	— Властите ме уведомиха, че най-вероятно зад хакерската атака стоят руснаците. Или може би китайците. Вероятно никога няма да разберем.
	Неговото примирение вбеси Алисън. Знаеше, че има експерти на ФБР, които работят по случая и се опитват да заловят хакерите, но очевидно засега без особен успех. Проникването в защитени системи се превръщаше в епидемия. Само преди седмица новинарските агенции съобщиха, че Пентагонът е бил атакуван от хакери. От ФБР и тогава предположиха, че руснаците стоят зад кражбата на информация, но можеха ли да го докажат?
	Какво можеше да направи тя? Вероятно… все пак нещичко. Нямаше да навреди никому, ако се опиташе да намери хакерите на „Сънсет Гардънс“ сама, нали?
	Егото или арогантността й я караха да мисли, че може да го направи?
	Винаги бе имала способността да решава сложни задачи. Дори в ранна възраст мислеше извън рамката. Беше само на осем години, когато невероятната й способност се прояви за пръв път. По-голямата й сестра, Шарлът, беше купила пъзел от петстотин части от гаражна разпродажба и беше изсипала парченцата на пода в стаята си. Когато Алисън се прибра след училище, Шарлът я попита дали иска да й помогне да наредят пъзела. Алисън коленичи на пода и се втренчи в разпилените парчета за не повече от минута-две, докато мозъкът й обработи информацията. Не само че каза на Шарлът какво представлява завършената картина, но знаеше и къде точно пасват парчетата. Сякаш виждаше как всяка част от пъзела се свързва със следващата. След това раздели парченцата на шест купчинки. Шарлът я наблюдаваше удивено. След по-малко от пет минути Алисън беше сглобила периметъра на квадратната картина, а след още двадесет целият пъзел беше завършен. Алисън не мислеше, че е постигнала кой знае какво, но Шарлът беше впечатлена. Тя каза на Алисън, че се различава от повечето хора.
	Историята за старческия дом доби гласност точно преди началото на коледната ваканция. По това време Алисън беше във втори курс в Бостън Колидж и планираше да прекара ваканцията сама. Шарлът и съпругът й, Оливър, се бяха преместили в Сиатъл преди няколко години. Предложиха да й купят самолетен билет, за да им гостува за празниците, но Алисън отклони щедрата им покана, знаейки, че спестяват за къща. Единствените други роднини на Алисън бяха леля й и чичо й, но тя по-скоро би пренощувала на улицата, отколкото да прекара ваканцията с тях.
	Алисън и Шарлът бяха много малки, когато леля Джейн и чичо Ръсел станаха техни законни настойници. Двамата имаха син, Уил, който беше с две години по-голям от Алисън, а обстановката в дома им не беше нито топла, нито гостоприемна. Мястото беше пропито от атмосфера на постоянни разногласия, чийто повод обикновено бе Уил. Той не проявяваше никакви признаци на амбиция или отговорност и се мотаеше с група отвратителни негодници. Единственият му талант, изглежда, бе умението да се забърква в неприятности — или пакости, както чичо Ръсел наричаше сблъсъците му с полицията.
	Лелята, чичото и братовчед й бяха жалко подобие на роднини за Алисън. Шарлът беше единственият й близък човек. Като малки леля им често ги заплашваше, че ще ги раздели, ако не й се подчиняват и не мълчат, а възможността никога повече да не види сестра си ужасяваше Алисън. Чувстваше се толкова безпомощна. Би направила всичко, за да предотврати това. Страхът й, както и чувството, че им е задължена, защото са ги приютили, я правеха покорна. Но сега, когато беше пълнолетна и се беше махнала от дома им, изпитваше ново, непознато до този момент усещане за свобода.
	Алисън щеше да прекара ваканцията сама и реши да използва свободното си време, за да насочи цялото си внимание върху хакерите. Беше уверена, че в крайна сметка огромният персонал във ФБР ще намери виновниците, но тя нямаше да остави работата на тях. Можеше да им отнеме твърде много време.
	Не стигна особено далеч, но не се предаде. Посвещаваше всеки свой свободен миг, който успяваше да открадне между лекциите, на проследяването. Съзнаваше добре риска и знаеше, че трябва да бъде изключително внимателна. Влизането в защитени сайтове беше незаконно, но въпреки това не можеше да се въздържи. Не можеше да забрави лицата на възрастните хора. Да открие парите им се беше превърнало във фикс идея.
	Направи пробив, когато получи достъп до сървърите и проследи прехвърлянията към различни банкови сметки, разкрити в редица европейски страни. Както подозираше, те бяха закрити секунди след депозирането на парите, които бяха пренасочени към други сметки. В края на краищата тя проследи парите до сметка в Украйна, откъдето отново бяха разпръснати в по-малки банкови сметки. С всяко откритие, тя ставаше все по-сигурна, че атаката не е била извършена от кибер синдикат, а по-скоро от малка група хакери или може би дори от единак, измислил сложен план да намери уязвима мишена и да източи средствата. Развързваше възлите стъпка по стъпка.
	След месец търсене не беше открила виновника, но усещаше, че е близо. Предстояха почивни дни и тя беше въодушевена, че ще разполага с допълнително време. В мига, в който приключиха часовете й в петък следобед, забърза към къщи, за да възобнови търсенето. Преоблече се в любимия си мек спортен екип и пухкави чехли, подпря възглавниците в таблата на леглото и се облегна назад с лаптопа върху изпънатите си крака. Около три сутринта, точно когато се канеше да приключи, откри последната връзка… и разкри виновника.
	Откритието я изненада. В крайна сметка се оказа, че кражбата не е била извършена от руснаците, нито от китайците. Всички прехвърляния и пренасочвания чрез чуждестранни банки бяха хитър начин за отклоняване на вниманието. Същинският виновник се намираше на западното крайбрежие на Съединените щати. Хакерите бяха двама студенти от най-горен курс и един аспирант от Станфордския университет. Във внимателно скритите им сметки, съдържащи инициалите им под някаква форма: CHF — от Чарлз, Харолд и Франклин, имаше общо тридесет и осем милиона долара.
	Алисън изпадна в еуфория, която продължи над петнадесет минути, преди да я обхване безпокойство. Начинът, по който тримата мъже бяха прехвърлили парите, я тревожеше. Тези тридесет и осем милиона можеше да изчезнат до сутринта.
	Знаеше какво трябва да направи. Просто не знаеше дали има смелостта да го стори. Ако допуснеше грешка, можеше да получи тридесет години затвор, помисли си тя, дори когато осъзна, че не може и няма да позволи на онези трима алчни негодници да вземат това, което не им принадлежеше.
	— Майната му — прошепна тя. — Да видим дали на вас ще ви хареса да се чувствате безпомощни.
	Можеше да си представи колко ще се ядосат, когато осъзнаят, че са били хакнати, и тази мисъл я накара да се усмихне.
	Първото, което направи, беше да открадне парите. Всички тридесет и осем милиона. Преведе ги на защитена сметка, а после се захвана да събира доказателства, за да ги разобличи. Внимателно проследи всяка тяхна стъпка, включително всеки банков код, номера на всеки трансфер и на всяка сметка. След като привърши с това и доказателствата бяха безспорни, изпрати показанията и тридесет и осемте милиона долара на ФБР. Разбира се, беше взела мерки да не могат да ги проследят до нея.
	— Това е за теб, Ела — каза тя, докато проверяваше за трети път свършеното, после написа електронния адрес на оперативната група на ФБР по информационни операции в компютърните мрежи и натисна клавиша „Изпрати“.
	Нейното послание към ФБР беше кратко и ясно: „Заповядайте“.


>	Втора глава

	Вече не ставаше дума просто за вероятност. Беше му крайно неприятно, когато предчувствието се окажеше реалност.
	Лиам Скот прекоси бара на хотела край плажа и забеляза своя приятел и колега Алек Бюканън да седи на верандата. Звездите в необятното небе на Хонолулу бяха толкова ярки, че лампичките, опънати между палмите, бяха почти ненужни.
	Алек беше сменил работните си дрехи с камуфлажни къси панталони, износени мокасини и стара тениска, която беше толкова избеляла, че името на благотворителната надпревара 5К, която рекламираше, беше станало нечетливо. Беше се облегнал назад в стола с протегнати крака, държеше една бира и гледаше като хипнотизиран прилива и отлива. Изглеждаше като турист в края на дълга релаксираща ваканция, а не като агент, който току-що е завършил едно от най-напрегнатите разследвания в своята кариера във ФБР.
	Лиам все още не беше сменил костюма си. Когато стигна до Алек, извади телефона от джоба си и го сложи на масата, след това свали сакото и вратовръзката си и ги закачи на гърба на плетения стол, преди да разкопчае яката си.
	— Поръчах ти „Гинес“ — каза му Алек.
	Лиам се отпусна на стола.
	— Благодаря. Ще ми дойде добре.
	— По всичко личи, че утре ще приключим с това. Стига Майер да не се изплаши. — Той вдигна бутилката си към Лиам за наздраве и каза: — Благодаря, че се включи в този случай. Нямаше да открием Майер без теб и твоите международни връзки.
	— Надявам се, че показанията на Майер ще унищожат Димитър Волков и неговия картел.
	— Изненадах се, че се огъна толкова лесно. Мислех, че ще издържи по-дълго.
	— Не е първа младост. Предполагам, че мисълта да прекара останалата част от живота си при максимално строг режим е достатъчен стимул.
	— Къде е той сега?
	— Екипът му помага да си събере багажа и ще го преместят в подсигурена къща. Ако успеят да го запазят в тайна достатъчно дълго, Волков и армията му от адвокати няма да могат да подготвят защитата си. Те изобщо не подозират, че Майер ще свидетелства срещу някогашния си партньор.
	Появи се сервитьорка и постави чаша кехлибарена течност пред Лиам. Тя носеше жълти бикини. Около кръста й беше вързан пъстър шал, но бе толкова къс, че едва покриваше стегнатия й малък задник. Не носеше обувки и Лиам изгледа с одобрение дългите й потъмнели крака.
	— Да ви предложа още нещо? — попита го тя.
	— Не, благодаря — отвърна Лиам.
	Тя се позабави и огледа тялото му от горе до долу. После му отправи съблазнителна усмивка и каза:
	— Ако има нещо, което бих могла да направя… каквото и да е… просто ми кажете, става ли?
	Лиам и Алек я наблюдаваха как се връща в бара. Тя се позабави, за да се увери, че мъжете ще огледат добре формите й.
	Алек подритна крака на Лиам.
	— Това си беше покана. Хонолулу май ще се окаже доста приятно местенце.
	Лиам се засмя.
	— Заминавам утре рано сутрин. Трябва да се наспя хубаво тази нощ. — Той вдигна чашата и отпи няколко глътки. — Ти кога се прибираш?
	— В петък летя за Чикаго. Рожденият ден на Ригън е в събота. Тя ме очаква чак следващата седмица, но искам да я изненадам.
	— Не разбирам. Ригън е красива, умна и забавна, и мила… Никога няма да разбера защо тази перфектна жена се омъжи за теб.
	— Прав си. Тя е перфектна. Най-хубавото нещо, което някога ми се е случвало.
	— Ти си късметлия — каза Лиам.
	Алек кимна.
	— Така си е. Ами ти? Не си ли готов да намериш жената за теб и да се установиш?
	— Да се установя. Ето това е ключовата дума. Защо да се установявам? Не, нямам намерение да го правя. Заради работата постоянно съм в движение. Освен това, не съм достатъчно наивен, за да вярвам, че на света съществува още една съвършена жена.
	Той въздъхна тежко, като си представи дните, които му предстояха. Сутринта заминаваше за Брюксел, за да консултира случай на контрабанда; след това до края на седмицата го очакваха в Сингапур, а после се връщаше в столицата преди края на месеца. Съзнаваше значението на работата си във ФБР и никога не бе искал да остане на едно място достатъчно дълго, за да пусне корени, винаги беше в движение, отиваше там, където беше нужен, но напоследък усещаше вътрешно безпокойство, чувство, което не можеше да определи.
	Отпи още една глътка „Гинес“, отпусна се в стола и се загледа в безбрежното небе. Мислите му бяха прекъснати от иззвъняването на телефона му. Погледна към екрана и каза:
	— От офиса в Хонолулу.
	Алек наблюдаваше Лиам, докато той приемаше обаждането. От помръкването на лицето му Алек предположи, че новините не бяха добри. В края на разговора Лиам се изправи и се огледа.
	— Трябва ни телевизор.
	Алек го последва в бара на хотела. Лиам се отправи директно към малкия телевизор в дъното, взе дистанционното и смени канала с бейзболния мач. Няколко от пиещите на бара протестираха, но Лиам усили звука и ги заглуши. Водещият на новините завърши история за оставката на местен политик и след това продължи със следващия репортаж за пробив в голямо разследване за наркотици.
	— Дженифър Доусън предава на живо — каза той и на екрана се появи жена с микрофон, застанала пред жилищна сграда.
	— Намирам се пред апартамента, където очевидно Херман Майер е живял под чуждо име през последните две години — започна необичайно ентусиазирано младата жена. — Все още неидентифициран източник е уведомил Канал 5, че Майер е бил разпитван от ФБР и е готов да свидетелства срещу бившия си партньор и предполагаем ръководител на един от най-големите наркокартели в Северна Америка, Димитри Волков. Според информацията, господин Майер е изчезнал от дома си…
	Лиам върна канала с бейзболния мач.
	— Дотук с елемента на изненадата.
	Алек беше ядосан.
	— Само шепа хора знаеха за Майер. Нямаше начин някой от тях да е направил изявление за пресата.
	— Това се е случвало и преди и не е съвпадение.
	Алек кимна.
	— Имаме изтичане на информация…
	Лиам завърши мисълта му.
	— И то от вътрешен източник.


>	Трета глава

	Джордан Клейборн беше смятана за един от най-брилянтните хакери. Алисън Трент беше хиляди пъти по-добра от нея.
	Въпреки че имаха много общи неща, между двете приятелки съществуваше и една голяма разлика. Джордан никога не бе нарушавала закона. Алисън го беше правила… многократно.
	За първи път се срещнаха на един прием в чест на професор, удостоен с престижна награда за приноса си в сферата на компютърните науки. Това беше голямо постижение за него и за Бостън Колидж, на който Джордан беше възпитаничка, а Алисън все още беше студентка. Джордан седна до Алисън на една от масите и се представи, макар това да не бе необходимо. Алисън много добре знаеше коя е Джордан Клейборн. Името й се бе превърнало в истинска легенда в Бостън Колидж, новатор, визионер, и по мнението на Алисън, гений в областта на технологиите. Тя беше продала начинаещата си компания за милиони долари и сега пишеше серия от програми за преподаване на основни компютърни умения на начинаещи и насочването им към модерното софтуерно инженерство. Джордан беше направила това, което мнозина смятаха за невъзможно. Беше привлякла вниманието на момчетата от Силиконовата долина. Точно това възнамеряваше да направи и Алисън веднага след като завърши. Как да не я харесва човек?
	Веднага след като Джордан попита Алисън какъв е основният й приоритет, бентовете се отприщиха и през следващите два часа обсъждаха създаването на компютърни програми. Онази вечер те се сприятелиха и не след дълго се сближиха. Дори и не предполагаха, че приятелството им ще отключи редица събития, които в крайна сметка щяха да променят живота на Алисън.
	Въпреки натоварения си график, намираха време да се срещат, за кафе или обяд. В очите на другите вероятно изглеждаха като две жени, които обсъждат развълнувано последните модни тенденции или най-новото риалити шоу. В действителност обаче те разнищваха компютърното програмиране.
	Няколко седмици по-късно Алисън се запозна със съпруга на Джордан, Ноа Клейборн. Двете не отделяха особено внимание на личния си живот. Джордан беше споделила, че е омъжена и че съпругът й работи за правителството, но Алисън не знаеше повече подробности. Джордан покани Алисън в дома на родителите си в Нейтънс Бей. Там тя най-после се запозна с Ноа и разбра, че е агент на ФБР. Хареса го от пръв поглед. Той беше очарователен и забавен и очевидно много влюбен в съпругата си. Нямаше причина Алисън да бъде нащрек.
	Родителите на Джордан, семейство Бюканън, също бяха сърдечни и гостоприемни и Алисън не можеше да не забележи как изразяват привързаността си, нещо нетипично за нейните леля и чичо. Двама от братята на Джордан, заедно със съпругите си, също дойдоха. Те се отнасяха с Алисън, сякаш беше част от семейството. Тя обичаше да прекарва времето си с тях, бяха толкова дружелюбни и любящи. Обожаваше вечерите около масата, когато Джордан и братята й разказваха истории от детството си и номерата, които са си погаждали един на друг. Алисън само можеше да си представя врявата и смеха, когато седемте братя и сестри на Джордан бяха заедно. Завиждаше им за това.
	По време на първата вечеря тя откри също, че повечето от членовете на семейство Бюканън са свързани и с правоохранителните органи. Трима от братята работеха в Бюрото. Единият беше федерален адвокат. Дори бащата на Джордан беше съдия. Във всяка друга ситуация Алисън би се измъкнала възможно най-бързо, предвид сблъсъците й със закона, но семейство Бюканън бяха толкова забавни, че тя пренебрегна инстинкта си за самосъхранение. Впоследствие осъзна, че е трябвало да бъде по-предпазлива. Но как би могла да предвиди това, което предстоеше? Знаеше само, че й харесва да бъде част от едно любящо и сплотено семейство, а освен това двете с Джордан имаха възможност да разговарят на воля за езици и кодове, за писане на програми, бъгове и хакери.
	Седмиците се нижеха, но Алисън бе много заета и нямаше време да се среща с приятелката си толкова често, колкото й се искаше. Когато научи за предстоящ семинар по програмиране, тя веднага се записа. Знаеше, че вероятно няма да научи нищо ново — това не беше арогантност от нейна страна, а просто факт — но Джордан щеше да го води и тя искаше да я подкрепи.
	В деня на семинара Алисън прекара следобеда в библиотеката, работейки по курсова работа, която трябваше да предаде следващата седмица. В пет часа затвори лаптопа и посегна за палтото си. Погледна часовника и прецени, че има достатъчно време да изтича до къщи и да се преоблече. Семинарът започваше в седем вечерта, а Алисън искаше да пристигне в малката аудитория по-рано, за да заеме по-предно място. Очакваха се над сто студенти. Ако се съдеше по часовете по компютърни науки, огромното мнозинство щяха да бъдат мъже — факт, който Алисън намираше за оскърбителен. Къде бяха жените? Знаеше, че жените навлизат в технологичните области, но напредъкът не беше достатъчно бърз. Не че се чувстваше заплашена от мъжете. Не се съмняваше в способностите си. Просто й се искаше да има повече жени, за да не я гледат като странна птица.
	Сестра й Шарлът познаваше аналитичната й страна, но повечето хора не биха предположили, че един ден ще стане компютърен специалист. Още като дете непознати коментираха външния й вид. После, когато стана тийнейджърка, й казваха, че слабата й фигура и дългите й крака я правят перфектния модел. Един фотограф обяви лицето й за съвършено: високи скули, прекрасни, блестящи сини очи, перфектна кожа и плътни устни. Беше едва в единадесети клас в гимназията и със сестра й се разхождаха из един универсален магазин, когато беше забелязана от неговия управител и й предложиха да се снима за рекламната му кампания в местно списание. Тя се прибра вкъщи и поиска разрешение от леля си и чичо си, но отговорът им, както обикновено, беше рязък и пренебрежителен. През годините, в които живееше с тях, никога не я бяха насърчавали.
	Алисън се готвеше да отхвърли предложението, но леля й и чичо й внезапно си промениха мнението. Те точно бяха получили голяма сметка от адвоката, който представляваше Уил по обвинение за кражба на дребно от магазин. Осъзнавайки, че допълнителният доход ще облекчи финансовите им затруднения, те й разрешиха да заснеме кампанията.
	Снимките в списанието имаха голям успех и през следващите месеци тя получи няколко оферти, които отказа. Не се интересуваше от кариера като модел. Но когато перспективният дизайнер от Бостън Джовани Донато настоя тя да представи дрехите му, тя се предаде. Той беше толкова мил по време на снимките, че тя не можеше да му откаже. Съгласи се да работи за него, при условие че това няма да пречи на училището и на дългосрочните й цели.
	Тъй като беше непълнолетна, попечителите й поискаха да получават всеки цент, спечелен от Алисън, и веднага похарчваха всеки получен чек. Когато Джовани узна какво правят, откри сметка на нейно име в своята банка, увеличи основната й заплата, без да казва на попечителите, и депозираше разликата. Алисън беше благодарна за работата като модел и особено за начина, по който Джовани се грижеше за нея финансово, но след няколко години беше готова да се запише в колеж и знаеше, че е време за промяна на посоката. Не изпитваше и капка съмнение, че би могла да бъде нещо повече от модел. Бъдещето й бе определено от мига, в който сестра й й показа как да включи компютъра. Не можеше да си спомни на колко години беше, но можеше да се закълне, че бе любов от първото натискане на клавиша. Тогава тя беше срамежливо, тихо момиче и невинаги разбираше поведението на хората, но нямаше проблем с компютрите. Не можеше да обясни как се случва. Може би мозъкът й беше своеобразен компютър. Просто нещо в нея внезапно си дойде на мястото. Работата с компютъра беше също така и чудесно бягство от роднините й и безкрайните разправии вкъщи. Когато Алисън слагаше слушалките, от шума и хаоса около нея не оставаше и следа.
	С всяка изминала година в колежа познанията и ентусиазмът й нарастваха. Нямаше нещо, което да не може да направи със своя лаптоп. Четенето на програмни кодове беше едно от любимите й забавления. След като реши проблема на обитателите на „Сънсет Гардънс“, влизането в предполагаемо недостъпни сайтове се превърна в любимото й занимание. Любопитството й все повече нарастваше. Не можеше да устои на някоя сложна програма, а колкото по-сложна беше, толкова по-добре. Обичаше да търси бъгове. Тези малки програмни грешки бяха като вход в много сложни системи. Влизаше в стотици сайтове по този начин, но се подсигуряваше, така че никой да не може да открие нейното присъствие. Съзнавайки, че бъговете имат потенциала да направят организациите и компаниите податливи на разрушителни атаки, тя всячески се стараеше да прикрие следите си. Алисън знаеше, че нарушава закона, като влиза в защитени сайтове, но намеренията й бяха чисти. За нея това бяха гигантски пъзели и тя просто ги изучаваше, за да разбере как се напасват парчетата. Не вредеше на никого. Всъщност дори помагаше. Ако откриеше проникване, блокираше хакера и много често отстраняваше вируси, които биха могли да нанесат вреда или дори да унищожат компаниите. Оправдаваше действията си, но дълбоко в себе си едно заядливо гласче не й даваше мира. Ако властите откриеха какво върши, можеше сериозно да загази.
	Колежът много й харесваше. Изнесе се от дома на леля си и чичо си и заживя в една къща близо до кампуса. Денят, в който се премести, бе изпълнен с радост като коледните сутрини заедно с Шарлът и съпруга й, когато те живееха в Бостън, и тя горещо се надяваше, че никога вече няма да й се наложи да прекара дори една нощ с леля си и чичо си. Свободата й означаваше, че може да се съсредоточи върху това, което я вълнува. Докато повечето от съучениците й се мотаеха по заведенията, тя разработваше програмни кодове в стаята си. Не беше съвсем необщителна. Беше се сприятелила с няколко души, но повечето от тях имаха други интереси и не споделяха страстта й към компютрите. Добре че беше Джордан, тя я разбираше и Алисън очакваше с нетърпение семинара й тази вечер.
	Когато излезе от библиотеката, въздухът беше студен и влажен и прехвърчаше сняг, който скоро щеше да се превърне в истинска снежна буря, ако прогнозата се окажеше вярна. Температурата беше необичайно ниска за началото на ноември. За щастие къщата, която тя делеше с двама други студенти, беше само на три пресечки от аудиторията. Можеше да пресече кампуса и да стигне за пет минути.
	Когато се прибра, къщата бе празна. Втурна се към своята спалня на горния етаж и се преоблече в тесни джинси и тениска с дълъг ръкав, след това намъкна дебел плетен кремав пуловер и потърси в дъното на гардероба високите си кожени ботуши. Те бяха поизносени и удобни и щяха да й топлят. Вдигна дългата си кестенява коса на опашка. Обичайно слагаше съвсем малко грим, с изключение на фотосесиите с Джовани. Нуждаеше се само от спирала и гланц за устни. Вместо тежкото зимно палто облече светлосивата си пухена жилетка. Тя имаше толкова много джобове с цип, че не беше нужно да носи чантичка или раница. Прибра ключовете и спрея за самозащита в единия джоб; малкото портмоне с парите и личната си карта — в другия, кърпичките и мобилния телефон — в третия, а имаше още два празни джоба за сивите й кожени ръкавици. Тя обви два пъти сив шал около врата си, след това завърза краищата, както й бе показал Джовани. Имаше страхотен гардероб, благодарение на него. Не само заделяше пари за нея, но също така настояваше да вземе дрехите, които показваше, като бонус за добре свършената работа.
	Стълбите на старата къща скърцаха и стенеха, когато изтича към първия етаж. Изненада се, когато видя двамата си съквартиранти, Дан и Марк, в хола. Изглеждаха много сериозни, наведени над купчина листове върху масичката за кафе. Тя се усмихна, като ги погледна. Спомни си как Шарлът щеше да припадне, когато чу, че Алисън ще живее със студенти от мъжки пол, но след като се запозна с тях, осъзна, че за Алисън вероятно е по-безопасно да бъде с тях и те да се грижат за нея, отколкото да живее сама. Освен това и двамата имаха сериозни връзки.
	Дан Кембъл отговаряше за финансите в къщата. Беше стипендиант по икономика и вероятно щеше да завърши пръв по успех в курса си следващата година. Когато тя отговори на обявата в студентския бюлетин за стая под наем, Дан настояваше и успя да убеди Марк да я приеме. Дан имаше фигура на атлет, но не спортуваше. Напомняше й за голяма едра мечка, но беше много мил.
	Марк Стросмън беше магистър по политически науки, който възнамеряваше да учи право. Той беше отзивчив и дружелюбен и Алисън много го харесваше. Току-що се беше сгодил и щеше да се жени за момиче от съседен колеж, след като завърши. Когато не беше на лекции, той участваше в студентското управление и Алисън не се съмняваше, че някой ден ще гласува за него на щатски, ако не и на национални избори.
	През първите няколко месеца от този семестър те бяха приели четвърти студент, обаче Брет Кийтън изобщо не успя да се впише в групата. Докато останалите се включваха в домакинската работа, той беше мързелив и отказваше да изпълнява своята част от задълженията. Магистър по компютърни науки той непрекъснато се хвалеше с грандиозния си план да създаде компания и да я направи глобална. Кълнеше се, че някой ден ще притежава половината от Бостън. За жалост, в плана му имаше един голям недостатък. Академичното му представяне в най-добрия случай беше под средното ниво. Често искаше помощ от Алисън, когато закъсваше с някой проект, и въпреки че няколко пъти го спаси с готовност, тя сериозно се съмняваше в способностите му. Да не споменаваме, че упоритата работа го отвращаваше. Съквартирантите го търпяха, докато една вечер Марк не го завари да се промъква в стаята на Алисън и да рови в компютъра й в нейно отсъствие. Марк уведоми Дан и двамата решиха, че това е последната капка, преляла чашата. Казаха на Брет да си събере багажа и да се маха.
	Тъй като останалите трима съквартиранти се разбираха много добре, те решиха да не дават стаята под наем. Досега се бяха справяли и нямаше причина да включват още един човек.
	— Ал, имаш ли минутка? — попита Дан, когато я забеляза в подножието на стълбите.
	— Разбира се. Какво става? — Тя се приближи до дивана и седна на облегалката. Забеляза, че документите на масичката за кафе бяха сметки, и изчака да й обяснят.
	— Всичко е платено този месец, освен частта от наема на Марк.
	— Чувствам се като идиот — каза Марк. — Преди да изхвърлим Брет, изобщо не се сетих да си прегледам нещата. Бях толкова ядосан, че и през ум не ми мина да проверя спестяванията си. Взел е всичките ми пари, но не мога да го докажа.
	— Знаеш ли, че един следобед се беше промъкнал в стаята ти? — попита Дан Алисън.
	Тя кимна.
	— Марк ми каза.
	Когато разбра за опитите на Брет да рови в компютъра й, тя се разтревожи, но когато научи за втория инцидент, в главата й светна предупредителна лампичка. От месеци работеше по една програма и ако успееше да я завърши, щеше да направи революция в компютърната сигурност. Не беше казала на никого за това, дори на своите съквартиранти, защото имаше още подробности за изпипване и искаше да я изпробва основно. Дали Брет някак си беше открил програмата? Обикновено беше много предпазлива, но той на няколко пъти се приближи прекалено близо до нея. Беше ли свалила гарда си? Само един пропуск от нейна страна беше достатъчен, за да разбере как да получи достъп до работата й. Беше вградила защити и се подсигури като отделно запазваше всичко. Плюс това, Брет имаше само посредствени познания за програмирането, така че дори и да беше намерил програмата й, беше сигурна, че няма да я разбере. Все пак изпитваше безпокойство. Дали се е опитал да открадне нещо? Може би компютъра й? Осъзна, че трябва да бъде по-внимателна. Целият й живот се съдържаше в този лаптоп.
	— Аз го препоръчах в началото — каза Дан. Той поклати глава. — Толкова съжалявам.
	— Колко не ни достига, за да платим наема? — попита тя.
	— Шестстотин — отговори Дан.
	Тя си извади портмонето и взе три банкноти по сто долара от скритото отделение зад монетите. Смяташе да ги внесе в сметката си на следващата сутрин. Вместо това, ги постави на масичката за кафе.
	Дан хвърли двеста и четиридесет.
	— Трябват ни още шейсет.
	— Имам шейсет — каза Марк.
	— Ал, откъде взе триста долара? Ти обикновено не носиш пари в брой — попита Дан.
	— Това ми е подаръкът за рождения ден от Шарлът и Оливър — отвърна тя.
	— Ще ви ги върна, приятели — каза Марк. — Обещавам.
	— Не, няма нужда — възрази Дан. — Следващия месец може Ал да има нужда от помощ… или аз. Няма да издребняваме.
	Алисън кимна.
	— Трябва да тръгвам.
	— Къде? — попита Дан.
	Тя набързо обясни за семинара и отново се отправи към вратата.
	— Взе ли си спрея за самозащита? — провикна се Дан.
	— Да.
	— Ключовете?
	— Да.
	— Мобилния телефон, в случай че имаш проблеми?
	— Да.
	— Сгъваемо ножче?
	Тя се засмя.
	— Нямам сгъваемо ножче… и не, няма да си купя.
	— Просто проверявах дали ме слушаш. Бъди внимателна.
	Докато затваряше вратата зад гърба си, тя все още го чуваше да й вика:
	— И се пази…
	Дан се притесняваше за нея. Той беше любящият голям брат, когото никога не беше имала. Братовчед й Уил просто не отговаряше на изискванията. Израсна с него и той би могъл да поеме ролята на брат в живота й, но това изобщо не се случи. Интересуваше се единствено от себе си и определено не беше любящ.
	Чу, че някой извика името й от другата страна на улицата и точно когато се обърна да махне на един от професорите, телефонът й иззвъня. Настроението й беше чудесно, докато не видя името на дисплея. Беше леля й, която никога не се обаждаше, освен ако нямаше проблем. Алисън не искаше да отговаря и мислеше да превключи на гласовата поща, но от опит знаеше, че леля й няма да се откаже. Също така знаеше, че с всяко ново звънене, щеше да става все по-агресивна…
	— Здравей.
	— Здравей, Алисън. Как си? — Както обикновено гласът на леля й беше строг. Алисън бе долавяла привързаност в тона на тази жена само когато разговаряше със сина си.
	— Добре съм — отвърна тя. Стигна до края на блока и спря на ъгъла, за да изчака трафика, преди да пресече. Уличните светлини се включваха, докато здрачът се спускаше над града.
	— Обличаш ли се топло?
	— Да.
	— Не ядеш твърде много, нали? Знаеш, че трябва да внимаваш с въглехидратите.
	Тя въздъхна. Леля й никога нямаше да се промени.
	— Не, не ям твърде много.
	— Казаха ни, че мерките ти са перфектни.
	Алисън стисна зъби. Беше удивително, че не беше развила хранително разстройство. Докато беше в гимназията, всяка вечер ядеше салати. Леля й постоянно й броеше калориите. Напрежението й идваше в повече.
	— Да, знам.
	— Обличаш ли се топло? Не можем да си позволим да се разболееш.
	Вече беше задала този въпрос. Леля й беше разстроена. Алисън чуваше напрежението в гласа й. Но ако се опита да я накара да обясни проблема, изобщо нямаше да се получи. Бог знаеше, че Алисън се беше опитвала да ускори процеса в миналото. Това само изнервяше още повече леля й и удължаваше глупавото дрънкане, докато най-после стигне до причината за обаждането.
	— Да, обличам се топло — повтори Алисън.
	— Извинявай. Какво казваше? Чичо ти ми говори по същото време и аз…
	— Да? — Тя спря дотук.
	— Чувала ли си се с Джовани напоследък?
	— Да. Говоря с него всяка седмица. Защо?
	— Трябва да направиш още няколко модни сесии възможно най-скоро. Ще се наложи временно да прекъснеш ученето.
	Отново? О, не, по дяволите.
	— Лельо Джейн, почти в средата на семестъра сме. Не мога просто да прекъсна… Какво се е случило?
	Ставаше дума за Уил, разбира се. Винаги ставаше дума за Уил. Алисън не смееше да попита какво беше направил сега, защото леля й щеше да се наежи. Що се отнася до Уил, майка му и баща му живееха в измислен свят. Нищо никога не беше по негова вина.
	— Уил може да отиде в затвора — измърмори леля й с треперещ глас. — Да, правилно ме чу. В затвора.
	— Но защо?
	— За нещо, което дори не е извършил — каза тя. — Не е откраднал нищо. Просто е бил на грешното място в грешното време и когато полицията дошла, се опитал да им го каже, но те не искали да го чуят. Сега се опитват да го обвинят и в съпротива при ареста. В случая той е жертвата и неговият адвокат ще докаже, че е невинен. Но предварителният хонорар на адвоката е проблем…
	— Лельо Джейн, не мога…
	— Това е извънредна ситуация. С чичо ти сме на нулата.
	Чу гласа на чичо си:
	— Кажи й да спре да спори и да направи това, което й се казва. Решението е взето.
	Алисън почувства как я обхваща гняв. Беше стигнала до тротоара пред аудиторията и сега крачеше напред-назад. Студентите минаваха покрай нея на път за сградата. Тя спря за миг и забеляза един мъж в дебело палто с вдигната яка, застанал на най-горното стъпало, да я наблюдава. Предупреждението на Дан я накара да го забележи и тя се отдалечи, докато продължаваше да слуша аргументите на леля си.
	— Чичо ти е прав. Ние взехме решение. Семейството е на първо място и Уил има нужда от теб. Не бъди неблагодарна след всичко, което направихме за теб и сестра ти…
	Тя я прекъсна:
	— Добре, лельо Джейн. Не е нужно да прекъсвам. Вече разговарях с Джовани и ще се снимам през ваканцията.
	Тя изчака, докато информацията бъде предадена на чичо й.
	— О, това е чудесно — каза леля й с дълбока въздишка. — Сигурна съм, че адвокатът ще почака, като знае, че ще получи чека. Чичо ти ще говори с него.
	В тяхното съзнание проблемът беше решен, а на Уил отново щеше да му се размине. Те наистина вярваха, че с добър адвокат и достатъчно пари можеха да спасят сина си от всичко. И досега се получаваше. Някак си се бяха убедили, че Уил е жертва. Че се нуждае само от достатъчно любов и подкрепа и всичко ще бъде наред. Алисън се опитваше да се отнася добре към братовчед си, но не можеше да разбере ирационалната преданост на родителите му. Те бяха добавили толкова много цветове към истината, че фактически бяха нарисували една нова реалност.
	Заявлението на Алисън, че е разговаряла с Джовани, не беше пълна лъжа. Беше говорила с него миналата седмица, но нямаше запланувана работа. Предполагаше, че би могла да му се обади утре и да го помоли. За нея той беше повече от работодател, беше й като баща. Беше спечелила напълно доверието му, когато се съгласи да работи само за него. Той я наричаше своя муза и често твърдеше, че се е отказала от шанса си да бъде топ модел, като е останала в Бостън, вместо да се премести в Ню Йорк. Тя не беше съгласна. Не беше нито достатъчно висока, нито достатъчно слаба, и вече беше твърде стара по стандартите на модния свят. Липсваше й неудържимата амбиция да успее. А и имаше съвсем различни планове.
	Алисън приключи разговора и бързо изкачи стъпалата. Снеговалежът се беше засилил, а студеният въздух я пронизваше.
	Имаше място до пътеката на третия ред от подиума. Тя разкопча жилетката си, свали шала, облегна се назад и изключи звука на телефона си.
	Джордан стоеше близо до подиума и говореше с модератора. Би било лесно да й завиди човек, помисли си Алисън. Не само че беше изключително умна, а и много красива, с дълга кестенява коса, блестящи очи и заразителен смях. Модераторът изглеждаше очарован. Джордан забеляза Алисън и й махна.
	След кратко представяне Джордан говори в продължение на около тридесет минути за своя опит като създател на софтуер и за текущия й проект за създаване на програми за опростяване на компютърното обучение. Алисън поглъщаше всяка нейна дума. След това започнаха въпросите. Някои от специалистите по компютърни науки бяха леко снизходителни и несъмнено се опитваха да впечатлят Джордан със своите познания. Тя им отговаряше толкова търпеливо и с такава сладка усмивка, че Алисън се чудеше дали някои от питащите осъзнаваха, че току-що са били поставени на мястото им.
	Когато лекцията официално приключи, голяма част от публиката се разотиде, но някои по-упорити останаха да продължат дискусията. След двайсет минути размяна на реплики, няколко студенти зададоха по-сложни въпроси, които привлякоха вниманието на Алисън. Тя слушаше компетентните отговори на Джордан и подтикната от собственото си любопитство, вдигна ръка. Джордан се обърна и я посочи.
	— Да? Твоят въпрос?
	Тя се изправи и повиши глас:
	— Чудех се дали някога си обмисляла да използваш _Кобар_, за да създадеш кода за тази конкретна програма?
	Сега всички очи бяха насочени към нея. Няколко души размениха озадачени погледи. _Кобар_ беше малко известен език за програмиране, непознат на повечето от тях.
	Джордан се замисли за миг.
	— Идеята е интересна — отговори тя. — Защо мислиш, че ще е подходящ за това приложение?
	Алисън се впусна в обяснения и след малко двете жени потънаха в оживен диалог. Отначало останалите от публиката се опитаха да продължат разговора, искайки пояснения, но скоро стана ясно, че повечето от тях бяха изпуснали нишката. Когато въпросите станаха по-подробни — Джордан задаваше повечето от тях на Алисън — намаляващата публика започна да губи интерес и един по един заизлизаха от аудиторията, оставяйки само Джордан, Алисън и групичка от по-малко от дузина студенти.
	Осъзнавайки, че повечето хора са напуснали, Алисън огледа празните столове и забеляза един мъж, застанал в дъното на аудиторията. Беше същият, когото бе видяла на стъпалата. Разговаряше по телефона. Очевидно не се интересуваше от дискусията, но все още не си тръгваше. Той вдигна поглед и за кратък миг очите им се срещнаха. Можеше да се закълне, че й се усмихна. Беше сигурна, че никога преди не го беше виждала. Определено щеше да запомни толкова красив мъж.
	Модераторът най-после обяви край на времето за въпроси и отговори, пристъпи напред и благодари на Джордан за участието й във форума. Присъстващите изразиха благодарността си с аплодисменти. Докато чакаше Джордан да каже довиждане на модератора, Алисън видя, че има съобщение от Дан, който беше в библиотеката. Щял да си тръгне с нея. Тя се усмихна, докато го четеше. Дан постоянно се тревожеше, но тя тайничко му беше благодарна, че се смята за неин защитник.
	Алисън бързо пъхна телефона в джоба си и се отправи към подиума, за да поздрави Джордан.
	— Бях ли толкова отегчителна, колкото си мисля? — попита Джордан.
	Модераторът беше загасил лампите и се готвеше да заключи аудиторията.
	— Не, ни най-малко. Защо някои от тези компютърджии се държаха толкова високомерно?
	— Нямам представа — отговори Джордан. — Ти ги посрами тази вечер — добави с усмивка.
	Алисън изпрати есемес на Дан, когато тръгнаха към изхода. Огледа се наоколо за загадъчния непознат, който я наблюдаваше от дъното на аудиторията, но той беше изчезнал.
	Двете приятелки нямаха много време да си поговорят, докато чакаха отвън, защото Дан се появи почти веднага.
	Двамата с Алисън изпратиха Джордан до колата й и след това тръгнаха да се прибират. По пътя тя разказа на Дан за дискусията с Джордан за програмирането.
	— Нали осъзнаваш, че завършвам икономика и всичко, което току-що ми каза, ми звучи като пълна безсмислица.
	Тя се засмя.
	— Извинявай. Предполагам, че говорех малко по-технически, нали? — След минута продължи: — Тази вечер исках да направя впечатление, а не би трябвало.
	— Защо не? Няма нищо лошо хората да знаят колко си умна.
	Тя не беше съгласна.
	— Не искам да привличам вниманието. Може да ми докара неприятности.
	— Какви неприятности би могла да имаш? Не е като да си нарушила закона или нещо такова — подкачи я той, повдигнал вежда и с преувеличено подозрително изражение, след което добави: — Или си го направила?
	— Не, разбира се, че не — засмя се тя и отвърна поглед.
	Само ако знаеше.


>	Четвърта глава

	Алисън планираше да навакса с уроците през пролетната ваканция, но леля й и чичо й поискаха да поеме още един ангажимент като модел, защото сметката за адвоката бе придобила зашеметяващи размери. Знаеше, че може да откаже. Беше пълнолетна и те нямаха никакъв законен контрол над нея, но един отказ просто не си заслужаваше потока от обаждания и постоянния тормоз. Не беше изключено да я преследват и в клас и да направят сцена, за да получат това, което искат. Винаги беше по-лесно — и неизбежно — да се съгласи.
	Да отърват Уил от затвора ставаше все по-трудно. Съдия бе постановил да посещава терапии за справяне с гнева. Алисън се надяваше това да му помогне, но дълбоко се съмняваше.
	За щастие Джовани искаше да снима каталога за новата си колекция и беше изключително доволен, че Алисън ще бъде на разположение. Фотосесиите бяха по красивото крайбрежие на Мейн и в продължение на три седмици Алисън позираше, докато екип от фризьори, гримьори и гардеробиери кръжаха около нея и я разкрасяваха. В деня, в който се завърна в Бостън, й се обади Джордан.
	— Толкова се радвам, че си се върнала — каза Джордан.
	Алисън усети нетърпението в гласа й.
	— Какво става?
	— Искаш ли да посетиш новата офис сграда на ФБР заедно с мен днес следобед?
	Алисън отказа. Последните няколко седмици я бяха изтощили и се нуждаеше от почивка, но когато Джордан спомена, че ще посетят новия кибер център, се разколеба.
	— Агент Джим Филипс е наш приятел — обясни й Джордан. — Познаваме го отдавна, преди работеше с Ноа. Той е ръководител на оперативната кибер група в Бостън. Чух, че съоръжението е последната дума на техниката, и нямам търпение да го видя. Той ми се обади и ме покани да го разгледам днес. Знаеше коя си и предложи да те взема с мен. Какво ще кажеш?
	— Откъде ме познава? — попита подозрително Алисън.
	— От Ноа, предполагам — отговори Джордан. — Горкичкият ми съпруг ни е слушал да говорим за кодове, вируси и програми часове наред. Вероятно е споменал за теб пред Филипс. Е, искаш ли да дойдеш, или не?
	— Искам, разбира се.
	Още не беше разопаковала багажа си и отиде до гардероба да потърси какво да облече. Не мислеше, че ежедневният й тоалет — джинси и тениска — би бил подходящ, затова избра пола и копринена блуза с чифт високи обувки в телесен цвят.
	Когато Джордан дойде да я вземе, двамата съквартиранти на Алисън играеха баскетбол на алеята. Спряха, за да я огледат, докато вървеше по тротоара, и подсвирнаха от възхищение.
	— Къде отиваш, Ал? Мястото трябва да е много специално, за да облечеш пола посред бял ден — извика Марк шеговито.
	Тя се усмихна и им махна, влизайки в колата.
	Пътуването продължи дълго. Джипиесът на Джордан ги прекара през три различни магистрали, преди да излязат на старата промишлена зона. Алисън дори не беше сигурна, че все още са в Бостън. След един завой излязоха на дълъг, криволичещ път, който водеше бог знае къде. Нямаше къщи или други търговски обекти наоколо, само дървета от двете страни. Клоните им се затваряха над тях като чадър.
	— Защо Бюрото е построило офиса си чак тук? — попита Алисън.
	Джордан също беше озадачена.
	— Не знам. Когато казах на Ноа, че ще ходим там днес, той ме предупреди, че е в отдалечен район. Искаше ми се да дойде с нас, но тази сутрин замина за Флорида.
	Те се приближиха до една порта, оградена от висока мрежа, и джипиесът съобщи, че са достигнали целта си. Зад оградата имаше триетажна модерна сграда, цялата от затъмнено стъкло и стомана. Липсваха признаци, че това е офис на ФБР.
	— Сигурна ли си, че сме на правилното място? — попита Алисън. — Изглежда необитаемо.
	— Това е адресът, който ми даде агент Филипс — каза Джордан.
	Портата изведнъж се отвори.
	— Предполагам, разбраха, че сме тук — каза Джордан, като настъпи газта. Паркира на свободно място, очевидно предназначено за посетители, възможно най-близо до входа. — Сигурно има паркинг от другата страна на сградата или подземен такъв.
	— Точно зад вратата има един пазач, който ни наблюдава.
	Джордан кимна.
	— Виждам две камери и червените им очи определено са насочени към нас.
	— Доста необичайно — каза Алисън. — Но фактът, че обектът е толкова строго охраняван, засилва любопитството ми.
	— Сигурна съм, че е така.
	Тръгнаха към вратата.
	— Да не забравя да благодаря на агент Филипс за предоставената страхотна възможност — каза Алисън.
	— Относно Филипс… — започна Джордан.
	— Да?
	— Отначало вероятно няма да го харесаш. Той е арогантен и иска нещата да стават по неговия начин, но постепенно ще ти допадне. Може да бъде истински…
	— Но нали е ваш приятел?
	Джордан кимна.
	— Ако си в настроение, бих се радвала да му покажеш на какво си способна.
	— Искаш да направя впечатление на агент на ФБР?
	— Нещо такова.
	— Няма да стане. — Тя се засмя. — Благодаря ти за доверието. Сигурна съм, че ръководителят на оперативната кибер група няма да прояви особен интерес към мен.
	Пазачът ги придружи до рецепцията, където друг охранител седеше зад стена от компютърни екрани. Младият мъж със значка на джоба на блейзъра, която го идентифицираше като Том Причард, вдигна телефона, за да уведоми Филипс за пристигането им. Докато чакаха, пазачът се опря на гишето, очевидно щастлив от възможността да се разнообрази и готов да побъбри.
	— Почти нямаме посетители, а днес цели трима.
	— Трима? — попита Джордан.
	— Точно така. Вие двете и един агент, но не от този отдел. Не съм съвсем сигурен за кого работи — призна той. — Но знам, че има по-големи пълномощия и от агент Филипс. Той може да ни закрие, ако поиска.
	— Защо би искал подобно нещо? — попита Алисън.
	Охранителят се усмихна.
	— Не казвам, че ще го направи. Казвам, че би могъл. Поне има правомощията за това.
	Вратата на асансьора се отвори и от него излезе мъж на четиридесет и няколко години. Обличаше сакото си, докато крачеше към тях. Косата му беше подстригана толкова ниско, че изглеждаше почти плешив, а набитата му фигура и дебелият врат опъваха копчетата на ризата му.
	— Филипс е по-млад, отколкото очаквах — прошепна Алисън на Джордан.
	— Това не е Филипс — отвърна тя.
	— Не, това е Къртис Бейл. Той беше началник на отдела ни за Средния Запад в Детройт — каза Том, като отвори едно чекмедже и извади два големи плика. Когато Бейл стигна до гишето, той му ги подаде. Бейл погледна жените и охранителят набързо го представи.
	— Дошли сте тук за конкретна среща ли? — попита Бейл.
	Тъй като въпросът беше насочен към нея, Алисън отговори.
	— Да.
	— С агент Филипс — добави Джордан.
	Бейл изчака няколко секунди, но обяснение така и не последва.
	Охранителят запълни неловкото мълчание.
	— Мисля, че са тук, за да направят една обиколка.
	Бейл повдигна вежди.
	— Откога Филипс развежда посетители? — Той се засмя, сякаш идеята беше абсурдна.
	— Агент Филипс е наш приятел — отвърна Джордан.
	— Значи слухът е верен. Филипс имал приятели. — Той поклати глава, после каза: — Радвам се, че се запознахме. Приятна обиколка. — Погледна часовника си и забърза по коридора.
	Том забеляза, че двете жени все още държат чантите си, и каза:
	— Без мобилни телефони или камери след този пункт. Може да оставите нещата си тук.
	Точно предаваха чантите си, когато вратите на асансьора отново се отвориха и агент Филипс излезе. Усмихна се на Джордан. Когато тя му представи Алисън, той се намръщи и рязко кимна. Според Алисън, бе на около петдесет години. Гъстата му коса беше преждевременно прошарена, а тенът му говореше, че обича да бъде на открито. Пронизващият му поглед й подсказа, че нищо не му убягва.
	Алисън последва Джордан в асансьора. Приведе се към нея и прошепна:
	— Той е истински чаровник, нали?
	Вторият етаж беше също толкова блестящ и подреден, колкото и първият. Из района бяха разпръснати няколко лъскави бюра, но на тях не работеха служители. Освен кубчета със залепващи се листчета за бележки и писалки, нямаше други документи или лични вещи като семейни снимки или саксии с цветя. _Може би не е позволено_ — помисли си Алисън. Стената срещу асансьорите беше изградена от огромни матови стъклени панели.
	Висок млад мъж в костюм, който изглеждаше един номер по-голям за слабата му фигура, ги чакаше пред асансьора.
	— Дами, това е агент Кимбъл — запозна ги Филипс. След това се обърна към Кимбъл: — Би ли взел госпожа Клейборн да я разведеш наоколо, докато аз си говоря с госпожица Трент.
	Очевидно изненадана от неочакваното разделение, Джордан изглеждаше озадачена.
	— Ще ви настигнем — увери я Филипс.
	Джордан последва агента надолу по коридора, като погледна назад към Алисън и повдигна смутено рамене.
	Филипс отведе Алисън в кабинета си вляво от централната зала. Докато тя чакаше объркана, той отиде до бюрото си и взе една папка, после се върна при нея и я отвори.
	— Алисън, виждам, че родителите ти са починали, когато си била на четири години. Сестра ти, Шарлът, е била на десет. Двете сте се преместили при леля ти и чичо ти, Джейн и Ръсел Трент…
	Шокирана, тя го прекъсна:
	— Чакайте… това да не би да е моето досие? — Почувства, че лицето й пламва. — Защо имам досие при вас?
	О, боже. Какво знаеха за нея?
	— Не допускаме всекиго тук. За вас с Джордан направихме изключение. Тя има разрешение за достъп, а за теб направихме пълна проверка.
	— Защо ни поканихте? — попита Алисън. Усещаше, че я обзема паника, но беше решена да не го показва.
	— Не съм ви поканил. Решено беше тази сутрин. Нареждането дойде отгоре. Знаехме, че Джордан е твоя приятелка и ако ви поканим заедно, най-вероятно ще дойдеш. Безпокои ли те това, че разглеждам досието ти? — попита той троснато, сякаш възмутен, че му губи времето.
	Тя изправи рамене и пристъпи в кабинета му. Може би ако изглеждаше хладнокръвна и самоуверена, нямаше да усети тревогата й.
	— Да, безпокои ме, че имам досие при вас.
	Алисън изведнъж осъзна, че е заобиколена от федерални агенти. Нямаше представа откъде се бяха появили и започна да изпитва клаустрофобия. Съсредоточи се върху Филипс:
	— Какво сте решили тази сутрин?
	— Да видим какво можеш да направиш.
	— Не разбирам.
	— Ще те запозная с една операция и след това ще видим какво можеш да направиш, ако изобщо можеш — обясни той.
	Какво може да направи? За какво говореше той? Когато беше отворил папката, беше сигурна, че ще започне да изброява престъпленията й, но сега беше объркана. Може би имаше други намерения. Каквото и да искаше, той със сигурност се държеше самодоволно. Снизходителният му тон й действаше като зъболекарска машина, уцелила нерв.
	Той погледна пак досието.
	— Студентка си в Бостън Колидж от доста време, но изглежда, си на път да се дипломираш. Но защо са ти били необходими толкова много години?
	Не можеше да се сдържи. Ако искаше да я смути, нямаше да стане. Тя направи крачка към него, изпърха с мигли и каза:
	— Не съм особено умна.
	Няколко агенти се засмяха. Филипс не реагира.
	— Готова ли си за обиколката? — Той прекоси стаята и спря на прага. — Само не докосвай нищо — каза той, преди да изчезне зад затъмненото стъкло.
	Тя погледна към стената от агенти зад нея. Беше й писнало от снизходителното отношение на Филипс и искаше да се махне оттам, но очевидно нямаше избор, така че неохотно го последва. Продължиха по коридор със стени от прозрачно стъкло. Наоколо кипеше толкова оживена дейност, че тя не знаеше накъде да погледне първо. Преминаха покрай огромна стая, пълна с компютри и техници, всичките мъже, облечени в костюми с вратовръзки, свалили саката си. Алисън спря да погледа. Те пишеха усилено по клавиатурите и се взираха в екраните. На далечната стена срещу нея имаше огромна карта на света. Появяваха се светещи точки и линии, свързващи една предавателна станция с друга, отразявани от сателити около Земята. За Алисън беше очевидно, че се опитват да определят точното местоположение на произхода на кибер атака, но хакерът си беше изградил защити. Спря да погледа. Екранът се запълваше с все повече точки, което показваше, че техниците не са стигнали доникъде.
	Когато Филипс забеляза, че Алисън не е зад него, той се върна с няколко крачки.
	— Какво правиш?
	Тя не отговори в продължение на няколко минути. Докато гледаше светлините да подскачат по екрана, започна да разпознава модела. Беше го виждала и преди.
	— Това обучение ли е?
	— Не, разбира се, че не е. Това не е учебно заведение. Всички тези хора са професионалисти.
	— Тогава защо им отнема толкова дълго време да…? — Тя замълча. Опитвайки се да бъде по-дипломатична, промени въпроса си така, че да не прозвучи заядливо. — Колко време ще им е необходимо, за да установят точното местоположение на търсения обект?
	— Може да отнеме ден-два, понякога и повече, случва се и местоположението да изчезне, преди да сме открили изходната точка. — Той се вторачи в нея, докато тя изучаваше картата, а след това й отправи предизвикателство. — Мислиш ли, че можеш да се справиш по-добре?
	Ето го пак — този сарказъм в тона и изражението му. Реши, че няма да му позволи да я дразни, докато той не каза:
	— Аз не мисля така.
	Мина покрай него, отвори вратата и влезе в стаята. Във въздуха се носеше аромат на афтършейв. Мъжете в стаята я погледнаха и спряха работа. Тя се усмихна, приближи се зад един служител и рече:
	— Имате ли нещо против да опитам?
	Всички глави се обърнаха към Филипс, който все още беше зад стъклото. Той кимна.
	Друг служител почти събори стола, докато ставаше.
	— Заповядайте — каза той, — можете да използвате терминала до Стан. — Той се втурна към задния ред, постави картата си в слота, след което издърпа стола. — Ето, заповядайте. Всичко е готово.
	Той се представи. Останалите единадесет души го последваха. Интересуваха се какво прави там, но тя не губи време да им обяснява. Седна, нагласи стола си, взираше се съсредоточено в екрана няколко секунди и започна да пише. Бе толкова погълната от задачата, че вече не обръщаше внимание на обкръжението си.
	Подразнен, Филипс изчака навън. Бе затрупан с работа и това упражнение с Алисън му се струваше губене на време, но заповедите си бяха заповеди и той, разбира се, ги следваше, макар и с неохота. Инструкциите му бяха да й покаже кибер центъра, обаче внезапното й съсредоточаване върху проблема би могло да доведе до резултатите, които той очакваше. Ако това се случеше, щеше да може да се сбогува с госпожица Трент възможно най-скоро.
	— Сър, колко време смятате, че ще й отнеме, преди да се откаже? — запита един от агентите.
	Филипс не му отговори.
	Друг агент каза:
	— Не й трябва да разбира от компютри. Не и с подобна външност.
	— Осъзнаваш ли колко сексистки звучиш, Пиърс? — укори го другият агент.
	Филипс непрекъснато си гледаше часовника. Изминаха петнайсет минути, преди Алисън да спре да пише. Тя посегна за малко самозалепващо се листче, взе химикалка и написа нещо. После се изправи и благодари на служителите, че са й позволили да се присъедини към тях.
	— Отказа ли се? — Филипс мислеше, че задава очевиден въпрос, когато тя излезе.
	Усмихвайки се, тя залепи листчето на ревера на сакото му, обърна се и тръгна по коридора, за да намери Джордан.
	Той отлепи листчето от ревера си, за да види какво е написала. Беше адрес в Сан Франциско, Калифорния.
	— Какво по…?
	— Сър? — Агентът до него посочи към картата на стената. Всички служители се бяха изправили и гледаха как свързващите линии изчезнаха. След по-малко от минута остана само една точка. Над нея имаше адрес, същия, който Алисън беше написала на листчето.
	— Тя ли направи това? — попита агентът.
	Филипс се мръщеше, когато му подаде листчето и отговори:
	— Да.
	— Как… как го направи? — попита Пиърс.
	— Не знам — призна Филипс.
	— Мислиш ли, че е адресът, който търсим?
	— Да. Робъртс, обади се в офиса в Сан Франциско. Кажи им да изпратят на мястото специалния отряд.
	— Да, сър — отвърна Робъртс и се втурна към най-близкия кабинет.
	Тримата агенти се спогледаха.
	— Ами ако сме допуснали грешка? — попита Пиърс.
	— Значи сме допуснали грешка. — Филипс погледна към празния екран и каза: — Хийли, по-добре го извикай. Той ще иска да види това. — _И ще злорадства_ — добави наум.
	— Той беше прав, нали? — попита Хийли.
	Филипс въздъхна.
	— Очевидно. Извикай го — заповяда той отново. — Нортън, ти доведи госпожица Трент в офиса ми. Къде отиде тя?
	— Намира се в залата за криптиране с госпожа Клейборн. Ще я извикам.
	Пиърс проговори:
	— Аз ще я доведа.
	— Не, аз ще го направя — настоя Нортън и побърза да излезе.
	Той намери Джордан и Алисън, заобиколени от мъже. Всички се опитваха да обяснят какво работят. Когато Нортън каза на Алисън, че Филипс иска да я види, Джордан предложи да отиде с нея, но Алисън й каза да остане.
	Филипс говореше по телефона, когато тя влезе в кабинета му. Той й направи знак да седне, но тя продължи да стои пред бюрото му. Веднага щом затвори, тя изтърси:
	— Тук работят ли жени изобщо?
	Забелязал недоволството във въпроса й, той отвърна:
	— Всъщност да.
	— Не видях нито една — отговори тя.
	— Офисът е нов и в момента попълваме позициите, но вече имаме много жени в нашия помощен персонал. И ако бяхте отишли в други отдели, щяхте да видите няколко жени, които са анализатори, и…
	Алисън не чу останалата част от отговора му. С края на окото си видя един мъж, който вървеше към кабинета. Беше й смътно познат. Тя си забрави мисълта и макар да бе невъзпитано, обърна гръб на Филипс и се вгледа в приближаващия мъж. Пистолетът издаваше, че е агент. Висок, привлекателен агент, поправи се тя, с пясъчноруса коса и фигура на римски гладиатор.
	Той влезе в кабинета със сериозно изражение. Погледна Филипс за секунда, преди да отправи взор към нея.
	— Беше съвсем прав — каза му Филипс с неохота.
	— Да, вече разбрах — отвърна той.
	Алисън го погледна учудено и го разпозна.
	— Това сте вие — каза тя. — Бяхте на семинара, когато Джордан говореше. Наблюдавахте ме.
	— Да, бях там.
	— За какво е всичко това? Какво става? — Тя не му даде време да отговори, като добави: — Кой сте вие?
	Агентът просто се усмихна и протегна ръка.
	— Казвам се Лиам Скот. И съм много щастлив най-после да се запозная с теб, Алисън.


>	Пета глава

	Охо! Най-после? Той бил много щастлив най-после да се запознае с нея?
	Алисън имаше лошо предчувствие и изведнъж изпита непреодолимо желание да се обърне и да избяга колкото може по-бързо, знаейки, че някой от агентите може да я спре, преди да стигне до асансьора. Но въпреки това искаше да опита.
	За щастие, преди да направи и крачка, дойде на себе си и се овладя. Филипс издърпа един стол и й го посочи. Тя седна и кръстоса крак върху крак. Бедрото й от страничната цепка на полата се заголи, тя я подръпна надолу и небрежно скръсти ръце в скута си. Надяваше се, че нервността й не си личи, докато умът й трескаво се мъчеше да разбере какво иска агент Скот. Наложи си да запази спокойствие и да се опита да се държи като спазващ законите гражданин.
	Да бе. Спазващ законите… с изключение на тридесет и осем милиона долара, които беше взела от сметките на хакерите CHF. Да не говорим за милионите, които беше възстановила при следващите хакерски атаки. Тя не беше взела парите, разбира се. Просто ги беше преместила в сметки, от които ФБР можеше да ги изтегли. И все пак, за да ги намери, беше посещавала — предпочиташе тази дума пред „хаквала“ — защитени системи. Беше много предпазлива и беше сигурна, че е влизала и излизала, без да оставя следи, които можеха да бъдат проследени от ФБР или друга агенция. Не беше присвоила нищо за собствени цели, нито беше причинила вреда някому. Само помагаше. Това не я правеше престъпник… нали?
	Кого заблуждаваше? Ако знаеха какво е направила, щяха да я арестуват.
	Сега, докато седеше там и двамата агенти от ФБР внимателно я изучаваха, се запита дали влизането й в някои от тези сайтове не беше грешка. Постоянно си напомняше, че е била внимателна — винаги внимаваше — но все пак понякога се налагаше да бърза.
	Мълчанието на двамата мъже, които продължаваха да я гледат очаквателно, беше изнервящо. В един миг беше сигурна, че е извън опасност, а в следващия беше готова да протегне ръце за белезниците. Филипс най-накрая заобиколи бюрото си и седна, докато агент Скот, скръстил ръце, я изучаваше. Тя отчаяно се опитваше да не го поглежда, но беше невъзможно да не забележи колко е привлекателен. Не можеше да повярва, че такива глупости й се въртяха в главата. _Концентрирай се_ — каза си тя. — _Съсредоточи се върху настоящия проблем._ Способността й да се концентрира беше една от най-силните й страни. Колко пъти сестрите от гимназията „Свети Доминик“ я бяха хвалили точно за това?
	Щяха ли да я арестуват тези мъже, или не? Усещаше, че отново я обзема паника. Така ли се чувстваше Уил всеки път, когато полицията почука на вратата му? Или изобщо не му пукаше?
	Тя си пое дъх и попита:
	— Защо съм тук?
	Агент Скот отговори:
	— Исках да се запозная с теб. Чувал съм много за теб, Алисън. Твоят талант е впечатляващ.
	— С кого сте говорили?
	— С няколко души.
	— С други думи, няма да ми кажете.
	Той остави въпроса й без отговор. Просто се усмихна. Трапчинката на бузата му, когато се усмихваше, смекчаваше строгия му вид. Всъщност във всяка друга ситуация щеше да каже, че тя му придава закачлив чар. Имаше и прекрасен акцент. Британски или австралийски, предположи тя.
	Агент Филипс проговори:
	— Както знаеш, обектът е нов и работата ни тук е от изключително значение.
	— Малкото, което видях, е впечатляващо. — Тя погледна агент Скот и каза: — Трябва да тръгвам.
	Точно когато ставаше, Филипс попита:
	— Би ли се подложила на детектор на лъжата?
	Тя отново седна.
	— Извинете… Да се подложа на детектор на лъжата…
	— Да — каза Филипс.
	— Защо да го правя?
	— Бихме искали да работиш за нас — обясни той. — Но първо трябва да преминеш теста.
	— Предлагате ми работа? — Тя погледна от единия агент към другия. И двамата кимнаха.
	Безсилна от облекчение, тя изпусна дъха, който сдържаше.
	— Благодаря ви за предложението, но ще трябва да откажа.
	— Защо? — попита Филипс. — Ти дори не знаеш каква е работата или каква ще бъде заплатата ти. Как можеш да кажеш „не“?
	_Време е да бъдем откровени_ — реши тя.
	— Не искам да работя тук.
	Филипс изглеждаше учуден.
	— Защо не? — попита той и преди да му отговори, допълни: — Мисля, че не разбираш каква уникална възможност е това.
	— Знаем, че искаш да завършиш колежа — каза агент Скот.
	— Тя е последен курс — каза му Филипс. Той погледна Алисън.
	Виждайки, че започва да се дразни, Скот се намеси:
	— Помисли си, преди да решиш. Не сме ти обяснили какво ще бъде естеството на работата ти.
	— Не ме интересува, агент Скот.
	— Наричай ме Лиам — настоя той. — Какво ще кажеш да поговорим по-късно? Довечера ще ходиш у Джордан, нали?
	Откъде знаеше?
	— Да — каза тя.
	— Добре. — Той се обърна към Филипс и попита: — Свършихме ли тук?
	— Засега. Надявах се днес да я подложа на теста — призна той, — но можем да почакаме.
	Алисън искаше да се махне възможно най-бързо. Имаше нужда да остане сама, за да осмисли случилото се. Знаеше, че имат скрити мотиви. Просто не знаеше точно какви. Как бяха разбрали за нейния „талант“? С кого са говорили? Какво очакваха от нея? Ако беше обмислила предложението им дори за миг, щеше да настоява за отговори на тези въпроси, но фактът, че я бяха манипулирали, будеше в нея подозрения, които не можеше да пренебрегне.
	— Ако се съгласиш да работиш тук, ще отговаряш само пред мен — обяви Филипс.
	Той щеше да й бъде шеф? Наистина ли смяташе, че това може да й бъде стимул?
	— Колкото и примамливо да звучи, все пак отказвам.
	Филипс заобиколи бюрото.
	— Надявам се, че ще премислиш.
	Тя се ръкува с него, после със Скот, като благодари и на двамата, че са й позволили да види част от кибер центъра. Но не можа да си тръгне бързо: агент Скот не пускаше ръката й. Тя я дръпна, а той я привлече.
	— Има ли някакъв проблем? — Беше трудно да разгадае усмивката му.
	— Надявах се да ми отговориш на няколко въпроса, преди да си тръгнеш — отвърна той. — Предполагам, че ще мога да ти ги задам довечера.
	О, не. След тази среща, нямаше начин да отиде у Джордан довечера. Реши да запази тази информация за себе си и продължи играта.
	— Да, може да ме попитате тогава. А сега ще ме пуснете ли, агент Скот?
	— Лиам.
	Филипс привлече вниманието й:
	— Има още едно нещо, преди да си тръгнете.
	Тя се обърна към него.
	— Да?
	— Някога да сте хаквали сайт на правителствена агенция?
	Въпросът я шокира и свари неподготвена.
	— Не — отговори категорично тя. Технически погледнато, казваше истината. Тя беше изпращала на електронната поща на ФБР ценна информация, но никога не беше разбивала тяхната система.
	— ФБР? ЦРУ?
	— Можете да минете през цялата азбука, ако искате. Отговорът ще продължи да бъде отрицателен. Не съм прониквала в сайтове на правителствени агенции. Това е незаконно.
	— Никога?
	— Никога — настоя тя.
	— Ако го бяхте направили, бихте ли го признали на федерален агент?
	Тук я хвана.
	— Не, не бих.
	— Сега разбирате ли необходимостта от тест с детектора на лъжата.
	— Разбира се. Все пак няма да се подложа на такъв.
	— Защо?
	Струваше й се, че се бяха върнали там, откъдето започнаха.
	— Защото не искам да работя тук.
	— За правителствените агенции… — рече Филипс.
	— Да.
	— Наистина, никога ли не сте хаквали…
	Толкова тъп ли беше този човек?
	— Не, не съм.
	— А бихте ли могли?
	Той зададе въпроса точно когато тя заобиколи Лиам и се запъти към вратата. Обърна се и каза:
	— Никога не съм опитвала.
	Лиам поклати глава.
	— Той не попита това, а дали можеш да го направиш?
	Реши да бъде честна, без значение колко арогантно щеше да прозвучи.
	— Вероятно. — Помисли си още няколко секунди и добави: — Да, сигурна съм, че бих могла. Сега доволни ли сте?
	Лиам се ухили:
	— Дори не можеш да си представиш колко.


>	Шеста глава

	Алисън искаше да разбере защо я разпитваха, но желанието й да избяга надделя. Пронизващите зелени очи на Лиам Скот се взираха в нейните, но не издаваха нищо.
	— Нека да позная. Няма да ми разясниш какво се случва — каза тя.
	— Не, не сега — каза Лиам. Той й отвори вратата. — Нека поговорим довечера, ще можеш да ми зададеш колкото си искаш въпроси.
	— Ще ми отговориш ли?
	— Да — увери я той. — Ще те взема в седем.
	Преди да може да възрази и да му каже, че няма да ходи никъде с него в седем тази вечер или която и да е друга, агент Филипс се намеси:
	— Повярвайте ми, Алисън. Ще намеря начин да ви убедя. Мисля, че ще ви бъде приятно да работите тук.
	Тя поклати глава, за да му покаже, че не е съгласна, и когато се обърна, Лиам беше изчезнал.
	— Искате ли да разгледате останалата част от центъра сега? — предложи Филипс.
	— Не, благодаря.
	Не изчака придружител. Излезе бързо от офиса на Филипс, намери Джордан и я убеди, че е време да си тръгват. Когато най-после останаха сами в колата, Алисън я подложи на кръстосан разпит.
	— Защо не ми каза за агент Скот?
	— Кой е агент Скот?
	— Лиам Скот.
	Джордан мина през портите и подкара по пътя, след което погледна Алисън.
	— Не знам за кого говориш.
	— Не беше ли в течение, че са планирали всичко това, за да ме проверят?
	Джордан изглеждаше напълно объркана.
	— Какво?
	— Довечера Лиам Скот ще вечеря у вас и настоява да ме вземе в седем от нас, за да го придружа.
	Тъй като пътуваха по празен павиран път, Джордан не си направи труда да отбие. Директно спря колата и се обърна към приятелката си.
	— Как така ще идва на вечеря у нас?
	Преди Алисън да отговори, Джордан каза:
	— Поеми си дъх и ми разкажи всичко. Започни отначало и се опитай да звучиш смислено.
	— Не съм сигурна, че ще мога, защото самата аз не виждам смисъл. Наистина ли не познаваш Лиам…?
	— Не, не го познавам.
	— Ами съпругът ти? Възможно е Ноа да го е поканил. И двамата са от ФБР. Може да са стари приятели, но просто никога не го е споменавал.
	Джордан изрови телефона от чантата си и прегледа съобщенията. Нямаше от съпруга й, но имаше едно от брат й Алек, който беше дошъл от Чикаго. Извиняваше се за късното предупреждение, щял да дойде на вечеря с един приятел. Джордан прочете съобщението на Алисън.
	— И Алек е във ФБР, нали? — попита Алисън.
	— Да — отвърна Джордан. — Разкажи ми какво се случи в центъра.
	— Филипс извади мое досие. Знаеше за семейството ми, точно колко години следвам…
	— Защо? — попита Джордан.
	— Предложи ми работа. Мисля, че има и още нещо. Ако ставаше дума само за набиране на персонал, защо не ми се обадиха за интервю? Защо са намесили и теб? И защо ни манипулираха да отидем там, на място?
	— Съжалявам, Алисън. Нямах никаква представа. — Джордан се замисли за секунда. — Ясно е, че искат нещо от теб — добави тя. — Може би твоят кавалер ще ти каже повече довечера.
	Алисън изглеждаше ужасена, което накара Джордан да се разсмее.
	— Лиам Скот не ми е кавалер. Всъщност мисля да не идвам тази вечер.
	— Напротив, ще го направиш — каза Джордан. — Не си ли любопитна да разбереш какво искат от теб?
	— Ти ще ми кажеш.
	— О, не, трябва да присъстваш. Не мисля, че агент Скот ще ти позволи да откажеш. Агентите на ФБР обичат да става на тяхното. Какъв е той?
	Секси. Това беше първата дума, която й дойде наум, но Алисън не би го признала пред Джордан. Вместо това каза:
	— О, нали знаеш.
	— Не, не знам. Кажи ми.
	Алисън сви рамене.
	— Той е агент на ФБР. Но се усмихва. За разлика от Филипс.
	Джордан включи на скорост и потегли.
	— Предполагам, че ще науча повече за Лиам Скот довечера. Иска ми се Ноа да беше тук, но се връща от Маями следващата седмица.
	Няколко минути преминаха в мълчание, докато Алисън премисляше отново странната среща.
	— Филипс звучеше толкова самоуверено — каза тя.
	— Какво имаш предвид?
	— Каза ми, че ще намери начин да ме накара да работя за него, а аз не мисля, че е човек, който блъфира.
	— Определено не е — съгласи се Джордан.
	— Също така каза, че ще трябва да премина тест с детектор на лъжата, а аз не мога да го направя.
	— Защо?
	Алисън имаше доверие на Джордан, но не й бе споделяла за набезите си в интернет.
	— Според теб?
	— Смяташ, че няма да го издържиш.
	— Сигурна съм, че няма да го издържа, и може да се озова в затвора. — Алисън знаеше, че не е причинявала щети на сайтовете, в които беше прониквала, така че не се тревожеше, че ще бъде преследвана за унищожаването им, но самото количество на хаковете й можеше да доведе до сериозно обвинение.
	— Преувеличаваш.
	— Ни най-малко.
	Джордан не трепна.
	— Добре, тогава не прави теста. Не отстъпвай. Никой не може да те принуди.
	— Няма ли да ме попиташ какво съм направила, за да ме пратят в затвора?
	— Ще ми кажеш, когато си готова.
	Алисън се усмихна.
	— Ти си изключителна. Бих умряла от любопитство и вероятно щях да ти натяквам, докато не ми кажеш.
	— Твоят телефон ли звъни, или моят?
	— Моят — каза Алисън. Тя видя, че има три гласови съобщения, всички от леля й. Първото беше кратко и спокойно. Леля й молеше да й се обади възможно най-скоро. Имало проблем, каза тя, без повече подробности. Второто беше по-агресивно. Тонът на леля й беше заядлив. Каза, че чакала два часа Алисън да се обади. Защо не го е направила? Разбира ли колко е егоистична и неблагодарна? Третото съобщение беше направо комично. Посред гневната й тирада чичо й бе започнал да крещи и след секунди двамата се впуснаха в настървена караница. За съжаление, Алисън беше свикнала с шумните им кавги. Тирадите в „Кой се страхува от Вирджиния Улф?“ бяха учтиви разногласия в сравнение с аргументите на тази двойка.
	— Ще й се обадиш ли? — попита Джордан.
	— Чу ли за какво става въпрос?
	— Беше невъзможно да не чуя, имайки предвид децибелите им.
	Алисън не направи опит да извини поведението им.
	— Ще им звънна, когато се прибера.
	Три съобщения едно след друго показваха, че проблемът е сериозен. Дали Уил отново беше загазил? Разбира се, че беше. Колко пъти беше обещавал, че няма да бъде толкова импулсивен?
	Почти бяха стигнали кампуса, когато Джордан попита:
	— Винаги ли е било така? Имам предвид… крещенето и гнева?
	— Общо взето — отвърна Алисън. Побърза да смени темата, давайки на Джордан да разбере, че не иска да обсъжда неадекватните си роднини. — Какво ще правиш за вечеря? Брат ти нали знае, че не можеш да готвиш?
	— Ставам по-добра — възрази Джордан.
	— Значи… доставка до дома?
	Джордан кимна.
	— Мисля да е от китайски ресторант.


	Алисън крачеше нервно из хола. Не искаше да излиза тази вечер, не и след разговора с леля й. С чичо й бяха прегледали сметките и бяха убедени, че едно плащане от Джовани липсва. Сумата беше значителна и те смятаха, че Алисън е похарчила парите или ги е скрила от тях. Цели пет пъти чу, че е неблагодарна, и след като леля й най-после се успокои и чичо й спря да крещи, Алисън обясни, че Джовани още не беше издал чека. Плащането щеше да се извърши в края на месеца, точно като всички останали.
	Не получи извинение. Само кратко „Добре, тогава“, преди разговорът да приключи. Алисън бе изтощена до краен предел. Искаше й се да закрещи, просто за да се освободи от гнева и усещането за безсилие. Честно казано, разбираше защо Уил се държеше така. Те не му крещяха, но да бъде център на постоянното им внимание беше по-лошо, отколкото да го пренебрегват. Когато Алисън слагаше слушалките и се потапяше в своя кибер свят, тя можеше да избяга от караниците. Уил не можеше.
	След като чичо й загуби работата си, караниците станаха по-сериозни. Финансовото им положение беше стабилно. Притежаваха къщата. Имаха известни спестявания, а чичо й получаваше и пенсия. После Уил започна да източва всичките им средства. Проблемите със закона струваха скъпо.
	Чувствата към братовчед й бяха доста сложни. Тя му се ядосваше през повечето време, но също така и му съчувстваше. Чувствата към леля й и чичо й бяха още по-объркващи. Съзнаваше, че трябва да оцени това, което бяха направили за нея, но не можеше да ги понася и полагаше всички усилия да стои настрана. Откакто се беше изнесла, тя се беше връщала едва няколко пъти и всеки път вземаше по нещо от вещите си. Опразваше стаята си, докато отнесе всичко, което притежаваше или имаше стойност за нея, в къщата, която споделяше с двамата си приятели. Тя се беше превърнала в нейно убежище, но скоро щеше да я напусне. Наближаваше дипломирането и тя си имаше планове. Щеше да се премести в Калифорния. Самата мисъл за бъдещето й след дипломирането повдигна духа й.
	Обикновено, веднага щом приключеше някой стресиращ телефонен разговор с леля си, отделяше час или два, за да отиде във фитнеса и да потренира. Бягането по пътечката й помагаше да си проясни ума. За жалост, тази вечер нямаше време. Беше вече шест и половина, а Лиам Скот щеше да бъде пред вратата й в седем. И вероятно щеше да бъде точен.
	Нямаше да се облича специално за него. Обу любимите си удобни джинси, дълъг тъмносин вълнен пуловер и ниски обувки. Погледна се в огледалото. Реши, че се нуждае от подстригване. Косата й беше вече под раменете. Прибра я назад с шнола. Тъй като имаше още няколко минути и защото изглеждаше бледа и напрегната, си сложи малко руж.
	Мислите й се върнаха към кибер центъра. Защо Лиам не й каза какво иска още там? Защо го отлагаше? Дали имаше намерение да я сплаши? Ако е така, беше успял. Фактът, че Филипс й беше предложил работа, означаваше, че тя е извън подозрение, нали? Но какво още имаше в нейното досие? Лиам Скот я гледаше, сякаш знаеше всичките й тайни. Ами ако просто чакаше удобния момент, за да я обвини? Дали не изчакваше, докато събере повече доказателства? Може би ще използва тази вечер с Джордан като уловка, за да я хване, когато бдителността й е притъпена? Божичко, колко нервна беше. Нека това да ми е за урок — помисли си тя. Не искаше да забравя неприятното чувство в стомаха си. Всъщност беше нарушавала закона неизброимо много пъти и въпреки че прегрешенията й бяха, според нея, напълно невинни, мотивите й нямаше да имат значение в съда. Тя се закле никога повече да не прави нищо незаконно до края на живота си.
	Безпокойството й излизаше извън контрол. Когато Лиам паркира до бордюра, тя вече си се представяше в оранжев затворнически гащеризон. Знаеше, че реагира пресилено… но ако не беше така? Искаше да го наругае заради агонията, която й причиняваше, но вместо това реши да бъде сдържана. Студена като лед, но все пак дама.
	Стоеше до прозореца и го наблюдаваше как се приближава по тротоара. Беше се преоблякъл в джинси, бяла риза и кожено яке. Трябваше да признае, че не изглеждаше толкова опасен, колкото по-рано. Ако не знаеше кой е и го видеше на улицата, определено щеше да бъде привлечена от него. След такива мъже се обръщаха глави. Много жалко, че беше агент. Алисън грабна чантата си и се отправи навън, за да го пресрещне.


	Лиам спря, когато тя се спусна по стъпалата. Гледаше я как крачи към него и полагаше всички усилия, за да не реагира, но това беше почти невъзможно. Не можеше да си обясни привличането, което почувства в момента, в който я срещна. Само знаеше, че това никак не му харесва. За него тя беше служебна задача. Нищо повече, нищо по-малко. Средство за постигане на целта, напомни си той. Тя се движеше така, сякаш беше на модния подиум — изправила гръб, вдигнала високо глава, изражението й не разкриваше нищо — несъмнено поза, усъвършенствана с практиката. По дяволите, тя беше красива жена… жена с характер.
	Когато се приближи до него, тя се намръщи и каза:
	— Наистина не ми се излиза тази вечер.
	В отговор той й отвори вратата на колата, за да влезе.
	— Разбира се, че искаш — каза той и затвори вратата, преди тя да успее да отговори.
	Щом потеглиха, той попита:
	— Гладна ли си?
	— Винаги съм гладна.
	Той помисли, че тя се шегува, и се засмя, но я погледна и видя, че е сериозна. Тя гледаше втренчено напред с безизразно лице.
	— Това си е чиста загуба на време — каза тя. — Не разбирам какво мислиш, че ще постигнеш, като ме заведеш в дома на Джордан.
	— Надявах се да възприемеш по-позитивно моето предложение, когато си в приятелска среда. — Тя го погледна скептично и той добави: — Не се безпокой. Няма да те взема в плен.
	— Защо аз? Как се стигна до всичко това?
	— Работил съм няколко пъти с Алек Бюканън и той ми разказа за сестра си Джордан, която е компютърен гений. Точно сега имам нужда от гений.
	— Джордан е блестяща. Всеки го знае. Чу я да говори на семинара.
	— Да — съгласи се той.
	— Така че… защо Филипс не предложи работата на нея?
	— Защото ти си по-добра.
	— Как го реши? — протестира тя.
	— Дойдох на семинара, за да чуя Джордан, но също така чух и теб. Тогава проверих някои неща. Ще се изненадаш какво можеш да откриеш за един човек.
	Леката усмивка, която повдигна ъглите на устата му, накара Алисън да се почувства изключително неловко. Дразнеше ли я? Или се усмихваше, защото беше доволен от уличаващата информация, която бе открил за нея?
	— Все пак не разбирам — каза тя. — Ако ФБР иска да ми предложи работа, защо просто не уредихте интервю и не ме попитахте? Защо трябваше да ме доведете с измама в кибер центъра ви?
	— Идеята бе на Филипс. Той не смяташе, че ще разговаряш с нас. Плюс това, не вярваше на информацията за твоите способности. Трябваше да го види с очите си.
	— Вече ти дадох отговор. Не трябваше да си правиш целия този труд.
	Изминаха няколко пресечки в мълчание, а тишината само засилваше тревогата на Алисън. Тя кръстосваше крак върху крак отново… и отново… и отново. Беше скръстила ръцете си в скута и беше сигурна, че изглежда спокойна… докато Лиам не се пресегна и постави ръката си върху нейните. Тогава тя разбра колко е нервна всъщност.
	— Неспокойна ли си с мен? — попита той.
	— Неспокойна? Не, разбира се, че не. Има ли причина да бъда?
	— Добре — каза Лиам. Не можеше да си представи какво се случва в съзнанието й, но тя изглеждаше на ръба на паниката. — Разкажи ми за себе си.
	— Защо? — Алисън чу страха в гласа си и настръхна.
	— Искам да те опозная, а и ти да ме опознаеш — отговори той.
	— Имаш досието ми. Мислех, че вече знаеш всичко. — В мига, в който изрече думите, осъзна колко язвително прозвучаха. Господи, искаше й се да може да се успокои. — Добре. Какво би искал да научиш?
	— Живееш с двама мъже. Обвързана ли си с някого от тях?
	— С двама студенти — поправи го тя — и не, не съм. Те са мои приятели.
	— Винаги ли си живяла в Бостън?
	— Не. Ами ти? Къде си израснал? — попита тя в опит да отклони вниманието му от себе си.
	— Роден съм във Филаделфия и живях там със семейството си до тригодишна възраст — обясни той. — После баща ми беше повишен и преместен в Мелбърн, Австралия. Израснах там, но се върнах в Щатите, за да уча в Принстън.
	— Сега в Бостън ли живееш?
	— Не.
	Тя го изчака да продължи, а когато той не го направи, попита:
	— А къде?
	— В последно време предимно от хотел на хотел.
	Това не беше точен отговор. Обаче тя нямаше намерение да настоява. Какво я интересуваше къде живее? След тази вечер вероятно никога повече нямаше да го види.
	— Имаш ли братя или сестри?
	— Един по-малък брат. Добре, сега е твой ред. Разкажи ми за твоето семейство.
	Беше сигурна, че знае всичко за семейството й. Проверката на биографията й, която са направили с Филипс, очевидно е била изчерпателна, но тя реши да продължи играта. По-добре да го предразположи, отколкото да го отблъсне.
	— Леля ми и чичо ми живеят в Емерсън. Това е малко градче на около два часа и половина от Бостън. Имам сестра, Шарлът. Тя е по-голяма, но ние сме много близки.
	Той не отрони и дума. Просто я изчака да продължи.
	— Родителите ми загинаха при самолетна катастрофа. Бях на четири години, когато се случи, а Шарлът беше на десет. Леля и чичо ни прибраха. Ако не го бяха направили, щяха да ни изпратят в приемни семейства и вероятно щяха да ни разделят. Много съм им благодарна.
	Не това, което каза, а безизразният начин, по който го каза, разкриваше достатъчно, сякаш го беше повтаряла толкова много пъти, че вече го бе научила наизуст.
	— Имам братовчед — продължи тя. — Името му е Уил. Той е по-голям от мен с две години и изобщо не се разбираме. Знаеш и това, нали?
	— Така ли?
	Лиам й се усмихна, което за малко да наруши концентрацията й. Той наистина беше супер секси. Тя отхвърли нелепата мисъл и си припомни какво искаше да каже.
	— Сега искаш да говоря за него, нали?
	— Всъщност…
	— Да, Уил има проблеми със закона. Нарушавал го е повече от веднъж и да, има ужасен нрав, но ходи на терапии за контрол на гнева и на сеанси при социален педагог, който да му помага да се справи с това. Да, идеята не беше негова. Съдът го накара да ги посещава. Все пак, сигурна съм, че ще има ефект. — После въздъхна и каза почти шепнешком: — Не, това не е вярно. Не мисля, че ще се промени. Уил има някои лоши навици. Един от тях е да движи с хулигани.
	— А другите? — попита той.
	— Той не желае да работи усилено и да се развива. Търси лесната печалба и не го интересува как ще я получи и кого ще нарани — отговори тя. — Има оправдание за всичко — продължи. — Непрестанно крои планове за бързо забогатяване и разбира се, те имат обратен ефект. Изписвал е много чекове без покритие, но родителите му винаги ги погасяват. Истината е, че Уил все още не е пораснал, и не съм сигурна, че някога ще порасне. Цял живот е бил глезен. Родителите му живеят, за да му угаждат. Отвратително е, наистина… — Тя внезапно млъкна, осъзнавайки, че споделя много повече, отколкото би трябвало. Само че вече не можеше да попречи на дълбоко таените чувства да се излеят.
	— Какво ще кажеш за компютрите? — попита Лиам.
	— Какво за тях?
	— Уил добър ли е с компютрите?
	— Той не е хакер, ако питаш това. Да, оправя се и смята, че е добър, но не е така. Според мен е посредствен.
	— Знае ли какво можеш да правиш ти?
	— Не мисля, но няма как да съм сигурна.
	Алисън се втренчи в уличните светлини, потънала в мислите си. Тя се беше разбъбрила и нямаше представа какво мисли Лиам сега. Беше ли нелоялна, като му разказа за Уил? Иронията беше, че всъщност смекчи истината. След като го обмисли, реши, че не му е казала нищо, което вече не е знаел. Изведнъж забеляза, че пак започва да кръстосва краката си, и веднага спря.
	— Алисън?
	— Да?
	— Винаги ли си толкова напрегната?
	— Не, невинаги — отвърна тя. — Но когато съм с агент на ФБР, който не ми казва какво иска от мен, имам склонност да ставам малко неспокойна.
	Цялата ситуация бе необичайна. Пътуваше в кола с мъж, за когото знаеше само, че работи за ФБР и има голяма власт. Това бе очевидно от начина, по който агентите му отговаряха. Също така той безспорно бе много привлекателен и харизматичен. Определено излъчваше магнетизъм. Жените прималяваха пред загадъчни мъже като него, но не и тя. Никога не би си позволила да бъде толкова уязвима.
	Алисън беше потънала в мислите си и не осъзна, че колата беше спряла.
	Лиам заобиколи, за да й отвори вратата. Той изчака минута и след това попита:
	— Готова ли си?
	Алисън се стресна и подскочи, после вдигна очи и видя, че Лиам се бе надвесил над нея с протегната ръка. Почувства се като идиотка. За колко ли време беше изключила? Това не беше типично за нея. Тя губеше представа за заобикалящата я среда единствено когато слагаше слушалките и се втренчваше в компютърния екран. Излезе от колата и се насочи към тухлената къща. Изкачи стъпалата към входната врата и позвъни.
	Джордан и Ноа се бяха нанесли в новото си жилище преди две седмици. Бяха търсили дом в историческата част на Бостън и когато тази наскоро реновирана къща се появи на пазара за имоти, те я грабнаха. Въпреки че беше напълно обновена, тя запазваше очарованието от предишния си живот. Двойните врати все още бяха с оригиналното си гравирано стъкло, а старинните фенери от двете страни, отдавна превърнати в електрически, светеха с кехлибарен блясък.
	Джордан отвори вратата и се усмихна любезно.
	— Лиам Скот, предполагам? — каза и протегна ръка.
	Лиам пусна Алисън да влезе пред него и пое ръката на Джордан.
	— Много ви благодаря, че ме приемате без покана.
	— О, сигурна съм, че това е идея на брат ми — каза тя. — Опасявам се, че домът ни все още не е във вид за гости, затова моля да ме извините за бъркотията. Бях много заета, а съпругът ми е в командировка.
	— Никога не съм го срещал — каза Лиам. — Но съм чувал много за него. Репутацията на Ноа Клейборн в Бюрото е впечатляваща.
	— Надявам се, че ще се запознаете някой ден.
	Влязоха в широко антре с отворено стълбище, водещо към втория етаж. До стената бяха подредени кашони. Дневната вдясно беше почти празна, като се изключат два стола и един диван. На пода имаше две все още опаковани лампи. Джордан ги поведе навътре, когато се чу звънецът.
	— Това трябва да е Алек — каза тя. — Обадих му се и го помолих да вземе вечерята.
	Тя отвори вратата и Алисън видя висок мъж с широки рамене, който държеше половин дузина торби с китайски символи.
	— Цялото меню на „Бо Линг“ ли си поръчала? — попита той Джордан, като вдигна торбите, за да й ги покаже.
	— Здравей, Алек — отвърна тя, като се наведе, целуна го по бузата и взе няколко торбички.
	Когато Джордан го представи, Алисън видя приликата помежду им. Беше в очите им, когато се усмихваха. Близостта им беше очевидна — те не само се обичаха, но също така се и харесваха.
	Последваха Джордан през хола към трапезарията. В средата имаше сгъваема маса с четири сгъваеми стола около нея. На нея бяха подредени хартиени чинии и салфетки.
	— Масата за хранене ще дойде след няколко дни — извини се Джордан. — А съдовете ни все още са опаковани. Надявам се, че тези ще свършат работа.
	След като я увериха, че всичко е наред, тя извади картонените кутии от торбите и ги постави в средата на масата. После попита кой какво иска да пие, а Алисън отиде с нея в кухнята, за да вземе бутилките с вода и бира.
	Алек изчака жените да се отдалечат, за да не го чуят, преди да се обърне към Лиам:
	— Тя ли е компютърният гений? Сигурен ли си?
	— Разбира се, че съм сигурен.
	— Тя… не знам, не е това, което очаквах. Каза ми, че е модел, но…
	— Но какво?
	— Забелязал си, че е красива, нали? — попита Алек.
	Лиам се засмя.
	— Не, не бях забелязал. Благодаря ти, че ми обърна внимание. Нали осъзнаваш, че сестра ти, която също е много красива, е блестящ програмист.
	— Предполагам — призна Алек, свивайки рамене, както само един брат би могъл, когато оценява сестра си. — Сигурно защото повечето компютърджии, които съм срещал, са момчета с дълга рошава коса и петна по тениските си.
	— Подобно на теб — отбеляза Лиам. — Пак ли работиш под прикритие? Това ли е причината за дългата коса и брадата?
	— Не, двамата с Ригън бяхме на почивка. Тук съм само за една вечер, след това се връщам в Чикаго. Ригън вече е там.
	Докато двамата мъже споделяха новините, Джордан и Алисън тихо разговаряха в кухнята.
	Джордан подаде на Алисън няколко бутилки от хладилника и прошепна:
	— Не изглеждаш на себе си.
	Алисън въздъхна тежко и каза:
	— Страхувам се, че ще ме принудят да премина детектора на лъжата.
	— Никой не може да те застави насила — увери я Джордан.
	— Ами ако Лиам разполага с информация, която да ме уличи? — попита Алисън.
	— Все още не знаеш какво иска — напомни й Джордан. — Не откачай, преди да разбереш. Освен това, аз съм на твоя страна, независимо от всичко.
	Няколко минути по-късно седяха около масата. Малката масичка и столовете изглеждаха миниатюрни в сравнение с мускулестите мъже, но въпреки че не им беше удобно, те не се оплакваха. Алек и Лиам поддържаха лек разговор. Джордан се поинтересува откога Лиам и Алек си сътрудничат, тъй като Лиам бе споменал, че пътува из целия свят, а Алек беше назначен в офиса в Чикаго. Те разказаха няколко от случаите, които ги бяха събрали. Лиам настояваше, че той пръв е направил услуга на Алек, а Алек беше също толкова сигурен, че той пръв е помогнал на приятеля си.
	— Лиам беше в Интерпол известно време — каза Алек на Джордан и Алисън.
	— За кратко — поправи го Лиам.
	— Но сега работиш за ФБР? — попита Алисън.
	— Да.
	— Защо пътуваш до толкова много страни? ФБР не се занимава със случаи в чужбина… нали така?
	— Разбира се, че се занимаваме — отговори Лиам. — Имаме агенти и персонал в аташирани служби по целия свят и работим с чуждестранните правителства. Винаги, когато става дума за престъпление или нападение срещу американец в чужбина, ние сме там, за да помогнем. Предоставяме също така нашите ресурси на чуждестранните правителства, когато имат нужда от тях.
	— Ти не беше ли в специалния екип на ФБР при удара в Индонезия? — попита Алек.
	— Какво имаш предвид под специален екип? — попита Алисън.
	Алек обясни:
	— Екип за борба с тероризма. Когато има нападение, те се задействат в рамките на часове. Те са водещите оперативни работници за започване на разследването.
	Тя се обърна към Лиам и зачака да разясни, но той не го направи. Остана мълчалив, докато не преминаха на друга тема. Точно тогава тя осъзна, че историите, които двамата с Алек им разказаха, бяха най-вече за ексцентрични типове, с които бяха работили, или за интересни места, които бяха посетили. Бяха споделили съвсем малко за опасностите или за заплахите, пред които се бяха изправяли. Лиам, особено, не издаваше нищо. Тя се питаше на какво ли бе станал свидетел. У него имаше нещо интригуващо. Той определено беше загадка. В един миг беше властен и командващ, а в следващия — очарователен и харизматичен. Тя седеше там, наблюдаваше го и се чудеше дали някой изобщо е виждал истинския Лиам Скот.
	Алек разказа историята на първата им среща.
	— Известно време мислех, че Лиам е престъпник — каза той.
	— Известно време бях — отвърна Лиам.
	— Нима нямаш нищо против да заобикаляш закона? — развълнувано попита Алисън.
	— Зависи — отговори той.
	Лиам отново не обясни, но отговорът му вдъхна надежда на Алисън. Щом той нямаше нищо против да заобикаля закона, може би щеше да прояви повече разбиране към нейната колекция от бъгове и броя на незаконно посетените от нея сайтове.
	Може би…


>	Седма глава

	Алисън беше прекалено нервна, за да се храни. След няколко хапки от задушените зеленчуци, стомахът й се разбунтува и тя не посмя да яде повече. Вътрешното й напрежение намаля, докато разговорът вървеше леко, но сега се завърна с пълна сила и тя се притесняваше, че ще получи паник атака. Беше й се случвало на няколко пъти през последните пет години. Не можеше да ги забрави. Бяха ужасии. Спомняше си вцепенението, което я обземаше. Не можеше да говори, не можеше да се движи, не можеше да диша. Сякаш около нея се беше обвил железен юмрук и бавно изстискваше живота й.
	Лиам я гледаше изпитателно. Лицето й пребледня и тя изглеждаше така, сякаш щеше да припадне. Какво криеше, та толкова се страхуваше? Беше сигурен, че в крайна сметка може да я накара да му каже, но щеше да отнеме време, а той не разполагаше с такова.
	Реши да я успокои.
	— Алисън, какво мислиш за агент Филипс?
	— Какво?… О, той е много сладък.
	Алек и Лиам се засмяха.
	— Сладък? Това е ново — каза Лиам.
	Тя осъзна, че е отговорила, без да мисли, и побърза да се поправи:
	— Искам да кажа, че е доста упорит. Винаги ли е бил такъв? — попита тя.
	— Откакто го познавам, което вече са пет-шест години — отвърна Алек.
	— Ако си в екипа му или работиш с него обаче, ще те подкрепя на сто процента — добави Лиам.
	Не беше сигурна какво има предвид с тази забележка.
	— Няма да бъда в неговия екип.
	— Може да си промениш решението — каза Лиам. — Не се знае.
	Реши да не спори с него. Щом искаше да бъде оптимист, негова воля.
	Джордан започна да събира кутиите от храната.
	— Алисън, ако си свършила, защо не отидете с Лиам в хола и не поговорите? Знам, че се вълнуваш да разбереш причината за тази среща.
	Думата „развълнувана“ не описваше точно как се чувства. Тя отнесе чинията си в кухнята, взе още една бутилка вода от хладилника и последва Лиам в хола. Той изчака, докато тя седна на дивана, после издърпа един стол и се настани срещу нея. Нищо не я отделяше от смущаващия мъж, който седеше насреща й. Той насочи цялото си внимание към нея, сякаш я изучаваше и се готвеше да й се нахвърли.
	Алек изненадващо се присъедини към тях. Той премести другия стол до Лиам. Алисън усети, че сърцето й бие до пръсване. Ако искаха да я изнервят, то се справяха чудесно.
	Лиам се наведе напред.
	— Всичко, което кажем тук, остава поверително. Моля да не го обсъждаш с никого.
	Очакваше бързо съгласие, преди да продължи, и беше съвсем неподготвен за отказа й.
	— Съжалявам, но не мога? Как така? — попита възмутено Алек.
	— Не мога да ви обещая, че ще запазя този разговор поверителен — обясни тя.
	— Но защо? — попита Алек.
	— Ще споделя с Джордан. — Преди да успеят да отговорят, тя продължи: — Съзнавам, че става дума за нещо важно. Но все пак ще й кажа. Тя ми е приятелка и ако попита, а тя ще го направи, ще й кажа.
	— Поне е искрена — каза Алек на Лиам.
	— Да, такава е — съгласи се Лиам. Той изглеждаше много сериозен, но звучеше, сякаш се канеше да се усмихне.
	Очевидно подразнен, Алек попита:
	— Ще кажеш ли на още някого, освен на сестра ми?
	— Не, само на Джордан — отвърна тя. Помисли си, че вероятно би трябвало да даде някакво обяснение, така че добави: — Предполагам, че това, което ще ми кажете, се отнася до работата ми с компютри, а Джордан е експерт в областта. Ценя високо нейното мнение.
	— Добре, за нея ще направим изключение — увери я Алек.
	Лиам се съгласи с кимване.
	Алисън погледна първо към Алек, после към Лиам, изучавайки лицата им, за да разбере дали има причина да се съмнява в думите им. Личеше си, че са напрегнати, но изглеждаха искрени. Тревогата й се разсея. Може би в края на краищата не я бяха довели тук, за да я разпитват или да я обвинят в престъпление. Може би имаха други намерения. Тя обмисли ситуацията още няколко секунди.
	— Добре — каза накрая. — Какво искате от мен?
	— Смятаме, че някой източва информация от файлове за поверителни дела. Надяваме се да ни помогнеш да разберем кой.
	— Файлове на ФБР? — попита тя.
	— Да — отвърна Алек. — Отначало се появиха незначителни подробности за някои случаи, но след това беше разпространена информация от особено значение. Наскоро изтече много важна информация, която за малко да доведе до загубата на дело и да компрометира доверието в агент. Смятаме, че извършителят има достъп до системата ни, но не успяхме да открием източника.
	Лиам попита:
	— Чувала ли си някога за АКС?
	Алисън поклати глава.
	— Това е федералната Агенция по кибернетична сигурност — продължи Алек. — Работещите там прекарват дните си в наблюдение на други агенции, включително ФБР. Също така търсят и вируси. Те са най-добрите в страната.
	— Най-добрите какво? — попита тя.
	— Хакери — отвърна Лиам.
	— ФБР получава ежеседмични доклади от АКС — каза Алек. — И тези доклади показват, че не се е наблюдавала необичайна активност. С други думи, не е имало нарушения. Не знаем дали пробивите идват отвътре или отвън и се нуждаем от човек, който не е имал връзка с тези агенции, за да работи по случая. Ако не ги спрем, изтичането може да стане още по-сериозно. Може би на този етап само проверяват докъде се простират възможностите им.
	— Как стигнахте до този извод? — попита тя.
	Алек отговори:
	— Разбрахме, че има изтичане, когато работехме по един случай в Хаваи. Но не можехме да го докажем. Много малко хора участваха в разследването и проверихме обстойно всеки един.
	— Не открихме нищо подозрително — вметна Лиам.
	Алек кимна.
	— Последният инцидент бе в Атланта. На оперативен сътрудник беше възложено дело, отнасящо се до подкуп на държавен служител. Той точно бе започнал да събира информация за евентуални свидетели и дори преди да предприеме задълбочено разследване, имената на свидетелите се появиха в интернет. В рамките на няколко дни двама от тях изчезнаха. Вината за изтичането падна директно върху него, но не разполагаме с доказателство, че той е пуснал информацията. Почти сме убедени, че източникът на тези течове е един и същ и че е част от нашата компютърна система. Проблемът е, че няма абсолютно никаква следа от хакерска намеса.
	Лиам подпря ръце на коленете си и се приведе към нея.
	— Мислиш ли, че би могла да влезеш и да излезеш от сайтове на ФБР и АКС, без да бъдеш засечена?
	Вече беше предположила, че ще я помолят да направи това, но все пак беше шокирана. Тя реши, че първите впечатления често са погрешни, защото, когато се запозна с Лиам и Алек, те не изглеждаха като нарушители на правилата.
	— Знаете ли колко години ще ми дадат, ако ме хванат?
	— Николко, ако работиш за нас — изтъкна Алек.
	— Можеш ли да го направиш? — настояваше Лиам.
	Тя си пое дълбоко въздух.
	— Искате да се съревновавам със специалистите?
	— Да. — Гласът на Лиам прозвуча категорично. — Никой, освен агент Филипс, няма да знае истинската причина да бъдеш в кибер центъра. Останалите служители ще мислят, че Филипс те е привлякъл като анализатор по сигурността. След като видя на какво си способна, Филипс реши, че би искал да ти възложи и други задачи. Поиска да се обвържеш с нас за поне година.
	Да работи за агент Филипс цяла година? Дори мисълта за това я накара да потръпне. _Няма да стане_ — помисли си тя.
	— Защо сте толкова сигурни, че ще мога да го направя? Не ме познавате.
	Тя грешеше. Лиам знаеше почти всичко за нея… във всеки случай — важните неща. Тя беше много интелигентна и притежаваше изключителни умения. Това беше факт. Неговото разследване беше разкрило впечатляващи постижения. Бе писала програми за редица проекти, но рядко си бе приписвала заслугите за това. Дори няколко от преподавателите й признаха, че са се обръщали към нея за помощ, когато са се натъквали на програмен проблем, който не могат да разрешат. Макар информацията, която бе събрал за Алисън Трент, да бе изчерпателна, Джордан беше тази, която го убеди, че ще се справи със задачата. Джордан не осъзнаваше, че помага, но всеки път, когато разказваше на семейството си за удивителния талант на Алисън, Алек го отбелязваше и предаваше на Лиам. Алек я наричаше човешки компютър, а Лиам определено беше впечатлен, наблюдавайки я на семинара на Джордан. А днес, след като чу как систематично и бързо е разрешила трудната задача в кибер центъра, той осъзна каква находка представлява Алисън. Ако беше наполовина толкова добра, колкото загатваше тази демонстрация, то щеше да свърши работата.
	Беше научил много и за личния й живот, въпреки че тя беше доста затворена и се опитваше да не демонстрира мислите и таланта си. Не беше особено общителна, но беше лоялна и грижовна и нейните приятели й отвръщаха със същото. Откри, че семейният й живот не е бил никак лек, затова прави всичко по силите си да не се прибира вкъщи. Бе измисляла оправдания за Деня на благодарността и за Коледа, предпочитайки да прекара празниците сама или в спокойна обстановка, често със сестра си и зет си, преди да се преместят в Сиатъл. Лиам беше проучил задълбочено биографията й, но до тази вечер констатациите му бяха просто бележки към един безпристрастен доклад. Сега, опознавайки Алисън, той виждаше уязвимостта й и макар да не разбираше защо, почувства потребност да я защити.
	— Знам много за теб, Алисън — каза й той. — Това, което не знам, е защо се страхуваш да преминеш през детектора на лъжата. Не си скрила пари.
	Щеше да продължи, но тя го прекъсна.
	— Как…? Проверявали сте банковите ми извлечения?
	— Да — каза Алек.
	Тя се учуди от бързото признание.
	— Тогава знаете, че съм бедна.
	— Повечето студенти са бедни — отвърна Лиам.
	— Къде отиват доходите от работата ти като модел? — попита Алек.
	— Нейните роднини ги взимат — обясни Лиам.
	Алисън почувства как лицето й пламна. Не можеше да реши дали беше смутена или ядосана, че той знаеше за ужасните й леля и чичо. Преди някой от мъжете да продължи разпита, тя изтърси:
	— Можех да скрия парите в тайна сметка. Когато знаеш какво правиш, всичко е възможно.
	— Но не си го направила — заяви Лиам.
	— Не, не съм.
	— Защо отказваш да минеш детектора на лъжата? — попита Алек.
	— Ако ни помогнеш, ще ти гарантирам имунитет — обеща Лиам.
	— Сериозно? — Тя се взря дълбоко в очите му, търсейки уловка. — Независимо какво ще ти кажа, без значение какво ще призная? — попита подозрително тя.
	— Не си убила никого, нали?
	— Разбира се, че не.
	— Да си извършила държавна измяна? Да си продала ядрени тайни на врага?
	Тя се засмя на абсурдните предположения.
	— Не.
	— Тогава ще получиш имунитет — отново заяви той.
	Беше толкова удивена, че не знаеше какво да каже. Трябваше ли да признае греховете си? Можеше ли да се довери на Лиам, че ще спази думата си?
	— Бихте ли ме извинили за една минута? — Тя не дочака разрешение, а стана и забърза към кухнята.
	Джордан подреждаше картонените кутии с остатъците от храна в хладилника.
	— Само един бърз въпрос — каза Алисън.
	— Давай.
	— Мога ли да имам доверие на Лиам, че ще спази думата си? Предложи ми имунитет.
	— Не мога да гарантирам за Лиам, защото току-що се запознах с него, но определено мога да гарантирам за брат си. Ако Алек му има доверие, то и ти можеш да му вярваш.
	— Добре тогава.
	Върна се при мъжете в хола.
	— Добре, ще ви помогна.
	— Ще можеш ли да го направиш? Да влизаш и излизаш, без да бъдеш засечена? — попита Алек.
	— Да — отвърна тя. В отговора й нямаше самонадеяност, а просто увереност.
	— Все още искам да знам защо не би преминала детектора на лъжата — напомни Алек.
	Знаеше, че ще трябва да им каже. След като им обяснеше, несъмнено щяха да я третират като престъпник — което всъщност си беше истината — и по някаква причина, това я притесняваше. Не би трябвало да я вълнува какво си мислят, нали?
	— Наруших няколко закона, но само за да помогна. И освен това имаше възпитателен характер…
	— Бъди по-конкретна — настоя Лиам.
	Реши да започне с един не толкова уличаващ пример.
	— Веднъж реших да проверя банката, в която имах спестовна сметка, просто за да съм сигурна, че всичко е наред. Предстояха ми разходи… — Тя рязко спря, когато осъзна, че вече се извиняваше за поведението си.
	— Като казваш да провериш банката си, означава да хакнеш сайта й — започна Алек.
	— Да — призна тя. — И за късмет, се натъкнах на нещо. Беше програмирано да предизвика хаос в определен ден и час след няколко седмици. Щеше да унищожи всички банкови файлове.
	— Какво направи, когато го откри? — попита Лиам.
	— Премахнах го. Не беше кой знае какво, просто вирус, така че го унищожих.
	— Уведоми ли банката? — попита я Алек.
	Тя изглеждаше ужасена от въпроса.
	— Разбира се, че не.
	— Влезе и излезе, без да те открият?
	— Да. — Тя стана и отново се отправи към кухнята.
	— Не сме свършили тук — каза Алек.
	— Знам. Чудех се дали е останал _ло мин_. — Тя изпъна рамене и се обърна. — Веднага се връщам.
	Когато влезе в кухнята, телефонът й звънеше. Извади го от чантата си, видя кой се обажда и бързо натисна бутона за затваряне. Беше леля й. Тази вечер не бе в настроение да се разправя с нея.
	След минута се върна в хола, понесла бяла картонена кутия, пръчици и диетична кола.
	— Изведнъж огладнях.
	— Имунитетът ти засили апетита? — попита Алек.
	— Вероятно — каза тя.
	_Ло минът_ все още беше топъл. Докато Лиам и Алек обсъждаха някои подробности от разследването, Алисън изяде цялото съдържание на кутията. Наслади се на всяка хапка. Довърши диетичната кола, пусна пръчиците в кутията и се облегна назад. Лиам си помисли, че за пръв път, откакто я беше срещнал, изглежда спокойна.
	Почивката приключи. Време беше да продължи с разкриването на тайните си.
	— Провери ли и други банки? — попита той.
	— Да.
	— Колко?
	— Не знам. Поне двайсет или трийсет. Проверявах ги на всеки шест месеца. Винаги откривах бъгове. Наистина е шокиращо колко лесно е да бъдат използвани, за да се внедри вирус.
	— Ти някога заразявала ли си с вирус? — попита Алек.
	Въпросът я оскърби.
	— Не, никога.
	Алек кимна успокоен.
	После Лиам попита:
	— Не си проверявала само в банките, нали?
	— Не — призна тя. — Проверих много фирми. Повечето от вирусите, които открих, не можеха да нанесат големи вреди, но все пак ги премахнах. Имаше и други, които можеха да причинят сериозни щети. Те бяха интересни, затова ги запазих.
	— Защо? — попита Алек. — Защо си ги запазила?
	— Исках да ги проуча. Работя върху проект за непреодолима защитна стена — обясни тя.
	Поискаха й списък на системите, които беше „проверявала“. Алек извади бележник и започна да записва имената, докато тя си ги припомняше.
	— Колко станаха вече? — попита той Лиам, опасявайки се, че ще му свършат листовете.
	— Преброих двайсет и две — отговори той, преди отново да се обърне към Алисън. — Записвала ли си ги всичките?
	— Не. Ако искате, мога да направя списък. Мисля, че ще бъде точен.
	— Не може да са много повече — коментира Алек.
	Само ако знаеше. Трябваше ли да се преструва, че е съгласна? Реши да запази мълчание.
	— Никога ли не си проверявала някоя федерална агенция? — попита Алек, явно скептичен.
	— Вече ми зададе този въпрос. Не, никога. Това би било нарушение на закона — побърза да обясни тя. — Знам. Не звучи логично. Нарушавах закона всеки път, когато влизах в система на банка или на компания за кредитни карти, но чувствах, че им помагам. Влизането във ФБР или друга федерална агенция нямаше да бъде помощ.
	— Имаш ли да ни кажеш още нещо? Ако да, сега е моментът да го направиш. Имаш имунитет — напомни й Лиам.
	Дали да им разкаже за хакерите, които бяха окрали обитателите на дома за възрастни? Беше преди три години. Мислеше си, че е в безопасност, но винаги имаше вероятност да се разбере, че тя е тази, която ги е разкрила.
	— Направила съм и други неща.
	— По-конкретно.
	— Сега или никога, Алисън — каза Алек. — Какво друго си направила?
	— Когато казах, че никога не съм вземала пари… не беше съвсем точно — призна тя.
	Алек и Лиам се наведоха напред в очакване.
	Тя пое дълбоко дъх и каза:
	— Откраднах трийсет и осем милиона долара и изпратих имейл до ФБР, като им посочих къде могат да получат средствата.
	Лиам прие съобщението привидно невъзмутимо. Нищо ли не го смущаваше? От друга страна, Алек изглеждаше шокиран.
	— Трийсет и осем… — започна Алек, после спря.
	— Милиона — добави тя.
	Тя обясни всичко: от момента, в който чу новината за старческия дом, до изпратения имейл. Алек не бе чувал за хакерската атака. Лиам не реагира. Изглежда, я изучаваше, докато я слушаше да разказва подробностите.
	— Хванаха ли хакерите? — попита Алек.
	— Да — отвърна тя. — Новините го отразиха, но се случи преди доста време.
	— Преди около три години — добави Лиам.
	— Значи знаеш за това?
	— Четох доклада за случая — отговори той. — Много хора се опитаха да си припишат заслугата за връщането на парите. Но никой не успя да каже на разследващите какво пише в имейла, изпратен до директора.
	— Спомняш ли си какво пишеше? — попита Алек Лиам.
	Той кимна.
	— Да, защото ме разсмя.
	— Кое беше толкова смешно? — поиска да знае Алисън.
	— Докажи, че си го направила — подкани я Алек. — Кажи ни какво пишеше в имейла.
	Тя не се поколеба.
	— „Заповядайте.“
	Алек погледна към Лиам, който кимна.
	— Точно така — потвърди той.
	— Да си възстановявала други големи суми? — попита Алек.
	— Да, и всеки път давах точни указания как да бъдат локализирани хакерите. И доказателство, за да отидат в затвора.
	— Ами парите?
	— Казвах на ФБР къде могат да ги намерят.
	— Любопитен съм — каза Алек. — На колко възлизат сумите общо?
	— Около осемдесет милиона.
	Алек се разсмя, поклати глава и каза:
	— Имаш късмет, че си с имунитет.
	Джордан влезе в стаята, докато Алек говореше. Сложила ръце на кръста, тя отсече:
	— Но вие й обещахте имунитет и няма да се отметнете.
	Когато всички се обърнаха към нея, тя се защити, че е подслушвала.
	— Да не си мислехте, че няма да разбера какво става, а? Къщата все още е празна и има голямо ехо — протестира възмутена тя.
	— Не се вълнувай толкова — каза раздразнено Алек. — Казах само какво би могло да се случи, ако нямаше имунитет.
	— Не се опитвай да я сплашиш. Това, което е направила, може да е незаконно, но не е тежко престъпление. Не е причинила никаква вреда. Никой не е отишъл в затвора за проверка.
	— Изплашена ли ти се струва? — попита Лиам.
	Джордан се намръщи.
	— Добре де, не е изплашена. Алисън, не ги оставяй да те притискат да направиш нещо, което не искаш.
	— Няма — увери я тя. — Алек, на тази ситуация може да се погледне и по друг начин. Ако по някаква причина отнемете имунитета ми и решите да ме арестувате, какви доказателства имате в действителност? Мога да кажа, че съм си измислила всичко, за да направя впечатление. Нямате доказателства, че съм извършила нещо нередно.
	Тя изглеждаше толкова горда от себе си, че на Лиам му се прииска да се разсмее.
	— Забравяш, че ни каза, че имаш файл с вируси, които си събрала, помниш ли?
	— Стига да можете да го намерите.
	— Мислиш, че няма да успеем ли?
	— Не го мисля, знам го.
	— Страшно самоуверена си, Алисън — отбеляза Алек.
	— Всичко това вече няма значение, нали? Освен това реших да се откажа. Повече няма да влизам в защитени сайтове. Обещавам.
	— Освен за да ни помогнеш — напомни й Лиам.
	Алисън не отговори веднага.
	— Да, ще ви помогна за конкретния случай, но… няма да се ангажирам да работя за ФБР цяла година. Имам планове. Веднага щом разреша случая, изчезвам. И никой няма да знае, че съм го направила. Съгласни ли сте?
	Това не беше сделката, на която се бяха надявали, и на Филипс нямаше да му хареса, но Алисън изглеждаше твърдо решена. Лиам кимна на Алек и после каза:
	— Договорено.
	Джордан влезе в хола и седна до Алисън на дивана.
	— Предполагам, че тайните разговори приключиха.
	— Обясних им, че веднага щом имам възможност, ще ти разкажа всичко — рече Алисън.
	— Не искаме никоя от вас да говори за това извън тази къща. Разбрахте ли? — предупреди ги Алек.
	— Ами Ноа? Да му кажа ли? — попита Джордан.
	— Така или иначе ще му кажеш, нали? — запита Алисън.
	Джордан кимна.
	— Да. Просто реших, че е учтиво да попитам.
	— За бога, Джордан — каза Алек, — това е сериозно.
	— Знам — отвърна тя. — Никоя от нас няма да публикува този разговор в интернет и Алисън не трябва да ми издава подробности. Вече предположих очевидното. Искате да открие някой хакер, нали?
	— Нещо такова — отвърна Алек.
	— Нека и аз се включа.
	— Не, в никакъв случай — отвърна Алисън. — Ако нещо се обърка, може да загазиш.
	— Това важи и за теб.
	— Аз съм без значение — измърмори тя, не съзнавайки колко показателен беше коментарът й.
	— Разбира се, че имаш значение. ФБР ти даде имунитет. Няма да допуснат да загазиш.
	— Исках да кажа, че ако загазя, ще съм си го заслужила. Аз ще съм нарушила закона, а не ти. Нещата понякога се объркват. Може да е опасно.
	— В какъв смисъл?
	— Ами ако човекът или хората, които преследвам, разберат коя съм и се доберат до мен? Не е изключено това да се случи — настоя тя.
	Джордан се обърна към Лиам:
	— Ти ли отговаряш за това?
	Той кимна бавно и без да откъсва поглед от Алисън, каза:
	— Няма да позволя да ти се случи нищо. Ще бъдеш в безопасност.
	— Все пак искам да помогна — настоя Джордан.
	— На мен ще ми бъде по-лесно да търся, без да бъда открита, отколкото на теб — добави Алисън.
	Двете започнаха да спорят на език, който Лиам никога преди не беше чувал. Беше тотално неразбираем компютърен разговор.
	— Какво ще правиш, Джордан, ако… — беше всичко, което Лиам и Алек схванаха.
	Докато Лиам слушаше двете жени да обсъждат най-добрите начини за влизане в защитен сайт, той не можеше да спре да се взира в Алисън. Тя беше красива, да, но това, което привличаше вниманието му, беше начинът, по който работи умът й.
	Алек се намеси в дискусията с идея:
	— Знаеш ли, Алисън, има хора, които продават разни бъгове и вируси за много пари.
	— Никога не бих ги продала — протестира тя.
	Телефонът на Алисън отново иззвъня. Тя изключи звука и дори не си направи труда да види кой я търси.
	— От чисто любопитство, колко вируса си събрала? — попита Алек.
	— О, нали знаеш.
	— Не, не знам. Затова попитах — каза Алек.
	Тя започна да се изчервява.
	— И аз бих искал да знам — каза Лиам.
	— Няколко? — попита Алек.
	Очевидно беше смутена.
	— Повече от няколко.
	— Колко повече? — попита Лиам.
	— Един куп?
	Джордан побутна Алисън и каза:
	— Вече си признала, че имаш файл с вируси. Може да им кажеш и броя им. Не могат да ти направят нищо.
	В крайна сметка така или иначе ще разберат, помисли си Алисън. Ако им кажеше сега, щеше да си спести време.
	— Освен тези, които съм унищожила, бих казала, че в папката има към сто и седемдесет, двайсет или трийсет повече или по-малко.
	— Значи… двеста — предположи Лиам.
	Тя кимна.
	— Или там някъде. Може би малко повече.
	Алек изглеждаше изумен.
	— Откога се занимаваш с това?
	— Отскоро.
	Тя взе картонената кутия и кенчето от колата и ги отнесе в кухнята, за да се махне от изпитателните им погледи за известно време. Не обичаше да бъде център на вниманието, особено след като вече я възприемаха като престъпник. Алек беше хубав мъж, помисли си тя, но я гледаше, сякаш тя беше някаква откачалка. Но не и Лиам. Той изглеждаше скептичен, което не беше толкова лошо, предположи тя, но все пак нещо в начина, по който очите му се фокусираха напрегнато в нейните, я безпокоеше.
	Застанала до прозореца със скръстени ръце, тя се загледа в нощта и се замисли за разговора. Може би не трябваше да бъде толкова честна. Вече беше твърде късно, но се почувства зле и съжали за стореното. Изобщо не трябваше да влиза в защитени сайтове. Нямаше значение дали мотивите й са били добри, или лоши. Беше нарушила закона безброй пъти. Никога повече, закле се тя.
	В дневната Алек се обърна към Лиам:
	— Ако може да направи само половината от това, което казва, че може…
	Джордан го прекъсна.
	— Всичко е вярно. Алисън не лъже.
	— Толкова ли е добра? — попита Алек.
	Джордан кимна.
	— Да.
	Алек поклати глава и подсвирна дълго и тихо.
	— Тя е оръжие. В погрешните ръце може да се окаже смъртоносно.


>	Осма глава

	Сама в кухнята на Джордан, Алисън изслуша съобщението, което леля й бе оставила на телефона. Надяваше се, че ще е нещо ново, но си беше същата стара история. Уил имаше проблеми.
	През първите няколко години от живота си Уилям Александър Трент беше като зеницата на окото за татко си. Уили, както с любов го наричаха родителите му тогава, беше съвършеният син, който бяха чакали цели осем години. Той израсна висок и слаб като баща си, имаше същата квадратна челюст и красиви черти и можеше да бъде очарователен. Но повечето пияници са очарователни в определени моменти, нали? Уил, както настояваше да го наричат, когато навлезе в пубертета, наследи не само хубавите черти на баща си и ненаситната му жажда, но и войнствения му характер. В гимназията играеше футбол и допринесе отборът му да спечели щатското първенство. Заради успеха си на терена стана популярен. Всички момчета му се възхищаваха, а момичетата се тълпяха около него. Последната му година в училище отбеляза личния му подем. След това тръгна надолу.
	Уил смяташе, че ще бъде затрупан от предложения за стипендии от колежите, но разбра, че макар да беше по-добър от средния куотърбек, не беше нещо изключително, а тъй като се грижеше повече за социалния си статус, отколкото за оценките, като ученик беше под средното ниво. Когато селекционерите не почукаха на вратата му, той занижи критериите си и накрая едва влезе в държавно учебно заведение. Избута първите две години, но отпадна през втория семестър на третата. Не че не беше достатъчно умен, за да успее, Уил просто не искаше да учи. Още като малък трябваше само да изпадне в истерия и родителите му даваха каквото поиска. Нямаше нужда да се труди за каквото и да било. Не полагаше никакви усилия и нямаше последствия.
	Докато бившите му приятели от гимназията завършиха колеж и се устроиха, Уил се проваляше в работата си. Нищо не задържаше вниманието му за дълго. Привличаха го хора като него и когато тези взаимоотношения се проваляха — а това неизбежно се случваше — той просто намираше друга група неудачници, с които да се размотава. Пиеше и се биеше, и когато пожелаеше нещо, независимо колко беше скъпо, просто го вземаше, оставяйки родителите си и адвокатът да оправят бъркотията.
	За първи път го арестуваха малко след като завърши гимназията. Хванаха го да краде чифт маратонки от магазин за спортни стоки. Последваха още три ареста. Всеки път неговият адвокат успяваше да смекчи обвиненията и да го отърве от затвора и всеки път, когато Уил биваше арестуван, адвокатските такси се утрояваха.
	Уил не правеше нищо, за да облекчи положението си. Гневът му продължи да взема връх над него.
	При последното му явяване в съда беше избухнал срещу съдията, глупава грешка, която наложи да посещава терапия за контролиране на гнева, но той така и не го направи. Сега, заради сбиване в бар, довело до постъпване в болница на двама души със сериозни наранявания, Уил беше заплашен с обвинение, което би могло да го вкара в затвора за срок от пет до десет години.
	Винаги, когато ставаше дума за Уил, Алисън се бореше с чувствата, които изпитваше. Първоначалната й реакция обикновено беше смесица от гняв и негодувание, но все пак дълбоко в себе си изпитваше и капчица съчувствие. В края на краищата той беше продукт на своето възпитание. Зависимостта беше вкоренена в него от дете. Но вече беше възрастен и беше време да поеме отговорност за живота си. Тя не можеше да разбере защо отказва да се поучи от грешките си. Поведението му бе лишено от всякаква логика. Въпреки че бяха израснали заедно, осъзнаваше, че всъщност не го познава кой знае колко. Двамата нямаха нищо общо, а той никога не й беше обръщал особено внимание. Караше се с майка си и баща си, но колкото и да излезеше извън контрол, не си изливаше гнева върху нея.
	Алисън чуваше мъжките гласове откъм хола на Джордан, но се абстрахира от тях и отново прослуша съобщението. Облегна се на кухненския плот, сложи телефона до ухото си и изслуша исканията на леля си за втори път.
	„Имаме проблем, трябва да се върнеш у дома възможно най-скоро. Чичо ти казва, че решението е взето. Върни се у дома. Уил е…“ — Алисън изключи съобщението, без да го изслуша до края и върна обаждането. Преди да успее да каже и дума, леля й поиска да знае къде се намира.
	— Трябва да дойдеш на мига — настоя тя. Наред с гнева и нетърпението, които обикновено преобладаваха в гласа й, сега се долавяше и нотка на отчаяние.
	— Не може ли да изчака до понеделник? — попита Алисън. Беше петък и последното, което искаше, бе да отиде при леля си и чичо си в Емерсън. До събота вечер чичо Ръсел щеше да се превърне в развалина, говореща глупости. Той не смяташе, че има проблем с пиенето, защото през седмицата пиеше бира и превключваше на твърд алкохол само през уикендите. Само една погрешна дума щеше да го накара да изпадне в ярост. Поне беше предвидим, не можеше да го отрече.
	— Абсолютно не — отсече леля й.
	— Тогава да решим проблема по телефона?
	Нямаше такъв късмет. Леля й се впусна в поредната тирада, като използва думата „неблагодарна“ три пъти. Господи, Алисън мразеше уикендите с роднините. Прекъсна тирадата на леля си, каза, че ще се видят утре, и затвори.
	Лиам стоеше на прага и я наблюдаваше. Можеше да разбере от стойката и изражението й, че беше разстроена. Изглеждаше толкова унила. Съмняваше се, че ще му каже какво не е наред, но все пак попита:
	— Какво се е случило?
	— Просто си мисля — отвърна тя.
	— Така ли? За какво?
	— За програмата за защита на свидетели.
	Той не трепна.
	— Искаш ли да ми кажеш защо?
	Тя сви рамене.
	— Това е начин да изчезнеш. Това е всичко. — Тя се изправи и мина покрай него, за да се върне в дневната.
	През остатъка от вечерта Алисън изслуша подробностите за задачата си и отговори на още сто въпроса. Повечето от тях се отнасяха за възможните начини да влиза в защитените сайтове, без да бъде разкрита. Въпреки че сайтовете бяха под постоянно наблюдение, Алисън знаеше, че винаги има начин да се заобиколи дадено препятствие. Просто трябваше да открие слабото място. За нея това беше като сложна математическа задача. Винаги имаше решение. В интерес на истината, нямаше търпение да започне.
	След полунощ Лиам обяви, че за днес стига. Нощният въздух беше по-студен и докато вървяха към колата му, Алисън се обви с ръце, пазейки се от студа. Лиам свали якето си, наметна го върху раменете й и я прегърна. Не знаеше какъв е парфюмът й, но го привличаше. Както и страхотното й тяло. Дяволски добре оформено. Няма нищо лошо в това, че го е забелязал, помисли си той, стига да запази отношенията им на професионално ниво. Нямаше намерение да я сваля. Алисън беше важна за него, защото щеше да му помогне да реши един проблем. Щом приключи с това, той щеше да потегли към друга задача. За него пътуването се беше превърнало в начин на живот. Въпреки че имаше приятели по целия свят, отдавна бе приел, че няма време за връзки.
	— Студено е за това време на годината — отбеляза Алисън, докато Лиам караше обратно към дома й. Той беше включил отоплението, но тя все още трепереше. — Омръзна ми студеното време… но обичам Бостън.
	— Не планираш ли да се преместиш, след като завършиш?
	— Да — отвърна тя. — Мисля си за Санта Клара, Калифорния. Там е красиво. — След няколко минути, тя каза: — Ти си късметлия.
	— Защо?
	— Пътуваш по целия свят.
	— Да, така е, но и това омръзва.
	— Може би имаш нужда от компания.
	Спряха на червен светофар. Лиам се обърна към нея.
	— Себе си ли имаш предвид?
	Беше започнала да се отпуска с него, особено като я погледна в очите и й се усмихна. Караше я да забрави всяка своя мисъл. Опита се да бъде практична и да анализира реакцията си спрямо него. Може би защото изглеждаше страхотно. Беше снимала фотосесии с много мъже модели с перфектни форми и почти перфектни тела, но те не бяха мъжествени като Лиам. От него лъхаше необуздана сексуалност. Тя сведе поглед към свитите юмруци в скута си. Наистина трябваше да престане с това.
	Знаеше, че той го беше забелязал. Едва ли нещо можеше да му убегне. Все пак беше агент от ФБР. Трябваше да забелязва детайлите.
	— Как искаш да го направиш? — попита Лиам.
	— Да направя какво?
	— Това, за което говорихме цялата вечер. Да влезеш в системата на ФБР, без да бъдеш разкрита. — Той се усмихна, сякаш разбираше, че умът й бе поел в съвсем различна посока.
	— О — каза тя, след като се овладя. — Често съм мислила по въпроса.
	— Мислила си как да хакнеш ФБР?
	— Не, мислила съм как бих го направила. Това е всичко. Ключът е в намирането на слабото място.
	— Ами ако няма такова?
	— Винаги има слабо място — настоя тя. — Просто трябва да го намеря.
	— Кога ще започнеш?
	— Утре пътувам до Емерсън и ще се прибера късно. После в неделя трябва да завърша една курсова работа за алгоритми. Нямаме лекции в понеделник, така че ще започна тогава.
	Той паркира пред къщата и й подаде визитката си. Пишеше само името му и телефонен номер.
	— Можеш да ме намериш по всяко време, денем и нощем. Ще те взема в понеделник сутринта в осем.
	— Защо?
	— За да те закарам до кибер центъра. Филипс настоява да работиш там.
	— Но това е лудост. Всичко, от което се нуждая, е моят лаптоп.
	— Ще проверяваш сигурността на АКС. Той те иска в неговия отдел.
	— Той какво си мисли, че ще правя у дома? Ще поканя хора да ме наблюдават?
	Той не коментира.
	— Ще те взема в осем.
	— Значи това не подлежи на обсъждане?
	— Правилно.
	Той я изпрати до вратата и търпеливо изчака, докато тя си търсеше ключовете в чантата. Тя непрекъснато му даваше да подържи разни неща и когато най-после намери ключа, той държеше портфейл, слънчеви очила, раирана чантичка с цип, три писалки и мобилен телефон. Тя ги напъха обратно в чантата.
	— Благодаря.
	— Колко време мислиш, че ще ти отнеме? — попита той.
	— Нула време. След като вкарам ключа и го завъртя, вратата ще се отвори. — Тя видя изражението му и се разсмя. — Нямаш чувство за хумор, нали?
	— Разбира се, че имам. Сега отговори на въпроса. Колко време смяташ, че ще ти трябва, за да влезеш в АКС?
	— Мога да работя доста бързо — отвърна тя с иронична усмивка, влезе и затвори вратата.
	Лиам се върна към колата, като все още си представяше усмивката й. Подсвирна си тихо и поклати глава.
	— Тя ще се окаже сериозен проблем.


>	Девета глава

	Емерсън беше очарователно градче с хълмисти възвишения, широки улици и овехтели къщи, които не бяха наблъскани една в друга. Лелята и чичото на Алисън живееха на Балтимор стрийт. Двуетажната къща се намираше на ъглов парцел с невероятна гледка към Летния парк. Огромният червен бряст в предния двор отчаяно се нуждаеше от подрязване. Един от дебелите клони беше полегнал върху част от покрива. Предстоящо бедствие, помисли Алисън, докато спираше на алеята.
	Бяха се нанесли веднага след като се бяха оженили преди повече от тридесет години, но освен някои епизодични поправки, не бяха променили нищо. Дървените подове бяха издраскани и без блясък, а пъстрият златист килим в дневната беше протрит. Кухненските шкафове от тъмен дъб и плотове от формика не бяха подменяни, а старите парчета линолеум все още образуваха шахматна дъска на пода.
	Алисън почувства, че стомахът й се свива. Пое си дълбоко дъх няколко пъти и събра смелост да отвори вратата на колата.
	Уил сигурно я беше забелязал през прозореца. Излезе на верандата и й махна. Така, значи беше в настроение да очарова — поне според него. По-добре от това да е ядосан, помисли си тя. Тогава забеляза, че държеше бира. Още не беше дори обед, а той вече пиеше. Не изглеждаше пиян, понеже не залиташе. Обикновено, когато беше пиян, беше настроен войнствено, а поне засега не гледаше сърдито. Жените го смятаха за привлекателен, но Алисън не разбираше защо. Същите тези жени със сигурност не го бяха виждали бесен. Не беше особено красив, когато се подиграваше, крещеше и раздаваше удари, защото не ставаше на неговото.
	Защо беше дошъл в дома на родителите си? И него ли бяха извикали? Или го бяха изритали от апартамента, който му бяха наели? Тя изкачи стъпалата и застана пред него. Имаше измъчен вид. Очите му бяха кървясали, а под тях се бяха появили тъмни кръгове. Ако продължаваше с пагубния си начин на живот, щеше да е мъртъв, преди да навърши тридесет и пет. Мисълта я натъжи. Все още можеше да промени живота си, ако искаше… и ако се избавеше от задушаващите го родители.
	Отблизо си личеше, че е пил от известно време. Не беше пиян, но скоро щеше да бъде. Чудеше се кога е започнал или това просто бе продължение на купона от предната вечер.
	Той не си падаше по поздравите. Отпи глътка бира, изтри уста с опакото на ръката си и каза:
	— Майка ми щраква с пръсти и ти се появяваш.
	Алисън не се обиди — нямаше намерение да го остави да я въвлече в поредната кавга.
	— Не, Уил. Тя звъни и звъни, и звъни, докато не се предам и направя това, което иска.
	— Кара те да се чувстваш виновна. — Той се засмя, след като заяви очевидното.
	— Да, така е — призна тя. — Ти защо си тук?
	— Искам друг адвокат.
	— Ами тогава си наеми друг адвокат.
	— Моят мързелив адвокат казва, че няма значение колко адвоката ще наема. Нито един от тях не можел да смекчи обвиненията. Знаеш какво се случи, нали?
	Тя поклати глава. Но все пак знаеше какво ще й каже. Нищо от случилото се не беше по негова вина.
	— Наистина бях прецакан — каза той. — Мен нападнаха в бара. Не аз започнах боя. Просто се защитавах. Би трябвало да имам правото да се защитя, нали?
	Той я погледна в очакване, търсейки съчувствие. Тя не можеше да му го предложи.
	— Имаше ли свидетели?
	— Да, но те не са на моя страна. Ако се стигне до съдебен процес, ще излъжат под клетва. Само стой и гледай.
	Въпреки че не знаеше подробности, Алисън предположи, че този път на Уил няма да му се размине.
	— Искаш ли да се стигне до съд?
	— Моят адвокат казва, че би било грешка да се стигне до съд. Той иска да приема споразумението, което предлагат.
	Лицето му почервеня и тя видя как го обзема гняв. Не беше сигурна дали да продължи да му задава въпроси, защото се страхуваше да не налее масло в огъня.
	— Не искаш ли да чуеш какво предлагат? — попита той и я погледна враждебно.
	— Искам, разбира се.
	— От пет до седем години, Алисън. Ще получа седем години, но при добро поведение, мога да се измъкна след пет.
	Добро поведение? Значи щяха да бъдат седем дълги години, помисли тя, защото нямаше начин Уил да държи своя нрав под контрол толкова дълго.
	— Какво ще стане, ако решите да отидете на съд?
	— Според моя некадърен адвокат, бих могъл да получа два пъти по-дълга присъда. Сега разбираш ли защо имам нужда от друг адвокат? Някой от онези скъпо платени величия, които знаят как да манипулират закона. Това ми трябва.
	— Мислиш ли, че друг адвокат може да те отърве от затвора?
	— Определено, стига да знае какво прави. Не си ли съгласна?
	Тя кимна. Беше решена да го успокои, независимо от всичко. Ако спореше с него, само щеше да предизвика гнева му.
	— Ти на моя страна ли си, или не? — попита той.
	— Не искам да влизаш в затвора — отговори уклончиво.
	Алисън се чудеше дали някога ще приеме реалността. Знаеше, че не й казваше цялата истина. Сбиване в бар обикновено не водеше до такива тежки обвинения, нали? Освен ако някой не беше сериозно пострадал или ако прокурорът не докаже, че има установен модел на поведение. Колко пъти Уил беше започвал сбиване? Вероятно повече, отколкото можеше да си спомни.
	— Предполагам, че трябва да вляза и да разбера защо ме извикаха — каза тя, докато се изкачваше по стълбите.
	Разбира се, вече знаеше причината, поради която леля й се беше обадила. Щом Уил искаше по-скъп адвокат, тогава, за бога, той щеше да получи такъв, което означаваше, че родителите му се нуждаят от парична помощ.
	По пътя към Емерсън Алисън си представи предстоящата сцена. Беше го преживявала толкова много пъти, че практически можеше да изрецитира диалога наизуст. Накрая леля й щеше да извади коза с благодарността и да очаква тя да отстъпи. Но този път беше по-различно. Може би защото видя Уил в крайно отчаяние. Може би защото търпението й се бе изчерпало. Независимо от причината, тя знаеше какво трябва да направи.
	С ръка на дръжката на вратата, тя спря, после се обърна към Уил.
	— Връщам се тук за последен път.
	Той реагира, сякаш не я беше чул.
	— Изплашен съм — избухна той. — Може да загазя. Кълна се, че ако се отърва сега, ще се променя. Знам, че съм го казвал и преди, но този път ще го направя. Искам да се върна в колежа и да завърша. Не мога да вляза в затвора. — По лицето му се изписа паника, а гласът му прозвуча като жалко хленчене: — Просто не мога. Няма да издържа и седмица.
	Уил изглеждаше толкова измъчен, че тя почти го съжали. Това ли беше най-после разтърсването, което му трябваше? Или тя отново беше наивна? Шарлът непрекъснато й повтаряше да не вярва на нищо, казано от Уил. Той беше изпечен лъжец и би направил или казал всичко, за да получи желаното. Алисън не искаше да бъде толкова цинична. Искаше да вярва, че хората са добри в същността си, въпреки че уроците на живота ги съсипваха. Също така искаше да вярва във втория шанс, но Уил беше получил много възможности да промени живота си.
	Въпреки решимостта си да откаже, тя се чу да казва:
	— Уил, знаеш, че ще ти помогна, ако мога.
	— Знам.
	— Може би ще предпочетеш да останеш тук, докато говоря с родителите ти. Няма да е приятно. — Нямаше нужда от допълнителни обяснения. Предполагаше, че той ще чуе виковете на родителите си достатъчно скоро и ще разбере същината на разговора. Стегна се, за да се подготви за неизбежната караница, която предстоеше, отвори вратата и влезе.
	Леля й и чичо й седяха един срещу друг на масата в трапезарията.
	Не я бяха чули да влиза и тя стоеше в антрето и ги гледаше, а мислите й се върнаха към онзи ден преди години, когато двете с Шарлът седяха една до друга на тази маса, държейки се за ръцете.
	Беше една седмица след най-лошия период в живота им. Бяха у дома с детегледачката, когато на вратата се почука и им съобщиха, че майка им и баща им са претърпели ужасна катастрофа. Алисън не си спомняше остатъка от седмицата. Всичко беше обвито в мъгла от хора, които идваха и си отиваха, съседи, предлагащи помощта си, за да не остават сами двете с Шарлът, огромна църква пълна с хора, облечени в черно, двете със сестра й, седнали в голяма черна кола, в колона от черни коли, шепота: „Ами момичетата? Къде ще отидат?“, и плача на Шарлът. Най-ясен беше споменът й за Шарлът. Колкото и да се опитваше, Алисън не можеше да накара Шарлът да спре да плаче. Алисън изпитваше тъга, но беше твърде малка, за да разбере смъртта. Тя продължаваше да чака мама и татко да се приберат.
	Започна да осъзнава действителността, когато леля Джейн и чичо Ръсел дойдоха, за да ги отведат в дома си. Алисън ги познаваше само бегло. Беше ги виждала няколко пъти. След време Шарлът й каза, че баща й и чичо й не са се погаждали. Алисън можеше да го разбере. Баща й беше общителен и мил човек. Чичо Ръсел изглеждаше кисел и необщителен и се беше оженил за властна и вечно недоволна жена. Синът им Уил беше лигльо.
	Алисън и Шарлът дори не бяха свалили палтата си, когато леля Джейн им нареди да седнат на масата в трапезарията. Имало някои неща, които двамата с чичо Ръсел трябвало да им обяснят. Първото беше какъв късмет имат, че са готови да ги приемат. Ако те не се били притекли на помощ, каза тя, момичетата щели да бъдат дадени в приемни семейства. Алисън не знаеше какво е приемна грижа, но начинът, по който леля й го каза, я накара да си представи тъмно и страшно подземие, където ще бъдат оковани и ще се хранят с отпадъци от развалена храна. Второто, според леля им, беше, че това щяло да бъде голямо бреме не само за нея и за чичо Ръсел, но и за Уил. В края на краищата те не били богато семейство, но били готови да направят жертва за момичетата от любов и уважение към техните скъпи мъртви родители. В отговор на това очаквали момичетата да бъдат послушни и трудолюбиви.
	После чичо Ръсел им показа малката стая, която двете с Шарлът трябваше да споделят. Стените бяха боядисани в бозав цвят, на прозорците нямаше пердета, а само алуминиеви щори. Обзавеждането беше оскъдно: две единични легла с нощно шкафче между тях и висок скрин на противоположната стена. Това изобщо не приличаше на розово-бялата им стая у дома с пердета и кувертюра на точки. Шарлът седна на леглото си и се разплака, но Алисън изпитваше облекчение. Бе за предпочитане пред това да отидат в онова „приемно“ място. Щом чичо Ръсел и леля Джейн бяха готови да ги оставят тук, тя щеше да направи всичко по силите си, за да им се отблагодари.
	Оттогава това беше нейната мисия. До днес. Беше й дошло до гуша.
	Чичо й се бе привел над масата, пред него имаше бележник, а до него имаше висока чаша с любимото му кехлибарено уиски. Използваше малък калкулатор за събиране на суми, които леля Джейн му диктуваше. Чичо Ръсел беше много по-млад, отколкото изглеждаше. Годините на злоупотреба с алкохол и стресът бяха взели своето. На Алисън й се струваше, че напоследък непрекъснато бе гневен. Беше злобен — и пиян, и трезвен — но докато тя се съгласяваше да прави каквото й нареждаше, нямаше никакви спорове или заплахи. В миналото тя винаги се опитваше да отстъпва. Беше много по-лесно да се разбират и да прави това, което той иска, отколкото да спори. Леля й казваше, че чичо й загубил работата си в компанията при съкращения, но преди няколко години беше чула един спор и разбра, че са я лъгали. Леля й крещеше на чичо й, изваждайки наяве миналите му грехове, и му напомни, че нямало да го уволнят, ако не пиел на работа. Дори слушалките на Алисън не можаха да блокират шума от караницата. Чу леля й да казва, че имал късмет, че нямало достатъчно документация да го уволнят, та профсъюзът успял да принуди компанията да му отпусне пенсия. Алисън предполагаше, че е било по-лесно да му платят, отколкото да решат казуса в съда. По-лесно и по-евтино.
	Леля й Джейн съвсем не беше божа кравичка. Тя пиеше, но не колкото чичо Ръсел, и с годините беше усъвършенствала умението да изглежда потискана. Вкъщи носеше многострадалната си умора като наметка, но в караниците беше много по-агресивна и язвителна от него.
	Пред чужди хора обаче изглеждаха коренно различно. Ако в една двойка може да съществува раздвоение на личността, те бяха перфектният пример за това. Сякаш се превръщаха в доктор Джекил и мистър Хайд. Пред хората чичо Ръсел беше забавен и общителен, у дома беше войнствен и начумерен в степен, зависеща от количеството изпит алкохол. Пред непознати леля Джейн беше отзивчива, дори дружелюбна. Беше почти неразбираемо как съумяваха да се представят в толкова различна светлина хванати в капана на ужасно неуспешен брак и видимо нещастни у дома, а в същото време душата на компанията навсякъде другаде.
	Винаги ли са били толкова ужасни? Алисън не можеше да си спомни. Сестра й я предпазваше от повечето безобразия, докато Алисън не порасна достатъчно, за да се грижи за себе си. Не знаеше какво би правила без нея. Шарлът крепеше положението, но преди няколко години най-накрая й беше дошло до гуша и преустанови връзка с тях. Оливър беше този, който я убеди да го направи.
	Шарлът се запозна с Оливър през първия си ден в колежа. Тя беше получила музикална стипендия заради таланта си — бе започнала да свири на флейта в гимназията. Имаше природна дарба, но свиренето се бе превърнало и в начин да избяга от действителността. Когато стресът у дома станеше прекален, Шарлът се оттегляше в стаята, която споделяха с Алисън, и вземаше флейтата си. Мелодичният звук я отвеждаше на мирно и спокойно място, далеч от напрежението. Флейтата също така й даде бъдеще.
	Оливър следваше право и през един септемврийски следобед случайно минал през сградата на музикалния факултет напряко за библиотеката, когато чул красива мелодия, идваща от малката аудитория. Заинтригуван, спрял да погледне през отворената врата и видял Шарлът да свири на флейта пред малка група студенти. Бил толкова очарован, че седнал на последния ред и се заслушал, а когато изпълнението свършило, я последвал в коридора и й се представил.
	Оливър и Шарлът се срещаха едва от шест месеца, когато обявиха, че ще се женят. Алисън се страхуваше, че е казала „да“ на първия мъж, който я бе попитал, за да избяга от къщи. Разбираше нетърпението на сестра си, но се тревожеше, че е прекалено млада и постъпва необмислено. Впоследствие Алисън се увери, че това бе най-доброто решение, което сестра й някога бе взимала. Оливър беше идеален за нея. Имаха общи интереси и по-важното, беше добър и грижовен. След дипломирането си той започна работа в Бостън, а след това, когато и Шарлът завърши, двамата се преместиха в Сиатъл, родния град на Оливър. Той започна добре платена работа в престижна адвокатска кантора, а Шарлът стана член на филхармонията. Сега живееха в красив дом в едно предградие край залива и бяха много щастливи.
	Докато все още бяха в Бостън, Шарлът и Оливър се опитваха да поддържат дружески отношения с леля й и чичо й заради Алисън, но не беше лесно. Оливър виждаше как всяко посещение се отразява на съпругата му. Само миг след прекрачването на входната врата и критиките започваха. Шарлът се опитваше да се държи с уважение и разбиране, но когато си тръгваха, бе толкова сломена, че Оливър не можеше да я познае.
	Преломният момент настъпи в деня, в който наминаха, за да донесат подарък за рождения ден на леля Джейн. Уил беше третиран като престолонаследник на рождения си ден, за разлика от Алисън и Шарлът. Що се отнасяше до леля им и чичо им обаче, от момичетата се очакваше да покажат признателност. Единствено за да запази мира Шарлът продължаваше да отбелязва рождените дни на леля си и чичо си, след като се беше изнесла. По това време Алисън все още беше в гимназията и Шарлът не искаше да предизвика раздор, за да не влоши допълнително положението на сестра си.
	Двамата с Оливър нямаха много пари, но Шарлът се постара да намери най-красивия копринен шал, който можеше да си позволи. Леля й отвори кутията и се вторачи в съдържанието, после каза:
	— О, това е шал. — Дори не го извади. Остави го настрана и изгледа Шарлът продължително, накрая каза: — Това ли е всичко? — Шарлът кимна и се изчерви.
	Оливър видя болката и гнева, изписани на лицето на жена си, и реши, че достатъчно дълго е мълчал. Търсейки възмездие, той се нахвърли на леля Джейн, като й каза колко е жестока. Отначало думите му шокираха Джейн, но когато я нарече неблагодарна, защото не е оценила грижливо избрания подарък, тя се разбесня, изтъквайки отново всичко, което била направила за момичетата. Крещенето не продължи дълго. Шарлът и Оливър побързаха да си тръгнат. По пътя Шарлът се разплака и целият й трупан с години гняв се изля. Оливър я убеди, че е време да сложи край на тези отровни отношения.
	Шарлът го послуша и помоли Алисън да направи същото. Откакто се бяха оженили, двамата с Оливър настояваха да се премести при тях. Алисън обичаше да прекарва времето си с тях, но се готвеше да се запише в Бостън Колидж, а те скоро щяха да се преместят в Сиатъл, така че тази възможност отпадна. Освен това чувството за отговорност все още я спираше.
	Шарлът наричаше леля им и чичо им _токсични_ и въпреки че Алисън беше съгласна, не успяваше да се избави от чувството за вина. Всеки път, когато леля й я наричаше неблагодарна, тя напомняше на Алисън за жертвата, която бе направила, вземайки нея и сестра й в дома си. Години наред Алисън беше слушала колко пари са били похарчени за тях, защото чичо Ръсел знаел, че по-големият му брат би искал това. Да, те били похарчили цяло състояние за момичетата и каква благодарност бяха получили в замяна? Съвсем никаква, според леля Джейн. Нравоученията продължаваха до безкрай, докато Алисън не се почувстваше смазана от вина. Дали някога щеше да направи достатъчно, за да им се отплати? Честно казано, не знаеше. Знаеше обаче, че в продължение на години леля й и чичо й използваха страха и вината, за да накарат Алисън да им се подчинява, и беше време това да се промени. Най-накрая реши да не позволява да й оказват влияние.
	Леля й вдигна поглед от страницата, която четеше, и направи знак на Алисън да влезе в трапезарията. Алисън издърпа един стол в края на масата, за да не се налага да седне до някого от тях. После скръсти ръце в скута си и зачака да започнат да й се карат.
	Леля й вдигна листа, на който имаше списък с имена, някои от които задраскани.
	— Виждаш ли, Алисън? Това са адвокатите, които отказаха да поемат делото на Уил. Всички казват едно и също: не можели да се справят по-добре от сегашния адвокат на Уил. Без значение колко пари им предлагахме, всички казаха „не“.
	— Мислех, че харесвате адвоката на Уил. Как му беше името?
	— Стивън… Стивън Кели — каза тя. — И наистина го харесвахме. Досега вършеше работа.
	Чичо й нагласи очилата си и вдигна очи от бележника.
	— Реши да се откаже от Уил, защото смята, че този път момчето ми ще влезе в затвора. Не може и дума да става, разбира се. Няма да позволя това да се случи.
	Леля Джейн кимна енергично.
	— Не, не можем да го допуснем. Уил е твърде… чувствителен. А и няма никаква вина. — Тя добави: — Сдобихме се с копие от видеозаписа в бара.
	— Кели ни го осигури — намеси се чичо Ръсел.
	Леля й настоя Алисън да изгледа видеото и побутна лаптопа пред нея. В началото на клипа изглеждаше, сякаш трима мъже обграждат Уил и го заплашват, но Уил нанесе първия удар… и втория… и третия. Беше страшно да го гледа. Когато се ядосаше, той губеше контрол.
	— Уил можеше да убие някого — прошепна тя, потресена от току-що видяното.
	Леля Джейн захлопна лаптопа и го измъкна от ръцете на Алисън.
	— Уил е жертвата в този случай. Да ти е ясно! — сопна се тя.
	_Винаги той е жертвата_ — помисли си Алисън. Беше изумена, че леля й беше гледала същия видеоклип и бе стигнала до това заключение.
	Чичо Ръсел свали очилата и притисна основата на носа си.
	— Ще ни излезе солено.
	— Трябва да спасим Уил от затвора, независимо от цената — каза леля Джейн. — Нито той, нито ние ще го преживеем. Какво ще си помислят нашите приятели и съседи?
	Чичо Ръсел се разгневи.
	— Какво те интересува мнението на съседите? — Той вдигна чашата си и отпи голяма глътка. — Поне веднъж мисли с главата си. Трябва да те е грижа само как да спасим Уил. Толкова си глупава — изръмжа той. — Загрижена си повече за себе си, отколкото за собствения си син.
	Леля Джейн стана от стола.
	— Ние ще трябва да живеем в този град — извика тя. — Винаги съм поставяла Уил на първо място. Как смееш да твърдиш обратното?
	Това постави началото на поредния скандал. Всяка караница напомняше на Алисън за конни надбягвания, когато коментаторът говори все по-бързо, докато конете препускат към финалната линия. Искаше й се да си сложи слушалки, за да блокира какофонията.
	Караницата продължи пет минути, преди да затихне. Алисън бе твърдо решена да им каже, че й е дошло до гуша. Всъщност при мисълта отново да посети тази къща й се завиваше свят. Това никога не е бил нейният дом. Никога.
	Уил влезе и гневно изгледа родителите си.
	— Чувате се чак отвън.
	Пренебрегвайки забележката, майка му попита:
	— Намери ли си паспорта?
	— Още не. Ще проверя в сейфа.
	— Не забравяй да го затвориш.
	За какво му бе необходим паспорт? Да не мислеше да бяга? Алисън скочи и последва братовчед си. Той беше в дневната пред библиотеката.
	Тя спря на прага и попита:
	— За какво ти е паспортът?
	— За едно пътуване.
	— Не можеш да избягаш. Ще те открият и ще лежиш години в затвора.
	Той се обърна към нея.
	— За какво бягство говориш?
	Виждаше страха в очите му. Имаше и сълзи. Наистина бе изплашен. Щеше да му отговори, но леля й я повика в трапезарията. Тя се върна и застанала начело на масата, с тих глас попита:
	— Да?
	Чичо й сграбчи ръката й и я стисна.
	— Сядай и слушай.
	— Трябва да поемеш повече ангажименти като модел — каза леля й.
	Чичо й я придърпа на стола.
	— Доста повече — добави той, кимвайки рязко. — И това означава, че ще трябва да разшириш обсега.
	— Моля?
	— Нали разбираш. Да работиш и за други дизайнери — каза той.
	Той да не би да мисли, че тя може да почука на вратата на „Шанел“ и да им каже, че е склонна да работи за тях? Или на „Армани“? Те наистина си нямаха никаква представа.
	Алисън пое дълбоко въздух.
	— Няма да прекъсна следването си.
	— Напротив, точно това ще направиш — сопна й се леля й. — Ще направиш това, от което се нуждае семейството. Престани да бъдеш толкова неблагодарна.
	Ето я, тази толкова тежка дума, която тя непрекъснато използваше. Алисън се запита още колко пъти щеше да я чуе, преди края на разговора.
	— Решението е взето — каза чичо й.
	— От кого? — попита тя.
	— От мен.
	_Ето, започна се_ — помисли си тя. Опита се да се отдръпне, но чичо й я стисна за китката. Имаше чувството, че ще пречупи костта й на две.
	— Не — каза тя с твърд глас.
	— Не? Не какво? — попита леля й.
	— Не на всичко това. Не ме интересува колко решения си взел, чичо Ръсел. Няма да ви помогна. Аз бях дотук.
	Реакцията им беше почти комична. Те изглеждаха слисани. Чичо й пръв се окопити.
	— Не си дотук. Ще приключиш с това, когато аз кажа.
	Той отново стисна ръката й, извивайки я до болка. Тя се опита да се дръпне, но чичо й я държеше здраво, докато жаждата не взе превес и не се опита да си налее чашата. Наложи се да я пусне. Наблюдаваше го как щедро си сипва уиски и го изпива на екс, избърсвайки брадичката с ръкава си.
	Тя премести стола така, че той да не може да я достигне, и каза:
	— Исках да ви го кажа в очите, за да избегнем всякакви недоразумения.
	— Какво да ни кажеш? — попита леля й.
	— Че бях дотук.
	Леля й я погледна, очите й хвърляха искри.
	— Какво искаш да кажеш?
	— Че никога повече няма да се върна тук и се надявам никога повече да не ви видя.
	Накара ги да онемеят. Знаеше защо. Никога не им се беше противопоставяла, а сега изведнъж слагаше край на всичко. Тя се изправи и тръгна към входната врата, преди чичо й да стане от стола си.
	— Върни се тук — изрева той.
	Тя не забави ход.
	Уил я последва на верандата.
	— Намерих си паспорта — каза й той. Пъхна един голям плик в ръцете й. — Това също беше в сейфа — обясни той. — На него е името на баща ти. Помислих си, че трябва да ти го дам.
	— Какво е това?
	— Изглежда, някакви юридически документи — отвърна той.
	— Защо ми ги даваш?
	— За да ги ядосам. Чух те да им казваш, че никога няма да се върнеш. Вярно ли е?
	— Да. — Тя тръгна надолу по стъпалата, после спря. — Ще се опитам да ти помогна.
	Той сви рамене и се обърна да влезе. Не й каза сбогом.
	Чу как чичо й крещи отново името й и продължи към колата. След като хвърли последен поглед към къщата, в която бе израснала, потегли и не погледна назад.
	Чувстваше се свободна.


>	Десета глава

	Еуфоричното чувство не продължи дълго.
	Нямаше търпение да се върне в Бостън. Погледна към плика на седалката до себе си. Изгаряше от любопитство, но реши да го отвори, след като се прибере стаята си. На миля извън Емерсън, телефонът й зазвъня. Погледна екрана и видя, че номерът бе скрит. Очевидно леля й беше блокирала телефонния си номер, така че Алисън да не знае кой се обажда. Телефонът не спря да звъни и за двадесет минути получи единадесет съобщения. Когато спря, за да зареди, Алисън изслуша всяко от тях и беше отвратена от грубите нападки и заплахи.
	Докато стигне до Бостън, получи двадесет и пет съобщения. Алисън знаеше, че леля й няма да спре да я тормози, така че се отби до мобилния оператор и промени телефонния си номер. След това се обади на Шарлът, за да я уведоми. Не й обясни защо го е направила. Щеше да има достатъчно време да поговорят утре.
	Обади се също и на Джовани, за да му каже. Надяваше се да се включи телефонният му секретар, но той вдигна. Той я разпита и изпадна във възторг, когато разбра, че е прекъснала всички връзки със своите роднини.
	— Време беше да избягаш от тези кръвопийци. И не се притеснявай. Няма да дам новия ти номер на никого — обеща той.
	Алисън се усмихваше, когато приключи разговора, мислейки каква късметлийка е, че Джовани бе част от живота й. Представи си го как седи в студиото, заобиколен от мостри на платове и скицници. На плоча над бюрото му бе отпечатан любимият му цитат от Ив Сен Лоран: „Модата остарява, стилът е вечен“ — думи, които неотлъчно следваше. Дори когато работеше, беше облечен с вкус, обикновено в класически костюм на тънки райета, с вдигната яка и пъстър шал, драпиран под ревера. Той беше творчески гений, но по-важното — беше добър човек, на когото можеш да се довериш, и верен приятел.
	Паркира пред дома си и влезе. Нямаше никого, но до един час щеше да започне съботният вечерен ритуал на съквартирантите й и техните приятелки и къщата щеше да се изпълни със силен смях и музика. Отиде бързо в стаята си и затвори вратата. Седна на леглото, отвори плика и погледна вътре. Първият документ, който извади, беше лист канцеларска хартия с надпис на ръка. Най-отгоре бяха подчертани думите _За адвоката_. Чудеше се кой ли бе написал бележката. Майка й или баща й? Под заглавието беше името на частно училище с много добра репутация. Бяха написани и имената на Сюзън и Питър Хайът с адрес и телефонен номер.
	Остави настрана листа и извади някакъв юридически документ. Най-отгоре беше написано името на застрахователна компания. Разглеждайки копието, тя осъзна, че това е полицата за застраховката живот на баща й. Бързо я прегледа. Когато стигна до подписите на последната страница, ръцете й трепереха. Беше и удивена, и възмутена. Полицата беше на стойност петстотин хиляди долара, а бенефициенти бяха двете с Шарлът. Баща й им беше оставил голяма сума пари, но те не бяха видели и стотинка от нея. Къде бяха отишли парите? Леля й и чичо й някак си ги бяха докопали. Изведнъж й просветна. Парите бяха в основата на всичко. Леля й и чичо й ги бяха прибрали заради тях. Бяха ги опазили в тайна през всичките тези години. А колко пъти бяха чували, че са финансова тежест? Една голяма лъжа.
	Алисън не можеше да не се запита къде бяха отишли парите. Със сигурност не бяха похарчени за тях с Шарлът. Новите им дрехи или неща от първа необходимост бяха купувани от магазини за преоценени стоки, а след като момичетата станаха тийнейджъри, от тях се очакваше да покриват собствените си разходи. Ходеха в държавно начално училище и когато Алисън изрази желание да отиде в гимназията „Свети Доминик“, леля й и чичо й отказаха. Но не я разубедиха. Тя настояваше, докато те не склониха, при условие че сама си плаща за обучението. Не беше лесно, но тя изкарваше пари, като работеше през нощта и през уикендите. Джовани много й помогна през последната година.
	Леля й и чичо й не живееха нашироко. Но все пак обичаха да излизат през почивните дни с приятели. Алисън предположи, че голяма част от парите бяха отишли в баровете и клубовете, които посещаваха. Останалото вероятно беше изхарчено да глезят Уил. Бе получил всичко, което бе поискал.
	Алисън остави настрана документите и взе отново листа. Сюзън и Питър Хайът. Имената й се струваха смътно познати, но не можеше да се сети откъде. Взираше се в тях няколко минути, опитвайки се да си спомни, но накрая се отказа. Имаше адрес в Хюстън и телефонен номер. Чудеше се дали все още бяха валидни след толкова години. Имаше само един начин да разбере. Извади телефона и набра номера. След пет позвънявания беше готова да се откаже, когато чу женски глас.
	Звучеше леко задъхана, сякаш беше бързала да вдигне.
	— Ало?
	— Сюзън Хайът? — попита колебливо Алисън.
	— Да.
	— Казвам се Алисън Трент и аз… — Спря, когато чу тихо ахване. — Да не би името ми да ви е познато? — попита тя.
	— Да — отвърна жената.
	— Но откъде?
	— Майка ти беше най-добрата ми приятелка — отвърна Сюзан. — Виждала съм те като малка.
	— Съжалявам, но не си ви спомням.
	— Вие с Шарлът бяхте съвсем малки, а и сме се виждали само няколко пъти, защото живеехме в Хюстън, а вие в Бостън. — Тя замълча за миг. — Как сте? Нямаш представа колко пъти съм си мислела за вас.
	— Добре сме — отвърна тя. — Обаждам се, защото открих вашите имена и телефонен номер на лист хартия заедно със застрахователната полица на баща ми. Питах се дали сте запозната с нея.
	Сюзан отговори рязко, с горчивина в гласа:
	— Да, знам за какво става въпрос.
	— Ще ви бъда много благодарна, ако ми разкажете повече. Леля и чичо никога не са ви споменавали… нито пък полицата, впрочем.
	— Не съм изненадана — отвърна с презрение Сюзан и бързо добави: — Съжалявам. Беше отдавна, но все още се разстройвам, когато се сетя за случилото се с родителите ти.
	— Какво се е случило? — попита Алисън.
	Сюзан си пое дълбоко дъх, преди да продължи:
	— С майка ти се запознахме в колежа и се сближихме. След като завършихме, започнахме работа в Бостън и си наехме апартамент. Всъщност аз я запознах с баща ти. Той работеше в съседния офис и излизахме заедно с другите колеги след работа. Той беше прекрасен човек и знаех, че двамата с майка ти ще си допаднат, така че един следобед я поканих да ни прави компания. Оказах се права. Бяха родени един за друг. — Тя млъкна и когато продължи, Алисън долови по гласа й, че се усмихва. — Бяха чудесни времена. Както и да е… После срещнах Питър и се оженихме. Когато компанията му го прехвърли в Хюстън, ми беше ужасно трудно да се разделя с майка ти и баща ти. Те бяха моето семейство. С майка ти се чувахме всеки ден. — Тя се засмя. — Съпрузите ни не бяха много доволни от размера на телефонните сметки, но проявяваха разбиране. Гостувахме си в Бостън и Хюстън при всяка възможност, но след като майка ти забременя с Шарлът и на нас ни се роди син, Алекс, стана по-трудно да се събираме. После се роди ти. Майка ти беше толкова щастлива. Нашите посещения станаха по-редки. Все пак никога не сме губили връзка.
	Сюзан отново спря и този път, когато продължи, звучеше много тъжна:
	— Един ден майка ти се обади и каза, че трябва да поговорим за нещо изключително важно. Каза, че двамата с баща ти подготвят завещание и се питат дали бихме станали ваши законни настойници, ако с тях се случи нещо. Разбира се, отговорихме, че за нас би било чест. Но човек всъщност не очаква, че ще се случи нещо такова. — Гласът й прекъсваше от емоцията, която се опитваше да овладее. — Няколко дни по-късно научихме за трагедията.
	Алисън чу сподавения й плач.
	— Не успях да отида на погребението. Бях бременна в деветия месец с второто ни дете и лекарят ми забрани да пътувам. Толкова исках да присъствам. Известно време с Шарлът продължихте да живеете у дома, гледаха ви вашите съседи. Дойдохме в Бостън при първа възможност, но леля ти и чичо ти вече бяха поискали попечителство от съда. За съжаление, нямахме юридически правомощия, защото завещанието на родителите ти не е било окончателно заверено. Борихме се да ви вземем, но не можехме да направим нищо. Леля ти и чичо ти бяха най-близките ви роднини. Те наистина бяха упорити и спечелиха… въпреки желанието на родителите ви.
	Алисън беше смаяна.
	— Леля и чичо никога не са ни казвали това — продума тя.
	— Нищо чудно. Когато заявихме, че искаме да поддържаме връзка с вас, те бяха възмутени. Водихме сериозна битка. Твърдяха, че това допълнително ще затрудни адаптацията ви, най-добре било да ви оставим да свикнете с новия си дом. Първоначално не бях съгласна, но нямах избор: заплашиха, че ще ни попречат да ви безпокоим по законен път. Разбира се, не исках да ви причинявам неприятности. Бяхте преживели толкова много. Надявам се, че сме постъпили правилно.
	За миг Алисън остана безмълвна и после излъга:
	— Да, разбира се.
	— Ти беше толкова малка, но се надявах, че поне Шарлът ще ни помни. Разбира се, ние се опитахме да ви държим настрана от конфликта, а и тя не беше прекарвала много време с нас. Възможно е и да не си спомня нищо.
	— Никога не ви е споменавала. Съжалявам.
	— Много пъти ми се е искало да ви потърся, за да разбера как сте, но се тревожех да не събудя лоши спомени.
	В следващите няколко минути Алисън я уверяваше, че двете с Шарлът са здрави и щастливи, като целенасочено избягваше да споменава леля си и чичо си.
	— Искам само да знаете, че много обичахме майка ви и баща ви и че много искахме да живеете с нас.
	Алисън затвори телефона и седна, вцепенена от гняв. Не можеше да изкрещи, за да не разтревожи съквартирантите си, но — о! — колко й се искаше. Знаеше, че леля й и чичо й са егоистични, озлобени хора, но как са могли да бъдат толкова жестоки? Спомни си колко се страхуваше като малка. Ако не слуша… ако е много шумна… или ако плаче… в съзнанието й винаги съществуваше възможността да бъде отделена от сестра си. А през цялото това време е имало любящо семейство, което е искало да ги приюти.
	Щеше да експлодира от яростта, която се надигаше в нея. Не можеше да си намери място. Стана и закрачи из стаята, а думите на Сюзан отекваха в съзнанието й: _… искахме да живеете с нас_.
	По бузата й се търкулна една сълза, а после още една. Трупаната с години болка внезапно изригна и тя се строполи върху леглото, ридаейки неутешимо. Не знаеше колко дълго беше плакала, но спря, когато чу гласове. Съквартирантите й и техните приятелки се събираха на долния етаж. Не можеше да остане тук. Трябваше да се махне. Изтри сълзите си, взе си чантата и нахвърля някои неща в нея. Щеше да прекара нощта у Джордан.
	Когато слезе по стълбите, съквартирантите й разговаряха в кухнята. Дан надникна зад ъгъла.
	— Здравей, Ал.
	Тя не го погледна. Ако го направеше, той щеше да види подпухналото й от сълзи лице. Вместо това наведе главата и извика:
	— Ще спя у Джордан. Ще се видим утре.
	Отвори входната врата и рязко спря. На прага й стоеше Лиам.
	Само един поглед му бе достатъчен, за да разбере, че се бе случило нещо. Отвори вратата по-широко и каза:
	— Да вървим. — Грабна чантата й, хвана я за ръка и я повлече след себе си.
	— Откъде разбра? — прошепна тя, без да очаква отговор.
	— Какво имаш предвид? — попита той и я погледна.
	_Че съм в беда_ — помисли си тя, но не го каза. Разтърси глава, после каза:
	— Че съм си у дома.
	— Не знаех. — Той отвори вратата на колата, сложи чантата й в багажника, преди да седне зад волана. — Къде отиваме?
	— Няма значение, искам просто да се махна оттук.
	Лиам зави зад ъгъла и Алисън забеляза, че колата на леля й се приближава към тях. Бе сигурна, че не я бе видяла. Бързо измъкна телефона от чантата и се обади на Дан, за да го предупреди.
	— Не я пускай вътре — каза тя. — Кажи й, че съм извън града за събота и неделя. И моля те, не бъди учтив. — Тя погледна над рамото си навреме, за да види как колата на леля й спира със свистене на гумите.
	— Какво беше това? — попита Лиам.
	— Сега не ми се говори.
	— Но ще ми кажеш.
	Той не зададе въпрос, съобщаваше й факт и тя знаеше, че в края на краищата трябваше да отстъпи.
	— Може би — отвърна. Отпусна глава на седалката и затвори очи. Нямаше представа къде отиват, но се чувстваше твърде уморена, за да се безпокои.
	Спряха до един ресторант край реката, който се казваше „Колибата на Джим“.
	— Идвала ли си тук? — попита Лиам, докато паркираше колата.
	— Не — отвърна тя.
	Външността на сградата изглеждаше така, сякаш е била обявена за негодна за обитаване преди години. Дървената част беше овехтяла и напукана, но вътре изглеждаше съвсем нова. Ярките светлини на кея се отразяваха във водата и осветяваха трапезарията. Барът обикаляше половината ресторант. Беше претъпкано, но не им се наложи да чакат за маса. Оказа се, че Лиам познава собственика, Джим, който лично ги отведе до малка ниша с изглед към водата.
	Алисън се втренчи във вълничките и нагнетеното в нея напрежение започна да отслабва. Един сервитьор взе поръчките им и веднага щом си тръгна, Алисън попита:
	— Откъде познаваш собственика?
	Лиам сви рамене.
	— С кого не искаше Дан да бъде учтив?
	Двама можеха да играят тази игра, реши тя, затова сви рамене и му се усмихна.
	Признавайки тактиката й на изчакване за успешна, той се засмя, преди да отговори:
	— Миналата година дойдохме да хапнем с Алек и се оказа, че собственикът е негов съученик. Пийнахме по едно заедно, за доброто старо време. Сега е твой ред.
	— Леля. Днес се скарах с леля и чичо — беше всичко, което каза.
	— Това са хората, които са те отгледали?
	— Не, сестра ми Шарлът ме отгледа. Тя се грижеше за мен и ме защитаваше от тях.
	Погледна отново през прозореца, събирайки мислите си. Внезапно изпита странното желание да излее сърцето си пред него, а в същото време не искаше той да разбере колко нещастен е бил животът й… и колко жалък. Мнението му за нея имаше значение и да пукне, ако можеше да разбере защо. От друга страна, той вече знаеше, че е нарушавала закона безброй пъти — какво значение имаше, ако научеше и за личните й проблеми?
	Лиам я чакаше да обясни. Когато тя замълча, той се облегна назад и я загледа. Опитваше се да разбере защо го привлича толкова. Бе невероятно секси. Да, точно така. Зашеметяваща. Всички мъже се обърнаха, докато вървеше към масата. Тя не го забеляза. Но той определено видя. Беше излизал с много красиви жени, но според него в Алисън имаше нещо специално и то нямаше нищо общо с външния й вид. Харесваше му, че е дяволски умна. Но се тревожеше, че е толкова уязвима. Отново го обзе непреодолимо желание да я защити. Това не беше необичайно, нали? Беше агент на ФБР и работата му беше да защитава и да служи? Да, по дяволите.
	Къде в длъжностната му характеристика се вписваше желанието му да я вкара в леглото си? Наистина трябваше да се стегне и да спре да мисли колко хубаво ще му бъде с нея. Но първо, трябваше да спре да я зяпа.
	— За какво си мислиш?
	Чудеше се как ще реагира, ако й каже истината.
	— Защо питаш?
	— Изглеждаше напрегнат. Но вече не чак толкова.
	Джим се отби да ги поздрави отново и да попита какво искат за вечеря.
	— Тази вечер сме претъпкани — отбеляза той със силния си бостънски акцент, като издърпа един стол и седна, без да откъсва очи от Алисън. Приличаше й на стар морски капитан. Лицето му бе набраздено от излагане на слънце и вятър.
	Лиам ги запозна. Алисън поздрави и се усмихна, но Джим сякаш си глътна езика. Накрая все пак отвърна на поздрава й. После се обърна към Лиам и каза:
	— Много е хубава.
	— Така е — съгласи се Лиам и побърза да смени темата. — Какво е менюто тази вечер?
	— Препоръчвам ви мидената супа.
	Алисън нямаше особен апетит и би се задоволила с няколко бисквити, но реши да се вслуша в съвета на Джим. Веднага щом вкуси супата, апетитът й се завърна. Беше невероятно вкусна. След като я изяде, си поръча горещ чай, а Лиам с охота се зае с втората си супа за вечерта. Не бе срещала мъж като него и определено никой не я бе привличал толкова. Започна да се отпуска.
	Макар че се опита, не можеше да спре да мисли как би се почувствала, ако той я целуне. Вероятно щеше да се разтопи в ръцете му. Мисълта я накара да се усмихне. Позволяваше на въображението си да излезе извън контрол. Така че, за да отклони мислите си от глупавата фантазия, ги насочи към сериозните проблеми в живота си, сред които бе фактът, че с Шарлът са били лъгани с години.
	Лиам сякаш прочете мислите й.
	— Какво се случи днес?
	Въпросът му я изненада.
	— Защо мислиш, че се е случило нещо? — попита тя.
	— Изражението ти, когато отвори вратата. Беше разстроена. Каза, че си се скарала с леля си и чичо си.
	— Просто днес не ми беше ден. Това е всичко.
	— Разкажи ми — каза той. Щеше да добави: „Ще се почувстваш по-добре“, но се спря навреме. Имаше чувството, че тя ще се разсърди. Или ще се затвори в себе си.
	— Имаш ли представа колко обичаш да командваш?
	— Да — отвърна той с усмивка.
	Трапчинката на бузата му й пречеше да се концентрира. Тя се запита как ли би реагирал, ако се пресегнеше през масата и го целунеше. Вероятно щеше да й сложи белезници и да я отведе в най-близката лудница.
	— Винаги съм под стрес, когато се налага да се върна в Емерсън — започна тя колебливо.
	— Разбирам.
	Какво точно беше изровил при проучването й? Звучеше, сякаш наистина разбираше. Съчувственият му тон и нежността, която видя в очите му, я караха да иска да му разкаже всичко. Тя се замисли за миг и после направи точно това. Сподели му какъв е бил животът й с нейните роднини и как най-накрая бе преустановила отношенията си с тях.
	Гласът й затрепери, когато спомена застрахователната полица.
	— Вбесявам се само като си го помисля — пое дълбоко дъх, за да се успокои. — Какво правиш, когато си ядосан и разочарован?
	— Обичам да удрям.
	— Да удряш?
	Той кимна.
	— Играя ръгби, за да се освободя от гнева. Понякога играта загрубява, но това ми харесва. Просто отивам до най-близката бейзболна площадка и удрям топката, докато не ми олекне. Фрустрацията е друг въпрос.
	— А как се освобождаваш от чувството на неудовлетвореност?
	Трапчинката отново се появи.
	— Със секс. — Той видя, че тя се изчерви и отново се засмя. — Ти какво правиш, когато си неудовлетворена?
	Как да му каже, че пишеше програмни кодове, за да разпуска. Не, не можеше да му го каже, защото звучеше толкова тъпо.
	— Същото — каза тя със сериозно изражение. Сведе очи и попита: — Кажи ми, Лиам, сега неудовлетворен ли си?
	Той дълго я гледа, преди да отговори:
	— Играеш си с огъня. Няма значение дали съм неудовлетворен, или не. Това е работа, а ти си ценен кадър. Не правя секс със сътрудници.
	Усети, че бузите й пламнаха. Флиртът не беше нейната силна страна.
	— Не съм те молила за секс.
	Твърде късно разбра, че трябва да говори по-тихо. Половината ресторант я беше чул. Доста добре изглеждащ мъж с тениска на „Селтикс“* в края на бара извика:
	[* Професионален баскетболен отбор от Бостън. — Б.пр.]
	— Аз ще правя секс с теб, скъпа, когато и където кажеш.
	Тя зарови лице в ръцете си и изстена:
	— О, боже!
	Втори мъж на бара посочи двамата до него:
	— Забрави тези момчета. Те са аматьори. Аз съм човекът, който ти трябва, сладурче.
	Когато вдигна глава и се огледа наоколо, дузина мъже я гледаха и се смееха. Идеше й да потъне вдън земя от срам.
	Лиам се смили над нея.
	— Искаш ли да сменим темата?
	Игнорира отправените към нея погледи и се изправи в стола си, съсредоточавайки се върху Лиам.
	— Интересуваш ли се ли от баскетбол? Обожавам „Селтикс“ и бих се абонирала за сезонни билети, ако възнамерявах да остана в Бостън. Трудно се намират добри места — продължи да бъбри. — Падам си и по бейзбола. Ходя на повечето домакински мачове на „Ред Сокс“. — Спря, за да си поеме дъх.
	— Тези дни ще трябва да те заведа на бейзболен мач — отбеляза Лиам. Стараеше се да не се засмее заради смущението й. Лицето й все още беше червено. _Толкова е невинна_ — помисли си той. В нея нямаше нищо фалшиво или претенциозно. Още една причина да го привлича. Тя определено се различаваше от жените, които познаваше.
	Но беше ценен сътрудник и неприкосновена, отново си напомни той.
	Тя най-после преодоля смущението си.
	— И сама мога да отида на бейзболен мач. Освен това ти няма да останеш достатъчно дълго, за да ме заведеш. Забрави ли? След като си свършим работата, изчезваш. Нали така?
	Не му хареса напомнянето, че ще замине, затова отвърна рязко:
	— Правилно.
	Тя изведнъж си спомни какво искаше да го попита.
	— Защо дойде у нас тази вечер?
	— Опитах се да ти се обадя, но нямаше връзка с твоя номер, затова реших да проверя дали всичко е наред.
	— Да не помисли, че се опитвам да избягам?
	— Повярвай ми, Алисън. Можеш да бягаш, но не можеш да се скриеш от мен — отвърна с уверена усмивка.
	— Бях се запътила към Джордан. Просто трябваше да се махна — каза тя. — Смених си номера заради леля. Звъня ми най-малко тридесет пъти. Не преувеличавам — увери го тя. — Знаех, че няма да престане да ме тормози. Ще дам новия си номер само на няколко близки приятели и на теб, разбира се, стига да го искаш — бързо добави.
	— Вече го имам.
	— Как така вече го имаш? Смених го преди няколко часа. — Поклати глава. — Ако искаш нещо, ти просто… го получаваш, така ли?
	— Може да се каже. — Сервитьорът се появи със сметката и след като плати, Лиам се изправи. — Готова ли си да тръгваме?
	— Да — отвърна тя и въпреки неудобните и дори смущаващи моменти, не й се искаше вечерта да свършва.
	Докато вървяха, той я прегърна и я привлече към себе си.
	— Какво правиш? — попита тя.
	— Защитавам своя сътрудник.
	Двамата мъже, които й бяха извикали, подсвирнаха, но тя не им обърна внимание и се втренчи право напред.
	Когато бяха в колата, Лиам попита:
	— Искаш ли да те откарам у дома, или да те заведа у Джордан?
	— У дома — отвърна тя. — Иска ми се да помисля за документите, които братовчед ми Уил ми даде, и говорейки за него…
	Той я погледна.
	— Да?
	— Нуждая се от услуга. — Тя замълча, като се чудеше как да постави въпроса. След като обмисли вариантите, реши, че директният подход е най-добър. — Надявам се да му помогнеш да не влезе в затвора. Много бих се радвала да получи още един, последен шанс. — Когато се обърна към нея, видя скептичното му изражение.
	— Шегуваш се, нали?
	— Не, говоря напълно сериозно. Бих искала да му помогнеш, стига да можеш. Защо си толкова изненадан?
	— Прегледах досието му. Не мога да му помогна. Получил е прекалено много шансове да промени живота си.
	Тя не каза нито дума повече. Искаше да го остави да помисли и се надяваше да си промени мнението. Знаеше, че в крайна сметка ще я попита защо иска да помогне на Уил, а й беше трудно да обясни. Щеше ли да изглежда като пълна глупачка, ако признаеше, че го съжалява? Юношеските му години със сигурност бяха толкова травматични, колкото и нейните, само че по друг начин. Да има властни и контролиращи родители, които следяха всяка негова крачка, беше много по-лошо от това да бъде пренебрегван.
	Стиснатата челюст на Лиам й подсказваше, че ще му е необходимо време да обмисли молбата й. Спряха пред дома й и Лиам извади чантата от багажника и я последва на тротоара.
	— Струва ми се, че вътре няма никого — отбеляза той.
	— Сигурно са излезли да хапнат. Няма проблем — добави тя. — Ще се върнат.
	Осветлението на верандата беше изключено и светлината от прозореца на дневната хвърляше сенки на верандата. Прозрачните завеси омекотяваха отблясъците и придаваха златист оттенък на светлината.
	На вратата Алисън се обърна и пристъпи по-близо до него.
	— Може ли да ти пратя едно видео от сбиването на Уил в бара по електронната поща?
	— Не е нужно да ми го пращаш, то доказва ли, че Уил е невинен?
	Тя отново не му отговори директно.
	— От него става ясно, че трима мъже го притискат. Моля те просто да му хвърлиш един поглед.
	— Алисън, защо искаш да му помогнеш?
	Тя въздъхна.
	— Ще ми се да вярвам, че може да се промени. Какво лошо има в това? Не искам да го отписвам. Той не е чак толкова зъл — настоя тя. — Да, има проклет нрав, но никога не е насочвал гнева си към мен и винаги ме предупреждаваше, когато приятелите му идваха.
	— Защо те предупреждаваше?
	— Знаеше, че не ги харесвам.
	— И какво правеше, когато той те предупреждаваше?
	— Заключвах се в стаята си.
	— Страхувала си се от тях.
	Уф!
	— Да.
	Той поклати глава.
	— Предполагам, че това го прави светец, предупреждавал те е и всичко…
	— Просто подчертавам, че не е толкова лош.
	— Искаш ли да се запознаеш с досието му?
	— Всеки заслужава втори шанс. — Тя вдигна поглед към красивите очи на Лиам и усети, че пулсът й се ускорява.
	— Той е получил повече от два шанса.
	— Още един няма да навреди, нали? Аз ти правя услуга. Не можеш ли и ти да ми направиш?
	— И в замяна ти осигурявам имунитет. Това беше сделката.
	Виждаше, че няма да стигне доникъде и трябваше да промени условията. Помисли за секунда и каза:
	— Добре, какво ще кажеш за това предложение? Ако му помогнеш, ще работя за агент Филипс и за теб един месец. Цял месец — подчерта тя.
	— Ти се пазариш…
	— Това са трийсет и един дни. — Тя пристъпи още една крачка към него и почти го докосна, казвайки: — Сделката си я бива.
	— Какво ще стане, ако получи пробация и извърши друго престъпление? Отново ли ще помолиш за помощ?
	— Не — отвърна тя. — Тогава той ще си е виновен и ще трябва да си понесе последствията.
	— Трябвало е да си понесе последствията много отдавна — поклати глава. — Не.
	Тя не се отказваше.
	— Какво ще кажеш за два месеца? Ще работя за вас с Филипс в продължение на два пълни месеца.
	— Бих го направил заради теб, но два месеца не са достатъчни.
	Предусещайки победата, тя се усмихна:
	— Тогава колко?
	— Година.
	— Година? Но това е лудост. Не мога да го направя.
	— Тогава няма сделка.
	Спорът продължи. Тя не се отдръпна от него.
	След няколко минути пазарене, стигнаха до споразумение. Лиам щеше да направи каквото може за Уил, ако тя работи в кибер центъра в продължение на шест месеца. През това време ФБР щеше да й позволи да се дипломира. Алисън смяташе, че бяха постигнали добър компромис. Лиам беше по-скептичен. На базата на информацията си, той смяташе, че Уил ще наруши пробацията в рамките на един месец и ще влезе в затвора. Не сподели мнението си с Алисън, защото знаеше, че тя отново ще започне да спори.
	— Още нещо…
	— Сега пък какво? — изръмжа той.
	— Не искам Уил да знае, че имам нещо общо.
	— Добре.
	Беше толкова доволна, че го целуна по бузата. След това бързо наведе глава и прошепна:
	— Вероятно не трябваше да го правя. Беше неуместно.
	Тази жена беше изкусителка и Лиам трябваше да приложи целия си самоконтрол, за да не я докосне. Последва вътрешен спор. Една целувка нямаше значение. Да, имаше. И все пак, ако я целунеше, любопитството му щеше да бъде задоволено и щеше да може да премине към по-важните неща. Но това би било погрешно.
	— Не се забърквам със сътрудници — каза той, като бавно скъси разстоянието между тях и устата му беше само на сантиметри от нейната. Тя го гледаше в очите и той усещаше, че волята му се изплъзва. Една бърза целувка. Нима щеше да навреди?
	Едва в този миг Алисън осъзна, че той я желае. Беше зашеметена. А също и доволна, защото искаше да го целуне от мига, в който го срещна.
	— Разбирам — прошепна, притискайки тялото си към него. — Правилата са си правила. Така че, разбира се, не бива да правя това. — Тя обви ръце около врата му.
	— Не, не би трябвало — запротестира той, но не помръдна.
	— Или това — отвърна тя и леко докосна устните му със своите.
	— Не… — Той се опита да задълбочи целувката, но тя се отдръпна.
	Всичко това беше ново за Алисън. Тя не беше флиртаджийка, но й хареса да дразни Лиам.
	— И как мислиш, дали противоречи на правилата, ако един сътрудник направи това? — Тя се протегна и устата й покри неговата с целувка, която беше всичко друго, но не и случайна или бърза. Веднага щом тя отвори устата си, той пое контрола. Езикът му се втурна навътре, погали нейния, предизвиквайки тръпки по гърба й. Когато я обви със силните си ръце, тя затегна прегръдката си, пръстите й се плъзнаха в косата му, докато устата му поглъщаше нейната. Страстта между тях пламна и последната свързана мисъл на Алисън беше, че не иска изобщо да спира.
	Лиам загуби почти напълно контрол, вкусът й беше толкова пристрастяващ. Почувства как тя потръпна и рязко прекрати целувката, после направи грешката да погледне сексапилните й устни. Искаше я в леглото си. Нуждата го изгаряше, но се насили да дойде на себе си и внимателно свали ръцете й от врата си. Когато най-накрая я пусна, трябваше няколко пъти да си поеме дълбоко дъх, за да си възвърне контрола.
	— Да, това противоречи на правилата — каза той и си прочисти гърлото.
	Трябваха й няколко секунди, за да разбере.
	— Добре — каза тя тихо, мръщейки се.
	Той разбираше, че целувката я беше разтърсила. Желанието се задържа в очите й и по дяволите, искаше да я целуне отново. Вместо това взе ключовете и отвори вратата. После нежно я побутна вътре и бавно затвори след нея.


>	Единадесета глава

	Точно в осем часа в понеделник сутринта Лиам беше пред вратата на Алисън. Изглеждаше великолепно — и съвсем делово — с костюм и вратовръзка. Беше решила да не споменава целувката. Щеше да се държи като възрастна, а не като глупаво момиче, преживяващо терзанията на първото влюбване.
	За да изглежда като професионалист, тя се отказа от типичното си небрежно облекло за лекции и избра бледосиня рокля. След като пробва няколко чифта обувки, най-сетне се спря на едни с високи токове в телесен цвят. Смяташе, че допълнителната височина ще й придаде по-авторитетен вид. Не съществуваха токчета обаче, които да я направят по-висока от Лиам.
	Той я изчака да вземе телефона, документите и двадесетдоларова банкнота и да ги сложи в малка чанта през рамо. Когато вдигна черното кожено куфарче с лаптопа обаче, я спря.
	— Остави си лаптопа.
	Тя поклати глава.
	— Не обичам да го оставям у дома, освен в краен случай. Някой може да влезе и да бърника в него или да го открадне. Старият ми съквартирант, Брет, вече се опита. Нося го със себе си при всяка възможност. Ще го оставим на съхранение при охраната заедно с чантата ми.
	Той не възрази и когато потеглиха, попита:
	— Разкажи ми за Брет.
	— Той живя с нас известно време. Помолихме го да напусне, след като съквартирантът ми Дан го хвана с моя лаптоп. Бог знае какво е правил с него. Не можаха да разберат дали се е опитвал да го открадне, или е търсил ценна информация. Използвах го, за да му помагам да реши задачите си.
	Спомняйки си разговора, който бяха водили в ресторанта, той попита:
	— Завърши ли курсовата си работа?
	— Помниш, че имам да пиша курсова работа?
	— Разбира се.
	— Да, завърших я, въпреки че ми костваше съня. Обадих се на Шарлът и тя ме държа будна през по-голямата част от нощта. Когато й разказах за скарването с леля и чичо, тя се разстрои. — „Разстроена“ не описваше съвсем точно реакцията на сестра й. Всъщност бе разярена. След като Алисън й разкри съдържанието на плика, който Уил й даде, сестра й изпадна в ярост. — Тя иска да се изправи очи в очи с тях.
	Той я погледна.
	— Какво би постигнала с това?
	Тя сви рамене.
	— Според мен — нищо. Опитах се да я разубедя и тя ми обеща, че ще си помисли. Не е избухлива, но се опасявам, че ще упражни физическо насилие, ако ги види.
	— Сестра ти ми харесва.
	— Защо? Защото иска да удари леля Джейн и чичо Ръсел ли?
	— Не, защото те е защитавала, когато си била малка.
	Беше много мило от негова страна. Алисън имаше чувството, че току-що е получила комплимент, което беше странно. Все пак ставаше дума за Шарлът, не за нея.
	— И Филипс е началник… — започна тя.
	— Да.
	Алисън се опитваше да не зяпа Лиам, но беше почти невъзможно. Профилът му бе толкова красив и всеки път, когато го погледнеше, се сещаше за устните му върху своите. Знаеше, че се държи глупаво, но нямаше опит в свалките. Беше толкова непохватна по отношение на физическите контакти. Може би трябваше да чете повечко по темата, вместо да пише програмни кодове ден и нощ. Защо не можеше да спре да мисли за това? Дали и той си е мислел за целувката? Вероятно не, реши тя. Мъжете не се замисляха за такива неща, нали? Реши да се допита до Дан. Той щеше да й отговори откровено.
	Каза си да се стегне. Сега не беше моментът да си фантазира какво би било да е с Лиам. Защо да мисли за нещо, което никога нямаше да се случи?
	— Филипс иска да разбере дали мога да проникна в системата на правителството, нали? — попита тя.
	— Точно така.
	— И е съгласен да потърся пробива?
	— Да.
	— Имам чувството, че иска да се проваля, за да каже „Знаех си“.
	— Може и да си права — усмихна се той.
	— Ще остане разочарован — заяви тя. — Ще вляза в системата и ако пробивът идва отвътре, ще го намеря.
	— Харесва ми увереността ти.
	— Благодаря.
	— Сигурна ли си, че няма да те хванат?
	— Разбира се.
	Стигнаха до портата, която директно се отвори.
	— Очакват те — отбеляза тя.
	Стискаше силно ръце в скута си и Лиам видя колко е неспокойна.
	— Теб също.
	— Ще ме оставиш ли?
	Паркингът отново беше пуст. Лиам спря близо до вратата, където ги чакаше охраната.
	— Не, Алисън. Няма да те оставя. Ще ти помогна да се настаниш.
	— Помисли ли отново за Уил? — попита тя, докато вървяха към входа.
	— Говорих с няколко души.
	— А Филипс? Трябва ли да говориш и с него? Иска ми се да не се налагаше — призна тя. — Той и без това си мисли, че контролира положението, а услугата означава, че ще му бъда задължена. — Шест месеца, помисли си тя. Можеше да го изтърпи шест месеца.
	— Вече го обсъдих с него — отвърна той.
	Нямаше възможност да му зададе повече въпроси. Охранителят беше отворил вратата и ги чакаше да влязат. Алисън се отправи към гишето за посетители и подаде лаптопа и чантата си на дежурния.
	Той я поздрави и й се усмихна широко.
	— Радвам се да ви видя отново.
	Не носеше идентификацията си, но тя си спомни името му.
	— Как си, Том?
	Той грейна.
	— Вие си ме спомняте.
	— Разбира се.
	— Днес съм добре — запелтечи той. — Вие как сте?
	— Аз също, благодаря.
	— Готова ли си? — попита Лиам зад нея. Хвана я за лакътя и я насочи към асансьора. Забеляза, че Том се изправи да ги изпрати, без съмнение за да огледа краката на Алисън. Безспорно бяха страхотни, но Лиам се подразни, че този мъж я зяпаше.
	Щом вратите на асансьора се затвориха, Лиам каза:
	— Спри да флиртуваш със служителите.
	Помисли, че се шегува, но видя, че се мръщи.
	— Поздравът не означава флирт.
	— А усмивката?
	Ръката й се стрелна към гърлото.
	— О, боже мой, какво си въобразявах? Усмихнах се и казах здравей? Трябва да се срамувам от себе си.
	Той поклати глава.
	— Добре, може би преувеличих.
	— Може би?
	Не успя да каже нищо повече, защото вратите се отвориха, а там ги очакваше агент Филипс. Алисън си спомни, че той не си пада по поздравите, затова не се развълнува, че само й кимна бегло.
	В отговор тя му се усмихна и каза:
	— Колко е хубаво да ви видя отново, агент Филипс.
	Можеше да се закълне, че той изсумтя. Трябваше да прехапе устни, за да потисне смеха си, когато го последва в кабинета му. Лиам затвори вратата, Филипс обърна един стол и го посочи. Тя се запита дали съзнава колко груб е жестът.
	— Двамата с Лиам сме на различни мнения — каза той. — Той смята, че някой, вероятно от АКС, предава поверителна информация. Аз обаче съм убеден, че не е така.
	Лиам се намеси:
	— Има твърде много случаи на изтичане на информация. Ако не е хакер, тогава е някой вътрешен с достъп до информацията.
	— Разполагам със служители, чиято единствена задача е да издирват хакери. По цял ден правят само това — подчерта Филипс с леко негодувание, че се съмняват в компетентността му. — Трудно ми е да повярвам, че някой от агенцията саботира разследванията. Обаче съм готов да проверя, затова сте ни нужна вие, госпожице Трент. Ще пренебрегнем някои от стандартните процедури, касаещи новите служители, за да можете веднага да се захванете за работа. Разбрах, че сте се съгласили да ни предоставите услугите си за шест месеца.
	Алисън се обърна към Лиам.
	— Значи Уил ще получи пробация?
	Лиам кимна.
	Филипс не даде време за повече обяснения, възобновявайки забележките си, като че ли всяко отклонение от темата противоречеше на правилата.
	— Бих искал да започнете с основната ни система за анализ на сигурността, но Лиам настоява изтичането на информация да се разгледа с приоритет, защото не разполага с много време.
	Тя кимна, за да му покаже, че разбира. Той продължи с процедурите, които тя трябваше да следва, но на Алисън й беше трудно да се концентрира. В мига, в който той спомена, че Лиам не разполага с много време, изпита непозната болка. Никога преди не се бе чувствала по този начин и не можеше да го определи — тъга ли изпитваше, или съжаление? Тя едва познаваше Лиам и знаеше, че работата му тук е временна. Защо мисълта, че няма да го види, я разстрои толкова?
	Отново насочи вниманието си към Филипс, който казваше:
	— Нека преминем на „ти“. Ако някой попита, търсиш вируси. Предпочитам да не контактуваш с другите служители. Приемаме работата си сериозно и нямаме време за празни приказки.
	— Добре — каза тя, когато той я погледна очаквателно. _Каква мрачна работна среда_ — помисли си тя.
	— Къде искаш да работи? — попита Лиам.
	— Офисът до стаята за почивка на този етаж. Не искам да я крия, защото това би породило въпроси. Засега ще бъде сама и работата й няма да се появява на големите екрани. — Той се обърна към Алисън и поясни: — След като центърът вече е открит официално, възнамеряваме да затворим отделите в Средния Запад и на Западното крайбрежие и да преместим част от служителите. Дотогава стаята ще бъде изцяло на твое разположение.
	Значи затова имаше толкова много празни бюра и такъв голям паркинг, помисли си тя.
	— Ще ти дам код за достъп, за да започнеш да търсиш знаци за изтичане възможно най-скоро.
	— Изтичането, което си сигурен, че няма да намеря.
	— Точно така.
	Лиам я заведе в офиса, който щеше да използва. Подобно на голяма част от останалите офиси в сградата, стената към коридора беше стъклена. На другата стена имаше три бюра и голям екран. Независимо кое бюро щеше да избере, щеше да бъде с гръб към стъклената стена. Тя не искаше хората да минават зад гърба й, затова отиде до бюрото в дъното на стаята, избута го под ъгъл към стъклената стена и седна. Минаващите оттам щяха да виждат профила й. След като настрои монитора и клавиатурата, бе готова да започне.
	Лиам я наблюдаваше как се настанява и когато погледна над рамото си, забеляза трима мъже, застанали от другата страна на стъклото. Може би те просто проявяваха любопитство към новата си колежка. Де да беше това. Красивата синя рокля на Алисън не беше прилепнала, но и не прикриваше невероятното й тяло. Дори да беше облечена с чувал, пак щяха да я забележат. Мъжете се разпръснаха веднага щом Лиам насочи вниманието си към тях.
	След като обясни подробностите за предполагаемите изтичания, той й подаде папка с пълната информация. После й каза, че ще намине след няколко часа. Запъти се към вратата, но се обърна и попита:
	— Имаш ли нужда от нещо?
	Тя не отговори. Вече беше влязла в друго измерение. Пръстите й летяха по клавиатурата, очите й бяха приковани в монитора.
	Когато Лиам излезе, Алисън най-сетне можеше да мисли. Беше й много трудно да се съсредоточи, когато той беше до нея. Всеки нерв в тялото й реагираше, когато той беше наблизо. Не можеше просто да сложи маска на безразличие и да го игнорира. Не трябваше да го целува. Целувката не й излизаше от ума, а това определено й пречеше. Как да се концентрира върху важни въпроси като сигурността на голяма правителствена агенция, когато той стоеше на няколко сантиметра от нея?
	Изхождайки от фактите за хората, получили поверителната информация, тя започна да се връща назад. Концентрира се върху четирима, които най-очевидно бяха свързани с течовете. Бяха получили информация чрез електронната поща. Както и подозираше, произходът на имейлите беше неясен, но в крайна сметка тя откри източниците. Проблемът беше, че всеки източник водеше до друг, а след това до трети, четвърти и така нататък. Тя напълно загуби представа за времето, докато се опитваше да навигира из лабиринта.
	Лиам я нагледа няколко пъти, но тя беше толкова вглъбена в работата си, че предпочете да не я безпокои. Когато я попита дали иска да ползва обедна почивка, тя не откъсна поглед от монитора, а взирайки се право напред, с летящи по клавиатурата пръсти, каза:
	— Не, благодаря. После ще хапна.
	Лиам се отби отново вечерта.
	— Как върви?
	Това веднага наруши концентрацията й. Алисън го погледна и поклати глава.
	— Никога не съм виждала подобно нещо. Трябва да има стотици прокси сървъри*. Човекът, изпращал тези имейли, със сигурност знае какво прави. Всеки имейл преминава през различен маршрут, но е очевидно, че източникът е един и същ. — Тя се облегна на стола и протегна ръце над главата си, за да облекчи напрежението в раменете. — Имам още доста работа, но съм сигурна, че ще го открия — увери го тя.
	[* Компютър посредник между ползвателите на мрежата и уеб ресурсите от други сървъри. — Б.пр.]
	— Става късно. Стига толкова за днес.
	— Иска ми се да поработя още малко. Този човек е създал огромен лабиринт, но знам, че ще го намеря. — Очите й светеха от тръпката на преследването. — Дай ми още малко време — настоя тя.
	Лиам завъртя стола й. Хвана я за ръката и леко я дръпна.
	— Хайде, Алисън. Да се прибираме, стига толкова за днес.
	Тя не осъзнаваше колко се е схванала, докато не се изправи. Искаше й се да разтрие скования си кръст, но нямаше да стене и охка пред Лиам. Нищо чудно, че не се чувстваше във форма. Вече две седмици не беше тренирала и мускулите й протестираха.
	Алисън бе изпила няколко бутилки вода, но не бе хапвала нищо и не усещаше глад. Беше твърде заета — и твърде развълнувана, за да мисли за храна. Но сега гладът напомни за себе си. Сякаш по сигнал, стомахът й изкъркори. Беше ли си взела протеиново блокче? Вероятно не. Погледна часовника и се изуми. Минаваше седем и половина. Времето наистина беше отлетяло.
	Сякаш прочел мислите й, Лиам попита:
	— Днес яла ли си нещо?
	— Бях заета.
	— Ще се разболееш — смъмри я той. — Отсега нататък обядът е задължителен.
	За нейна изненада, изглеждаше загрижен. Не беше свикнала някой да се грижи за нея… с изключение на леля Джейн, която следеше приема й на калории по други причини.
	— Обърках ли ти плановете за вечерта? — попита тя.
	— Не. Ти си приоритет.
	Когато влязоха в асансьора, тя осъзна, че той все още я държи за ръката. Нямаше желание да я отдръпне.
	На пропуска имаше друг охранител. Тя се представи и за негова изненада, се ръкува с него. Докато изваждаше лаптопа й, той каза, че името му е Лорънс, и щеше да й разкаже биографията си, ако Лиам не я беше отвел.
	Точно беше отворил вратата на колата, когато телефонът му иззвъня. Погледна кой го търси и каза:
	— Трябва да приема обаждането.
	Алисън си закопча колана и си погледна телефона. Имаше две гласови съобщения. И двете я разтревожиха.
	Първото беше от Джовани. Беше звънял в десет сутринта, за да я уведоми, че леля й му е оставила съобщение, че ще мине този следобед да вземе чека за дванадесет хиляди долара, които той дължеше на Алисън за свършената работа.
	— Не се притеснявай. Няма да й дам нито цент. Дори няма да отворя вратата — уверяваше я Джовани. — Приготвил съм ти чека и много ще се радвам, ако ми гостуваш за вечеря. Ако не можеш да ме вместиш в графика си, уведоми ме къде да ти го изпратя. И скъпа, нека още веднъж ти кажа колко се радвам, че най-накрая се отърва от тези усойници.
	Второто съобщение беше от съквартиранта й Марк. Той бе звънял в четири часа, за да й каже, че чичо й е паркирал пред къщата и очевидно я причакваше.
	Лиам завърши разговора и заобиколи колата. Изглеждаше сериозен, когато си свали сакото и го сложи на задната седалка, преди да се качи в колата. Изражението му не издаваше нищо.
	— Умирам от глад — каза той. — Хайде да хапнем.
	Нямаше кой знае какъв апетит, след като изслуша съобщенията, но знаеше, че чичо й я чака, и не бързаше да се прибира.
	— Вече наистина не съм гладна — каза тя. — Би ли ме оставил в библиотеката да поработя още малко?
	Лиам й хвърли един поглед и разбра, че нещо не е наред. Харесваше му, че бе като отворена книга. Не умееше да крие чувствата си.
	Запали двигателя и излезе от паркинга.
	— Трябва да ядеш — настоя той. — Сещам се за едно специално местенце. Мисля, че ще ти хареса. Довери ми се.
	— Благодаря за предложението, но денят бе дълъг и наистина не съм в настроение за шумен и претъпкан ресторант.
	— Тогава това е точното място за теб — увери я той.
	— Къде ще ме водиш?
	— Ще видиш.
	— Добре — отстъпи тя.
	Облегна се назад, затвори очи и остави работата от деня да избледнее. В момента не искаше да мисли за нищо.
	След половин час Лиам зави към река Чарлс и спря на малък паркинг. Заобиколи колата, отвори вратата, хвана ръката й и я поведе по пътеката към една площадка, оградена с големи дървета. Пред високи храсти форзиция имаше зелена дървена пейка.
	Той посочи пейката и каза:
	— Седни, връщам се след секунда.
	Алисън се озадачи, но реши да го послуша. След като поседя няколко минути, гледайки реката, усети, че я обзема спокойствие, сякаш течението отнасяше тревогите й. В далечината виждаше как хората се разхождат и карат велосипеди покрай реката, някои правеха упражнения, други просто се наслаждаваха на вечерната разходка. В дълга лъскава лодка, която с гладки и ритмични удари се плъзгаше над водата, премина отбор по гребане. Алисън се потопи в атмосферата, а шумът и суматохата на града останаха на заден план.
	След няколко минути Лиам се появи с две кутии сода в едната ръка и два горещи хотдога, обвити във фолио, в другата.
	— Надявам се, че обичаш горчица — каза той и й подаде едната сода и хотдог.
	— Разбира се — усмихна му се тя. Той седна до нея, разви своя хотдог и отхапа голяма хапка, а тя отбеляза: — Беше прав. Това място наистина ми харесва.
	Той отвори кутийката със содата.
	— Любимото ми място в Бостън — каза и отпи голяма глътка.
	Седяха мълчаливо, наслаждаваха се на гледката и ядяха. Когато свършиха, Лиам протегна дългите си крака и скръсти ръце зад главата си. Седейки с него на това идилично място, Алисън за пръв път от няколко дни се почувства спокойна. Не искаше нито да говори, нито дори да мисли за проблемите, затова помоли Лиам да й разкаже за някои от местата, на които бе работил. Той започна с Лондон и продължи по цялото земно кълбо. Всеки град или държава бе свързан със съответната затрогваща или супер смешна история. Не можеше да откъсне очи от него. Когато той се усмихваше, усещаше, че пулсът й се ускорява. Колкото повече говореше, толкова повече й се искаше да го слуша. Оказа се, че има чудесно чувство за хумор, противно на първоначалната й преценка.
	Много й допадаше и умението му да се надсмива над себе си. В крайна сметка обсъдиха и други теми и установиха, че имат редица общи интереси, като се почне от бейзбола, та чак до живота в океана.
	Когато Лиам й разказа как едва се е спасил от акула, тя потърка настръхналата кожа по ръцете си и попита:
	— Как изобщо можеш да влезеш във водата, когато знаеш, че едни от най-опасните хищници се спотайват там и само чакат да те схрускат за закуска?
	Лиам се засмя.
	— Аз ли съм закуската?
	— Да. Никога ли не си гледал „Седмица на акулите“ по телевизията?
	— Познай къде са най-опасните?
	— В Австралия.
	— Точно така.
	— Израснах, като плувах в океана.
	— Така ли се научи да плуваш? В океана? — Звучеше ужасена. — Не мога да си го представя… големите вълни и подводни течения. Струва ми се толкова опасно.
	— Имахме басейн в задния двор и там ме научи баща ми. Бях на три или четири. Ти на колко години се научи да плуваш?
	— На около седемнадесет. Джовани ме научи.
	— Мъжът, чиито модели представяш?
	— Да, случи се по време на една фотосесия. Мястото беше красиво, с инфинити басейн, който сякаш се изливаше на края на света. Джовани искаше да направят няколко снимки как излизам от водата с бански костюм от неговата колекция. — Тя се засмя и добави: — Не исках да го разочаровам.
	— Значи просто скочи?
	— И за малко да се удавя. Наложи се и Джовани да скочи. Той отложи фотосесията за следващия ден и ми преподаде първия урок по плуване.
	— Сигурно си му изкарала акъла.
	Тя отново се засмя.
	— О, да.
	Тя определено се забавляваше. Лиам осъзна, че и на него му беше приятно.
	— Имам един въпрос — каза той небрежно, докато вземаше от нея празната кутийка и фолиото. — Какво би избрала: да плуваш в океана с голяма бяла акула или да се разхождаш по тревата с отровна змия?
	Тя барабанеше с пръсти по пейката, докато обмисляше отговора си.
	— Да плувам — каза накрая.
	— Двамата с брат ми обожавахме тази игра. Побърквахме родителите си.
	— Опиши ми детството си в Австралия.
	Той й разказа за семейството и дома им на австралийския бряг, водата с цвят на аквамарин и белите пясъчни плажове. Явно беше много близък със семейството си, особено с по-малкия си брат. Двете момчета били безразсъдно смели и тя подозираше, че приключенията им са причинили доста безсънни нощи на родителите им. Алисън беше очарована от историите му и от начина, по който очите му се присвиваха точно преди да разкаже за някоя пакост. Все още не можеше да го разбере напълно, но определено беше заинтригувана. Авантюристичният му дух и необходимостта да прави нещо значително очевидно го бяха довели до настоящата му работа. В сравнение с него тя беше скучна педантка. Докато се криеше в стаята си, пишейки компютърни програми, той беше навън, опознаващ света и трупащ житейски опит.
	При една пауза в разговора тя се огледа. Нощта се беше спуснала и реката беше тъмна. Единствената светлина идваше от отражението на луната във водата и от една улична лампа. Погледна си часовника. Беше почти единадесет. Бяха говорили в продължение на три часа. До такава степен бе потънала в разговора, че съвсем бе изгубила представа за времето. Бе забравила за тревогите си, но за съжаление, си ги припомни, когато, връщайки се към колата, Лиам я попита дали не е получила лоши новини.
	— Защо мислиш така?
	— Не бе особено трудно да се досетя. Провери съобщенията си и се разстрои.
	— Не съм разстроена — поправи го тя. — Ядосана съм.
	Той все още не беше запалил двигателя и се обърна към нея.
	— Разкажи ми.
	Знаеше, че няма да се откаже, докато не му обясни, така че му разказа за двете съобщения.
	Той не скри отвращението си.
	— Леля ти смята, че може да подпише твоя чек и да го депозира на своята сметка?
	— Няма да й е за първи път.
	— Но няма да й позволиш да го направи отново, нали?
	— Не, няма.
	— Според теб защо чичо ти те причаква пред дома ти? Заради парите ли?
	— Не знам. Може да се опита да ме накара отново да му се подчинявам. Той има лош нрав — добави тя. — И когато пие, може да бъде… неразумен.
	Мръщейки се, той попита:
	— Посягал ли ти е?
	— Веднъж за малко да го направи. Уил го спря и му каза да ме остави на мира — отговори тя. — Оттогава се старая да го избягвам. Обикновено не си обръщаме внимание… докато не се окаже, че се нуждаят от пари.
	— Детството ти е било ужасно, нали?
	Тя се вцепени.
	— Не искам да ме съжаляваш. Имаше си и хубавите моменти. Ако не ги притеснявах и не вършех бели, можех да правя каквото си поискам. И докато сестра ми беше наблизо, всичко бе наред.
	— А когато не беше? — попита тихо.
	— Бях по-предпазлива — отвърна тя. — Грижех се за себе си — добави, преди внезапно да смени темата. — Кога леля и чичо ще научат, че Уил ще получи пробация?
	— Утре или другиден. Какво ще стане, когато той отново оплеска нещата, Алисън?
	— Вече ми зададе този въпрос.
	— Задавам ти го отново.
	— Ще му се наложи да се оправя сам. Не съм си променила решението. Приключих с това. Наистина.
	Бяха само на няколко пресечки от къщата й, когато Лиам каза:
	— Ако чичо ти е отпред, ще говоря с него.
	— Не, няма нужда, остави на мен.
	— Искам да говоря с него — настоя той. — И ако е на волана и е пил, ще прекара нощта в затвора.
	Стиснатата му челюст подсказваше, че ще прояви упорство, но когато завиха зад ъгъла, тя с облекчение видя, че чичо й си беше тръгнал. Радваше се, че няма да се стигне до конфронтация.
	Лиам я изпрати до вратата и отново държа по-голямата част от съдържанието на чантата й, докато тя си търсеше ключовете. Веднага щом завъртя ключа в ключалката, той се обърна и си тръгна.
	— Ще те взема в осем.
	— Мога да шофирам. Имам GPS. Няма да се загубя.
	— Все пак ще те взема в осем.
	— Но защо?
	— Защото така искам.
	Колкото повече се приближаваше към нея, усещаше промяна в настроението. Те се взираха един в друг и Алисън се питаше дали ще я целуне отново.
	Лиам се чудеше как да стои далеч от нея. Имаше ли представа колко е съблазнителна? Не можеше да спре да зяпа устните й, припомни си колко са меки и сладки на вкус.
	— Благодаря за вечерята — каза тя, без да откъсва очи от него.
	— Няма защо. — Гласът му беше дрезгав.
	Каза си да се обърне и да си тръгне, но не можеше да го направи. Какво му ставаше? Досега не беше имал проблеми с жените. Алисън обаче беше различна. Бе успяла да му завърти главата, макар че едва ли го съзнаваше.
	— Ще ме целунеш ли?
	— Не.
	Резкият му отговор трябваше да я смути, но не се получи.
	— Изглеждаш, сякаш се готвиш да го направиш.
	— Но няма да го направя.
	— Защо? — Тя прозвуча недоволно.
	Премият въпрос го накара да се усмихне.
	— Опитвам се да спазвам дистанция.
	— Но аз те затруднявам максимално.
	— Така е.
	— В своя защита ще кажа, че ти също ме затрудняваш.
	— Какво имаш предвид?
	— Подаваш ми смесени сигнали. Казваш, че не искаш да се обвързваш, а в следващата минута ме сграбчваш и целуваш страстно.
	Беше права. Последния път, когато я изпрати до дома й, той се колебаеше дали да постъпи правилно, или да действа като тийнейджър, чиито хормони бушуват.
	— Права си. От сега нататък ще се придържаме към строго професионалните отношения. Става ли?
	— Абсолютно. За твое сведение, обикновено не се нахвърлям на мъжете.
	Тя го гледаше и очакваше да се съгласи с нея.
	— Разбирам — отвърна той.
	— Вината за случилото се е колкото моя, толкова и твоя — продължи спокойно. — Ще поддържаме професионални отношения, докато работим заедно. Обещавам, че няма да ти позволя да ме целунеш отново. Имам повече самоконтрол от теб.
	— Така ли си мислиш?
	— Сигурна съм.
	Той се наведе и прошепна в ухото й:
	— Искаш ли да се обзаложим?


>	Дванадесета глава

	Алисън вече разбираше какво означава да изпитва страст. Нищо чудно, че беше голям грях. Според сестрите в гимназията „Свети Доминик“, това беше едно от най-тежките престъпления — за което щеше да гори в ада. Докато не срещна Лиам, не бе изпитвала такава чисто физическа реакция. С него всичко беше различно. Той беше мъжествен и секси, и силен, и о, знаеше как да я накара да го желае! Трябваше само да я погледне и тя се разтапяше. Да бъде с него беше по-хубаво дори от това да пише програмни кодове, кой би си помислил!? Тези чувства й бяха толкова чужди, че тя не знаеше какво да прави… освен да ги крие в себе си. Бяха единодушни, че връзката им трябва да е професионална, и беше твърдо решена да докаже, че може да бъде разумна и да се съсредоточи върху работата. Това със сигурност не бе проблем за Лиам.
	Всяка сутрин през първата седмица той се появяваше пред вратата й, за да я закара в кибер центъра. Алисън протестираше, че може и сама да шофира, но той настояваше да я придружава, твърдейки, че в колата ще обсъждат развитието на случая. По време на дългото пътуване Лиам се държеше служебно. Когато пристигаха в кибер центъра, той я отвеждаше в кабинета й и след това изчезваше, докато не станеше време да си ходят. Обикновено пътуваха към дома й в мълчание. Изпращаше я до вратата с небрежно „довиждане“ и всеки път, когато си тръгваше, тя си напомняше, че трябва просто да си свърши работата. Лиам я беше нарекъл „сътрудник“ и тя трябваше да приеме този факт. Когато разрешеше случая, той щеше да си тръгне, без да погледне назад. Това беше бизнес начинание, нищо повече.
	Точно както беше обещал Лиам, Уил получи пробация, но това не спря майка му и баща му да досаждат на Алисън. Бяха идвали няколко пъти до дома й — заедно и поотделно. Редуваха се да блъскат по входната врата и настояваха да им отвори. Отправяха многобройни груби заплахи и след първия сблъсък нейните съквартиранти решиха да не отварят вратата. При третото им нападение Марк засече времето на блъскането просто ей така, на шега. Цели пет минути. Той бе впечатлен, че човек е в състояние да блъска по нечия врата толкова дълго, без да спира.
	Алисън знаеше какво искат. Тя беше тяхната „златна кокошка“ и нямаше да се откажат от нея току-така. За щастие тя не бе у дома по време на набезите им — или работеше в кибер центъра, или ходеше на лекции. Марк и Дан й пращаха съобщения да я предупредят, когато те се появяваха. Гадеше й се от самата мисъл да ги види отново и да говори с тях и всеки път, когато се сещаше за застраховката за петстотин хиляди долара, гневът й нарастваше. Единствената причина тези мерзавци да вземат нея и Шарлът в дома си, са били парите. Години наред ги бяха порицавали и обвинявали, че са им финансова тежест.
	Не можеше да повярва, че изминават толкова дълъг път почти всеки ден само за да я тормозят. Сигурно вярваха, че могат да я върнат в лоното, помисли си тя. Тактиката им работеше в миналото, но вече не. За разлика от Шарлът и Оливър, Алисън нямаше желание да се изправя срещу леля си и чичо си. Искаше просто да ги премахне от живота си. Надяваше се с течение на времето да забрави за тях.
	Въпреки че Дан и Марк не се оплакваха, Алисън знаеше, че постоянното нарушаване на спокойствието ги уморява. И без това си имаха достатъчно грижи и ангажименти. Не беше честно да търпят изстъпленията на ненормалните й роднини. Тъй като и без това планираше да се изнесе след завършването си в края на май, реши да избърза и да си намери апартамент под наем за шестте месеца, докато работи за агент Филипс. Марк и Дан се опитаха да я разубедят, но в крайна сметка се съгласиха, че идеята е добра, особено ако лелята и чичото на Алисън не знаеха новия й адрес.
	Дан й помогна. Негов познат се местеше в Ню Орлиънс, вече бе събрал багажа си, но все още не беше намерил наемател за жилището си. Едностайният апартамент устройваше Алисън, въпреки че от наема й се подкосиха краката. За щастие заплатата й бе висока, така че можеше да си го позволи.
	Новият й дом беше на втория етаж на жилищна сграда с изглед към реката. Имаше портиер и подземен паркинг, което беше почти нечувано в толкова търсен район в Централен Бостън. През уикенда тя купи на разпродажба светлокафяв диван, фотьойл, табуретка и бюро. Купи също и най-големия размер легло с парите от Джовани. Остави единичното си легло в къщата за следващия наемател.
	Премести се за отрицателно време. Дан и Марк докараха книгите и дрехите й, а тя натовари останалата част от оскъдното си имущество в колата си. Едно посещение на супермаркета й бе достатъчно: до неделя вечер имаше всичко, от което се нуждаеше.
	Последната й задача беше да се обади на Лиам. Отначало той изглеждаше обезпокоен от внезапното й решение, но след като му обясни причините, се съгласи, че е постъпила правилно, и й каза, че ще я чака на входа на другата сутрин.
	Следващата седмица премина предвидимо рутинно. Когато не посещаваше лекции, работеше с часове в кибер центъра. Отнемаше й по-дълго от очакваното да намери източника на оригиналните имейли и това беше истинска плесница за нейното его. И все пак пъзелът толкова я очароваше, че не й се искаше да се отделя от него вечер. Налагаше се Лиам да я измъква от сградата.
	През повечето време бе сама. Филипс я навестяваше, поглеждаше над рамото й в монитора, но рядко говореше. Понякога покрай офиса й минаваха служители, друг път се разминаваха по коридора, но никога не спираха да поприказват. Въпреки че не бяха наясно с целта на работата й, никой не прояви любопитство. Чудеше се дали им е било забранено да задават въпроси за естеството на работата на колегите си.
	С всеки изминал ден усещаше, че се приближава към разрешаването на случая. Бе въпрос на време и упоритост. В петък следобед на втората седмица усети, че краят му се вижда. Погледна стенния часовник. Вече ставаше късно и тя се молеше Лиам да не се появи на вратата и да я прекъсне. Беше съвсем близо. Насочи концентрацията си към екрана и заработи яростно, сякаш всичко щеше да й се изплъзне, ако дори за секунда загуби фокус. Изведнъж нещата си дойдоха на мястото. Намери източника. Поривът да скочи и да закрещи беше почти непреодолим. Разбира се, не можеше да го направи, затова ликуваше мълчаливо.
	Ами сега? Можеше да отиде при Филипс и да му докладва или да сподели с Лиам. Реши да го изчака. Филипс нямаше да приеме добре новината. Твърдеше, че е невъзможно да се проследи произхода на изтичането на данни към ФБР — а той мразеше да греши. Освен това, току-що беше видяла Къртис Бейл, бившия началник на детройтската дирекция, да се насочва към кабинета му. Не бе добра идея да се втурне там сега и да обяви, че е установила точния компютър, от който произлизаше пробивът, и че той се намира в Детройт.
	Нетърпелива, отново погледна часовника. Къде беше Лиам?
	Докато чакаше, й стана любопитно да продължи да търси. Пръстите й замряха над клавишите. Какво лошо имаше в това да провери няколко имейла? Можеше да открие и други уличаващи съобщения. Поклати глава. Колкото и голямо да бе изкушението, знаеше, че не може да продължи без разрешение. Бе дала дума, че няма да нарушава повече закона и възнамеряваше да я спази.
	Но да се увери, че няма други изобличаващи съобщения щеше да бъде от полза, нали?
	Докато водеше морален дебат, Лиам влезе. Тя почти подскочи, когато го видя. Беше сигурна, че изглежда толкова гузна, колкото се и чувстваше. Той, от друга страна, изглеждаше чудесно, както винаги. Този мъж знаеше как да носи костюм. Всеки път, когато й отдаваше цялото си внимание, сърцето й леко прескачаше. Искаше й се да се застави да не й пука, защото знаеше, че я очаква страдание. Благодареше на бога, че отношенията им не се бяха задълбочили. Можеше да преживее няколко целувки. Не бе кой знае какво… нали?
	— Готова ли си да тръгваме? Иска ми се да се махна оттук. Беше дълга седмица — каза той.
	Тя направо му съобщи новината.
	— Намерих го.
	— Сигурна ли си?
	— Да.
	— Покажи ми. — Той издърпа един стол и седна до нея.
	— Мога да ти покажа оригиналните имейли, но обясненията как стигнах до източника ще отнемат време. — Тя не добави притеснението си, че той вероятно така или иначе няма да разбере какво се опитва да му обясни.
	— Не ми е нужно да знам как си стигнала дотам — каза той. — Филипс и екипът му ще искат подробно обяснение.
	— Знам, очаквам го. Ще ми посочи онзи стол, ще ми каже да седна, а след това ще ме разпитва с часове.
	_По-скоро с дни_ — помисли си Лиам, но не го каза.
	— Онзи стол?
	— Знаеш го. Този в кабинета му. Сякаш дресира куче.
	Лиам сложи ръка на рамото й, наведе се към екрана и започна внимателно да чете изобличаващите съобщения. Беше толкова погълнат, че не осъзнаваше, че разсеяно я гали по ръката.
	— Имейлите идват от Детройт — каза той.
	— Да.
	Не можеше да разбере какво си мисли. Изражението му не разкриваше нищо, но когато мускулът на бузата му потрепна веднъж, после още един път, тя разбра, че се бори да запази самообладание. Когато приключи с четенето, той се втренчи напрегнато в нея, нарушавайки способността й да се концентрира. Как бе възможно мъж да й въздейства толкова силно?
	— Ти успя, Алисън. Стигна до източника. Трябва да се гордееш със себе си.
	Чувстваше се неудобно, защото не бе свикнала да получава похвали, затова побърза да омаловажи ролята си.
	— Отне ми много по-дълго време, отколкото очаквах, а друг можеше да се справи и по-бързо.
	— Не се подценявай — възрази той. — Това не е работа, която всеки компютърен специалист би могъл да свърши.
	— Какво ще стане сега?
	— Двамата с Алек поемаме оттук нататък. — Той бутна стола си назад и излезе от стаята, казвайки: — Нека говоря с Филипс. После ще те заведа вкъщи.
	Алисън си беше помислила, че Филипс ще изчака до понеделник, за да я разпита, но той пожела да получи някои отговори веднага. Повика я в кабинета си, посочи й стола и я разпитва цели два часа. Лиам беше там през цялото време, наблюдаваше я, облегнал се със скръстени ръце на стената.
	Филипс не се интересуваше колко късно беше станало. Искаше да знае за проучванията, не можеше да проумее как толкова бързо бе стигнала до това, което той наричаше „нулева точка“. Няколко пъти хвърляше към Лиам погледи от типа „измъкни ме оттук“, които той напълно пренебрегваше. Инквизицията продължи до осем часа. Дотогава тя беше готова да си оскубе косата… както и неговата. Шест месеца работа за Филипс й се струваха цяла вечност.


>	Тринадесета глава

	Тръгнаха си без настроение да разговарят. Лиам й предложи да я заведе на вечеря, но тя отказа. Беше прекалено уморена, искаше само да си вземе горещ душ и да спи непробудно десет часа.
	Не искаше обаче да се сбогува с него.
	Само на няколко пресечки от апартамента й Лиам най-сетне наруши тишината.
	— За какво си мислиш? Изглеждаш толкова… разтревожена.
	Нямаше да му каже истината — че щеше да й липсва. Вместо това се обърна към него:
	— Напълно пренебрегна сигналите ми.
	— Кои по-точно?
	— Поглеждах те, за да разбереш, че искам да се махна от там.
	Той се усмихна.
	— Аха, имаш предвид свирепите погледи.
	— Да, точно свирепите погледи имам предвид — съгласи се тя.
	— Вече не бива да се мръщиш. Трябва да бъдеш доволна и адски горда от себе си. Намери доказателството, от което двамата с Алек имахме нужда.
	— Доволна съм — настоя тя, което прозвуча нелепо отбранително. — Може би вече няма да ме смятате за толкова ужасен човек.
	— Никой не те смята за ужасна — каза той очевидно подразнен. — И защо изобщо те е грижа за чуждото мнение?
	Ако трябваше да му отговори честно, щеше да изглежда жалка, макар че понякога се чувстваше точно така. В интерес на истината, единственият й близък човек бе сестра й. Предпочиташе да държи хората на безопасна дистанция. Беше прекалено затворена, интровертна. Не искаше никой да се рови в биографията й, защото се смущаваше и срамуваше. Колкото по-малко знаеха за нея, толкова по-сигурна се чувстваше. Всеки път, когато излизаше извън зоната си на комфорт, се чувстваше уязвима.
	Странно, беше толкова предпазлива в личния си живот, но въпреки това беше способна да премахне задръжките си, когато дефилираше с моделите на Джовани. Наистина не можеше да си го обясни, но гримът и дрехите я преобразяваха и я превръщаха в друг човек.
	Тя обичаше Джовани от цялото си сърце и му се доверяваше напълно и въпреки че й трябваше известно време, се научи да има доверие и на съквартиранта си Дан. И все пак никой от тях не бе наясно със способностите й. По време на дългия разпит Филипс се отнасяше към нея като към изпечен престъпник. Чудеше се как биха реагирали Джовани и Дан, ако научеха истината за нея. Вероятно нямаше да повярват или щяха да бъдат шокирани.
	Приятелството й с Джордан беше различно. Тя знаеше, че Алисън е хакер и бе нарушила няколко закона, но не я изостави. Знаеше и колко неблагополучен беше личният й живот, но и това не я отблъсна. Не бе сигурна, че Джордан ще й донесе торта с пила, ако я пратеха в затвора, но подозираше, че щеше да опита.
	— Зададох ти въпрос — напомни й Лиам, прекъсвайки размишленията й.
	— Не ми харесва да ме мислят за престъпник.
	Преди да успее да й отвърне, тя продължи бързо:
	— О, знам какво ще кажеш. „Ти си престъпник.“ Предполагам, че може да се погледне и по този начин. Но всичко това е в миналото. Никога ли не си чувал за втори шанс, за бога?
	— Алисън…
	Тя го прекъсна, за да си довърши мисълта:
	— И затова настоявах наред с имунитета да ми обещаете, че само определени хора ще знаят какво съм направила.
	— Спомням си какво ти обещах.
	— Знаеш какво ще се случи, ако се разчуе, че съм взела милиони долари. Въпреки че ги предоставих на ФБР, ще бъда добавена към един списък и всеки път, когато правителствена агенция бъде подложена на хакерска атака, ще бъда привиквана и разпитвана. Включването ми в този списък ще ме преследва до края на живота ми.
	— Няма да позволя това да се случи — отвърна той с категоричен тон. Паркира колата пред жилищната й сграда и се обърна към нея: — Защо се тревожиш за това?
	— Защото ще си тръгнеш и исках да се уверя…
	— Искаше да си сигурна, че ще си спазя думата.
	Знаеше, че го е обидила. Стиснатата му челюст беше очевиден знак за това. Трябваше ли да се извини? Вероятно щеше да влоши още повече нещата, ако го направеше. Той изглеждаше толкова сериозен и разтревожен.
	— Предполагам, че това е последният път, в който ме закара до кибер центъра и обратно — каза тя. — Успех със следващата ти задача.
	Портиерът, пенсиониран продавач на коли на име Стамос, отключи стъклената врата и я отвори широко. Алисън му се усмихна, преди да се обърне към Лиам.
	— Не е нужно да се качваш с мен. — Задърпа чантата си, но той не я пускаше.
	Лиам най-после освободи чантата и я последва по стълбите във фоайето, без да каже и дума. Алисън не можеше да разбере за какво си мисли, но начинът, по който я гледаше, сякаш търсеше отговора на належащ въпрос, я безпокоеше.
	Искаше да разбере кога заминава, без да му досажда. Опита се да подходи деликатно.
	— Заедно с Алек ли ще заминете, за да проследите изтичането на информацията? Предполагам, че вече си поел друга задача. Или е твърде скоро? Изчакваш да решиш или ще си вземеш няколко дни почивка? Трябва да направиш точно това… — Не можеше да се спре. Толкова за опита да бъде деликатна. Думите й се сипеха една след друга. Не разбираше защо внезапно се почувства толкова нервна. Може би защото се съмняваше, че някога ще го види отново. Може би, след като се отдалечеше от него, щеше да дойде на себе. Сега бе невъзможно да се дистанцира.
	Портиерът привлече вниманието им.
	— Госпожице Трент, имаше един инцидент, за който трябва да знаете. — Обикновено кънтящият глас на Стамос беше колеблив. Той продължаваше да се взира в Лиам.
	— Стамос, това е агент Скот, мой приятел. Кажи ми за инцидента, моля те. — Имаше лошо предчувствие, но се надяваше да греши.
	— Имахте посетители — започна той. — Възрастни мъж и жена. Паркираха пред входа, затова видях колата им. Едногодишен „Крайслер 300 С Платинум“ с двадесетинчови полирани алуминиеви джанти, двоен панорамен автоматичен покрив и ксенонови фарове. Доста хубав автомобил — продължи той. — По този имаше вдлъбнатини и драскотини, сякаш от удар с чук. Съсипали са хубавата кола.
	Лиам се опита да го върне на темата.
	— Казвахте на Алисън за мъжа и жената. Знаете ли кои са?
	— О, да, разбира се. Те ми се представиха — вашите леля и чичо. Жената дори извади шофьорската си книжка и ми я размаха пред лицето, за да докаже, че сте с едно и също фамилно име.
	Алисън се почувства така, сякаш току-що й изкараха въздуха. Бяха я открили. При това толкова скоро. По дяволите. Беше неизбежно, но се надяваше, че ще им отнеме по-дълго да разберат, че се е преместила, и още повече време, за да намерят новия й адрес. Нямаше този късмет.
	— Кога се случи? — попита тя.
	— Около четири следобед, може би четири и половина. — Той почеса челюстта си и продължи: — Те бяха… упорити.
	Упорити? Това беше меко казано.
	— Направиха ли сцена? — попита тя, знаейки отговора.
	— Да, може да се каже. Искаха да ви изчакат в апартамента. Отказах да ги пусна, разбира се, и тогава започнаха да крещят. Жената твърдеше, че сте й разрешили. Не се безпокойте. Не бих пуснал никого в дома ви — побърза да я успокои.
	— Казаха ли какво искат? — попита Лиам.
	— Не, не ги и попитах. Опитаха се да се прокраднат зад гърба ми, за да стигнат до асансьора. Отблъснах ги и отново им казах, че не могат да влизат в сградата. Чичо ви ме заплаши с уволнение. Сигурен съм, че беше в нетрезво състояние.
	Разбира се, че е бил в нетрезво състояние. Обикновено започваше да пие около обяд, понякога и по-рано.
	На Алисън й се искаше Лиам да не бе станал свидетел на унизителния разказ за нейните роднини. Беше й неудобно да я свързва с такива вулгарни хора. Напомни си, че поведението им не хвърля сянка върху нея, но не беше съвсем убедена.
	— Сигурна съм, че е бил пиян, и съжалявам, че е трябвало да се разправяте с тях.
	— Сега, след като вече знаете как изглеждат, не ги пускайте вътре. Ако се опитат да нахлуят със сила, се обадете в полицията — нареди Лиам.
	— Ще предупредя и другите портиери. Ние сме трима — каза той на Лиам. — Всеки ден отключвам в шест и заключвам в десет. През останалото време наемателите използват собствените си ключове.
	— Съжалявам за причиненото неудобство — извини се тя.
	Лиам усети унижението в гласа на Алисън и защитните му инстинкти се пробудиха.
	— Ти не носиш отговорност за тях — каза той, като я прегърна.
	Утешаваше ли я, или я съжаляваше? Алисън не можеше да разбере. Внимателно се опита да се измъкне от ръката му, докато се насочваше към асансьора, но той не й позволи. Вместо това влезе в асансьора заедно с нея и натисна бутона за нейния етаж.
	Докато асансьорът се издигаше, емоциите на Лиам водеха яростна битка с трезвата му преценка. Толкова искаше да се погрижи за лелята и чичото на Алисън, за да се увери, че ще я оставят на мира. Но тя нямаше да му позволи да се намеси. Знаеше, че може да се справи и сама. Начинът, по който се противопостави на Филипс, доказа, че може да отстоява своето, но като знаеше какво бе преживяла в това семейство, му се искаше да я предпази от болката. Но и това нямаше да й хареса. Така че той щеше да я остави да се оправя, а ако се наложеше да се намеси, щеше да се увери, че това се случва без нейно знание.
	Вратите на асансьора се отвориха и Лиам умишлено забави ход, когато се приближиха към апартамента й. Обзе го странно чувство, с което не знаеше как да се справи. Винаги е бил напълно самоуверен и в състояние да взема правилните решения във всяка ситуация, но сега беше различно. Мисията беше завършила успешно, нали? Предстоеше следващата. Обичайният работен процес. Тогава каква беше причината за нежеланието му да завърши тази фаза?
	Причината беше очевидна. Алисън. Не искаше да я оставя, затова умишлено удължаваше престоя си. Знаеше, че трябва да се отнася с нея като с всеки друг сътрудник: да й благодари за приноса, да й пожелае всичко хубаво и да си тръгне. Но тя не беше просто поредният сътрудник. Споменът за сладкия й вкус, когато я целуна, не му даваше покой.
	Пред вратата Алисън отново започна да рови в чантата си за ключовете, като се мъчеше да се съсредоточи върху действието. Лиам стоеше толкова близо, че цялото й тяло се напрегна и ръцете й се разтрепериха.
	— Предполагам, че няма да те видя отново, тъй като вече не работя за теб, нали? Разбира се, че е така — избъбри тя и кимна, без да вдигне поглед. — Желая ти много късмет. — Много късмет? Не можа ли да измисли нещо по-добро? Чувстваше се като пълна глупачка.
	— Защо бързаш да се отървеш от мен? — попита той с усмивка.
	— Не бързам. Просто се опитвам да запазя връзката ни професионална. Не искам да… — Тя едва дишаше. Знаеше, че трябва да се отдръпне по-далеч от него, колкото е възможно по-скоро, преди да му разкъса дрехите.
	Той взе ключа й, отключи и я последва в апартамента й. Изчака я да си довърши мисълта и когато тя не го направи, я подтикна:
	— Не искаш какво?
	Тя не можеше да признае похотливите си помисли.
	— Няма значение.
	Направи грешката да го погледне в очите. Искаше й се да въздъхне. Или да му скочи. Той беше толкова силен и мускулест, нямаше как да устои на русата му коса и ясните зелени очи. Нямаше смисъл да се преструва, че е имунизирана срещу чара му. А може би просто не искаше да го прави повече.
	Тя се гордееше със своя самоконтрол. Всъщност беше се похвалила с това на Лиам, но случилото се след това беше извън нейната власт. Поне така се самозалъгваше. Притисна се към него, сложи ръце на раменете му и почти го задуши с целувка. Целувката беше гореща, чувствена, подканяща. Изля сърцето си в тази целувка и ако той я отблъснеше сега, нямаше да знае как да продължи напред. Искаше той да почувства страстта, която изпитваше, и да я пожелае така силно, както тя него. Разтвори уста и погали с език неговия. Притисна се още по-плътно до него. Да бъде агресивна беше нещо ново за нея, но откри, че й харесва… с него. Тя му вярваше, което в съзнанието й беше нещо рядко и красиво — и затова можеше да прати предпазливостта си по дяволите и да си позволи да бъде дива.
	Всички аргументи се изпариха от съзнанието на Лиам. От мига, в който я срещна, копнееше да я вземе в обятията си. Кого заблуждаваше? Искаше повече от това. Искаше я в леглото си, под себе си, навсякъде. Да запази връзката им на професионално ниво беше сред най-големите предизвикателства в живота му, но знаеше, че докато отговаря за задачата, не може да се поддава на чувствата си. Сега тя вече не работеше за него, аргументира се той. Не й беше нито шеф, нито колега. Работеше за Филипс.
	Обви ръце около нея, сграбчи я и я повдигна, така че ханшът й се притисна към неговия. Устните й бяха меки и топли и той не можеше да им се насити. Знаеше, че нещата излизат извън контрол, но страстта ескалираше толкова бързо, че не можеше да се застави да я пусне. Когато най-после вдигна глава, видя, че лицето й беше поруменяло и беше останала без дъх. Боже, колко красива беше. Тя се опита да се сгуши в прегръдката му, но той сложи ръце на кръста й и не й позволи да помръдне.
	Дълго се взира в нея и после попита с дрезгав глас:
	— Искаш ли да го направим?
	Въпросът я шокира.
	— Да направим какво?
	Сега той изглеждаше изненадан. Тя направи крачка назад. Разбира се, че го желаеше, но това, че го нападна, превръщаше ли я в секс маниачка? Но пък какво лошо имаше в това да прекара една невероятна нощ с него, преди да си тръгне? Нищо, реши тя, така поне любопитството й щеше да бъде утолено. Да, сестрите от „Свети Доминик“ биха се ужасили от нейната липса на морал и без съмнение биха й казали, че ще се озове в чистилището за хилядолетие заради нечистите си помисли. Не я бе грижа. Въпреки че нямаше голям опит, тя беше правила секс и не бе кой знае какво. Не бе имала особено желание да го направи отново. Докато не срещна Лиам. С него всичко беше различно.
	— Алисън, отговори ми. — Лиам знаеше, че ще я пусне и ще си тръгне, ако тя го поискаше, но се молеше на бога да пожелае да остане.
	— Да, искам да го направя — отвърна тя най-после. — Нека да го наричаме правене на любов. — Когато той реагира на декларацията й, тя го мушна с пръст в гърдите. — Не смей да ми се присмиваш.
	Усмивката му беше изпълнена с нежност.
	— Предпочитам да го наричам това, което е. Секс.
	— Трябва ли да си толкова точен?
	Той сви рамене.
	— За да избегнем недоразуменията. Животът ми е хаотичен и не бих могъл да се посветя на сериозна връзка.
	Що се отнасяше до романтика, на този мъж определено му липсваше финес. Но какво ли пък знаеше тя? Единствената романтика, която познаваше, беше тази от телевизията.
	— Добре, без каквито и да било недоразумения, без усложнения, без ангажименти. Съгласен?
	— Съгласен. — Той прозвуча облекчен, което й се стори оскърбително. Да не си е мислил, че ще поиска годежен пръстен?
	Тя отново обви ръце около врата му и допря буза до гърдите му.
	— Може би трябва да го направим в писмена форма. За да не се тревожиш.
	Той скри усмивката си и каза:
	— Идеята си я бива.
	— И да го заверим нотариално.
	Той се засмя.
	— Подиграваш ли ми се? — Той я стисна. — Просто не искам да те подведа.
	— С всички жени с които спиш ли го обсъждаш? Предполагам, че не съм ти първата. — Странно, но мисълта за Лиам с друга жена я подразни. Не беше нейна работа, нали? Но я интересуваше.
	— Не.
	— Не, какво?
	— Не, никога не съм го обсъждал с друга.
	Тя се наклони назад, за да погледне в очите му.
	— Защо?
	— Ти си различна.
	— Това хубаво ли е, или лошо?
	— Нито едно от двете — отвърна той. — Просто е различно.
	Тя въздъхна.
	— Наистина знаеш как да развалиш настроението. Мисля…
	Щеше да му каже, че е по-добре да си върви, но в мига, в който устата му покри нейната, всяка мисъл изчезна. Целувката беше силна и откровено властна. Боже, колко й харесваше начинът, по който езикът му я завладяваше, и тя се включи в ритуала, притискайки ханша си към него всеки път, когато езикът му потъваше в нея.
	Трепереше, когато той вдигна глава. Влязоха в спалнята и застанаха пред леглото един срещу друг, докато се събличаха. Той свали сакото и вратовръзката си, тя изрита високите си обувки и се обърна, за да може да разкопчае роклята й. Нямаше нужда да му казва какво иска. Просто вдигна косата си и изчака.
	Лиам се наведе, целуна я по шията и се усмихна, когато видя, че кожата й настръхна. После смъкна ципа надолу до кръста й. Светлината от банята хвърляше сенки върху леглото и златистото й тяло. Той се възхити колко гладка и съвършена беше кожата й.
	С разтуптяно сърце Алисън свали бавно роклята си, внимателно я сгъна и сложи на близкия стол. Умишлено се бавеше, за да се овладее, но впоследствие се отказа и се обърна към него.
	Лиам трябваше да си напомни да диша при вида на черното й дантелено бельо. Тя беше най-сексапилната жена, която някога бе виждал, и я желаеше от момента, в който я срещна. За секунди той извади пистолета и значката си и ги сложи върху нощното шкафче. Тя се опита да разкопчае ризата му, но ръцете й трепереха толкова силно, че не успя да го направи. Той се зае със задачата, без да откъсва очи от нея.
	Изражението му накара Алисън да се изчерви. Тя зарови пръстите на краката си в килима и се втренчи в него. Наистина беше красив, помисли си, знаейки, че няма да му хареса да го чуе. Сложи ръка на гърдите му и прокара пръсти към колана на панталона му.
	— Нервна съм — прошепна тя.
	— Знам — отвърна той, усмихвайки се.
	Тя прокара пръсти през косата си и я отметна женствено назад.
	— Не разбирам защо. Свикнала съм да събличам дрехите си пред мъже.
	Това изявление предизвика реакция у него. Точно сваляше ципа на панталона си, но спря и каза:
	— По дяволите, няма начин да повярвам, че правиш секс безразборно.
	— Какво? Не, разбира се, че не. Но ако все пак го правех?
	Той сви рамене, че това няма значение за него.
	— Пак бих те желал.
	— Не го правя — заяви отново.
	— Добре. Харесва ти да си събличаш дрехите…
	— Пред мъже — завърши тя. — Това ми е работата. — Тя се усмихваше и се чудеше колко време ще му трябва, за да го осъзнае.
	Ако не беше толкова разсеян от убийственото й тяло, щеше да мисли по-ясно и да схване веднага. Когато най-после осъзна значението на думите й, той се засмя.
	— Ти си модел.
	— Да.
	Съблече останалите си дрехи и я привлече в прегръдка, преди тя отново да се почувства нервна.
	— Няма да правим нищо, което не искаш — обеща той.
	Той целуваше шията й, което я караше да потръпва. Тя го дръпна за косата, за да го накара да я целуне по устата. Сега тя беше агресивната. Езикът й погали неговия и когато почувства как я притисна по-силно, разбра, че това му харесва, така че го направи отново. Искаше да го накара да загуби контрол и изведнъж осъзна, че тя губи своя.
	Лиам свали останалата част от дрехите й. Устата му не се отделяше от нейната и тя дори не осъзнаваше какво е направил, докато гърдите й не се притиснаха към неговите. Чувството беше прекрасно. Усети топлината и силата, които се излъчваха от мускулите му. Всичко в него я възбуждаше. Начинът, по който я галеше, секси ръмженето, когато му харесваше, ароматът му. О, боже, миризмата му беше чудесна. Не беше на афтършейв, а на смесица от душгел и мъжественост. Чисто и мъжко. Греховна секси комбинация, която много й допадаше. Когато се опита да се отдръпне от нея, тя отвърна, като захапа устната му със зъбите си. Искаше да продължи да го целува и той й се подчини.
	Лиам вече беше възбуден и болезнено искаше да бъде в нея. Знаеше, че тя не е готова, и когато тя помръдна ханша си, за да го обгърне с бедра, той изстена и пое дълбоко дъх. Не знаеше как го направи, но издърпа завивките, преди да паднат заедно на леглото. Тя беше в прегръдките му, върху него.
	— По дяволите, толкова си нежна.
	Алисън вдигна глава и го погледна с палав блясък в очите.
	— Сега си точно където те исках.
	— Така ли? — Бързо се завъртя и тя се озова на гърба си, а Лиам се наведе над нея. — Сега аз те хванах.
	Когато се премести, космите по гърдите му я погъделичкаха. Чувството беше толкова хубаво, че й се искаше той отново да се размърда.
	Лиам я целуваше страстно, решил да я подлуди. Беше мъчително да се въздържа съзнателно и да не бърза прекалено.
	Вече неспокойна, тя започна да се движи. Пръстите на краката й потъркаха неговите и тя инстинктивно се изви към него. Той я целуна под меката част на ухото и след това прошепна всички еротични неща, които щеше да направи с нея. Тя вече беше толкова възбудена, че имаше чувството, че гласът му бе достатъчен да я тласне отвъд ръба.
	С чувствено желание Лиам продължи да целува всеки сантиметър от тялото й. Повечето манекенки бяха слаби като закачалки, но Алисън имаше извивки. Пълни, сочни гърди, тясна талия, перфектни бедра и дълги крака. Дупето й също беше почти перфектно.
	Той целуна вдлъбнатината между гърдите й, а когато езикът му се плъзна по едно от зърната й, тя почти скочи от леглото. Той го пое в устата си и започна да смуче, докато галеше другата й гърда. Продължи по-надолу. Езикът му описа кръг около пъпа й. Ръцете му бяха навсякъде. Разтвори бедрата й тя помисли, че предварителната игра е свършила. Но сбърка. Той целуна корема й, после се плъзна по-надолу. Тя си пое рязко дъх, когато започна да я люби с езика си. Беше толкова чувствено, толкова шокиращо, толкова прекрасно, че усети, че губи контрол, и това я ужаси. Тя извика и се опита да го отблъсне, но не успя. Желанието бързо я завладя. Никога преди не го бе преживявала.
	Оргазмът й я изуми. Заливаха я вълна след вълна на непоносимо удоволствие. Тя се вкопчи в него и извика името му.
	Той почувства мига, в който тя достигна кулминацията, надигна се, целуна я жадно и проникна в нея. Тя беше влажна, гореща, готова за него и адски тясна. Щом влезе изцяло в нея, той се принуди да спре и да й даде време да се приспособи към него.
	— Добре ли си?
	Ноктите й се забиха в раменете му. Тя вече усещаше как възбудата й нараства.
	— Не спирай. Моля те, не спирай. — Не беше сигурна дали го извика или прошепна.
	— Нямам никакво намерение да спирам.
	Харесваше му да чувства как тя го притиска, докато той бавно се отдръпва и после я люби все по-бързо и по-бързо. Повтаряше си да забави темпото, да се наслади на момента, но тялото му не му се подчиняваше. Нито пък тя. Алисън повдигна краката си и ги уви около него, поемайки го по-дълбоко в себе си, и после започна да стене.
	Разбираше, че е близо. Ръката му се спусна между телата им и той погали мястото, където знаеше, че ще я подлуди. Тя извика, стегна се около него и отново достигна кулминацията. Той изпита собственото си освобождаване заедно с нея.
	Алисън се почувства така, сякаш бе стигнала до звездите и се носеше надолу към земята. Това беше най-невероятното усещане, което бе изпитвала. Но също и страшно, защото беше изгубила всякакъв контрол. Тогава разбра, че му се беше доверила изцяло, и се изуми колко бързо се беше случило. Все още беше вкопчена в него и не искаше да го пусне. Веднага щом се осъзна, се насили да се отдръпне. Ръцете й се отпуснаха отстрани. Сърцето й все още блъскаше в гърдите й и все още дишаше тежко, опитвайки се да дойде на себе си.
	Лиам възприе трудно това, което току-що се бе случило с него. Беше изпитал бог знае колко оргазми, но никога нещо подобно. Веднага щом тя го пусна, той я целуна леко по устните, после се отдръпна, стана и влезе в банята. Не се забави дълго. Алисън спусна краката си отстрани на леглото и точно щеше да стане, когато той я сграбчи за талията и я сложи върху себе си.
	— Сега ти можеш да бъдеш отгоре — каза той и се ухили.
	Тя скръсти ръце на гърдите му, облегна брадичката си върху тях и се взря в красивото му лице. Странно, но вече не се чувстваше несигурна, нито уязвима, и не се нуждаеше от одобрение или ласкави думи. Той я галеше по гърба и усещането беше прекрасно. Беше й трудно да повярва, че лежи чисто гола върху гол мъж. Но не просто кой да е мъж, а Лиам, който приличаше на гръцки бог и бе най-сексапилният мъж на света. Бе толкова… мъжествен.
	— За какво си мислиш? — попита той, като отметна кичур коса от челото й.
	— Имаш красиви очи.
	— Нима? — Ръцете му се спуснаха по гърба й. — А ти имаш страхотен задник.
	Тя завъртя очи.
	— Само ти би забелязал задните ми части.
	— Всеки мъж, покрай когото минаваш, ги забелязва, сладурче.
	Тя се засмя.
	— Няма как да знаеш.
	Усмихна й се дяволито.
	— Разбира се, че има. Обсъдихме го и стигнахме до единодушното решение, че задникът ти е страхотен.
	Протегна ръка към тила й и я привлече надолу да я целуне. Устата му покри нейната и езикът му се движеше в нея, галейки я.
	— Обичам вкуса ти — прошепна той, преди отново да я целуне.
	Не можеше да й се насити. Вече беше възбуден и искаше отново да правят любов.
	— Искаш ли?… — Спря се, осъзнавайки, че вероятно това не бе правилният начин да го каже.
	Тя разбра.
	— О, да, искам — прошепна.
	Целуна меката кожа под ухото му, а след това го захапа. Той стегна прегръдката си, с което й показа, че му харесва, и тя стана по-смела. Смъкна се по-надолу, отстранявайки ръцете му, за да може да целуне гърдите му, после по-надолу, докато зацелува пъпа му. Определението за „твърди като скала“ коремни мускули важеше в пълна сила за него. Дългата й копринена коса погали кожата му. Когато се опита да се премести по-надолу към бедрата му, той я дръпна нагоре, поклати глава и каза:
	— Ако го направиш, няма да издържа.
	— Но аз никога не съм… и исках да опитам.
	Той я обърна по гръб. Беше откровение, че го желаеше толкова скоро след като получи удовлетворение и че го иска толкова отчаяно — почти неистово. Любенето им беше диво, неконтролируемо и разтърсващо. Тя никога не беше изпитвала оргазъм преди, а сега преживя три. Беше изтощена.
	Лиам легна до нея и двамата се загледаха в тавана, опитвайки се да си поемат дъх. Когато събра сили, Лиам влезе в банята, след това започна да се облича. Внезапно Алисън се почувства уязвима, сграбчи халата си и го облече. Завърза колана и се облегна на таблата на леглото, като го гледаше. Косата й висеше от едната страна на лицето. Тя нетърпеливо я отметна назад, докато го чакаше да й каже нещо.
	— Трябва да тръгвам — каза той, като седна на леглото и посегна за мокасините си.
	Докато закопчаваше ризата и запасваше кобура си, тя осъзна, че той иска да си тръгне. Всъщност нямаше търпение по-бързо да се махне оттам.
	Тя влезе в кухненския бокс и взе бутилка вода от хладилника. Ръцете й трепереха така, че успя да отвори капачката едва на третия опит. Последствия от секса, предположи тя. Краката й също трепереха.
	Лиам влезе точно в момента, в който тя се обърна, затова се блъсна в гърдите му. Предложи му водата. Той отпи голяма глътка, после я остави на плота и я привлече в обятията си.
	— Трябва да тръгвам — прошепна й.
	— Знам.
	— Утре ще се наспиш, а в понеделник започваш работа за Филипс. На твое място бих използвал ползотворно всяка свободна секунда.
	— А от понеделник, бог да ми е на помощ, така ли?
	Той се усмихна.
	— Точно така.
	Макар да искаше, тя не го попита какво ще прави. Проучването й в кибер центъра му беше дало доказателството, от което се нуждаеше, но Лиам все още имаше работа. Предполагаше, че ще проследи виновника за изтичането на информацията, ще го разпита и арестува. Бе свършила своята част от сделката.
	Лиам я пусна и се отдръпна назад. Посегна към бутилката и отпи още веднъж, облегна се на плота и се втренчи в пода, сякаш изучаваше плочките. Преди няколко минути тя беше убедена, че е готов да побегне, но сега сякаш не бързаше да си ходи. Когато Алисън се наведе по-близо и разгледа лицето му, по дълбоката бръчка на челото му разбра, че се е замислил за нещо важно. Предположи, че е свързано с работата му.
	— Каза ли на Алек какво открих? — попита тя.
	— Да. Кога ще се дипломираш?
	Смяната на темата я изненада и я накара да поспре за миг, преди да отговори:
	— След един месец.
	Той кимна.
	— А леля ти и чичо ти? Кога ще говориш с тях?
	— Не знам.
	— Те няма да се откажат.
	— Това ми е ясно.
	Той я прегърна и тръгна редом с нея към вратата. С ръка на дръжката, каза:
	— Искам да присъствам, когато се изправиш срещу тях.
	— Защо?
	— Просто искам.
	— Мога да се справя с тях. Нямам нужда някой друг да води моите битки.
	— Просто искам да ги видя в действие — призна смутено той.
	Тя поклати глава.
	— Ще го заснема специално за теб.
	Той се засмя, целуна я и си тръгна.
	Тя заключи вратата и се облегна на нея. Не знаеше какво бе очаквала, но не и да си тръгне без „благодаря“ или „беше страхотно“, или поне „приятен ден“. Напомни си, че бяха сключили споразумение. Без ангажименти, без усложнения. Така че фактът, че си беше тръгнал толкова бързо, след като се бяха любили, не бе необичаен.
	Само дето сърцето й се късаше.


>	Четиринадесета глава

	Тя осъзна, че не става за случаен секс или за свалка, или за приятелче за секс, или както там го наричаха. Но вече беше късно. Просто не беше от този тип. И без това предпочиташе да напише програмен код пред това да прави секс.
	Кого заблуждаваше? Сексът с Лиам беше умопомрачителен. Е, тогава защо се чувстваше нещастна? Дали защото беше прекалено обвързана емоционално?
	Уф! Разбира се, че беше така. Предполагаше, че в края на краищата, не беше типичната съвременна жена. Изпитваше, меко казано, противоречиви чувства. Какво й ставаше? Не искаше, нито се нуждаеше от сериозна връзка. Може би просто искаше сексът да означава нещо за него и да й го каже. По всичко личеше, че за него това бяха просто няколко приятни часа. Беше се освободил от напрежението и вероятно вече беше продължил нататък.
	Тя не заспа почти до два сутринта, но поне всичко й се беше изяснило. Лиам я разсейваше и отклоняваше от целите й и тя не можеше да позволи това да се случи отново. Имаше прекалено много други неща, над които да се концентрира. Когато не работеше в кибер центъра, трябваше да се съсредоточи над програмата, която беше създала — искаше да внесе още някои дребни подобрения. Не можеше да допусне Лиам да й завърти главата и единственият начин да го постигне бе, като стои далеч от него. Слава богу, той щеше значително да я улесни. Вероятно точно в този момент се подготвяше да се качи на самолета за бог знае къде.
	Тя спа до десет, после навлече джинси и тениска и седна, кръстосвайки крака, на дивана с лаптопа си, за да отговори на имейлите си. Не си бе проверявала пощата от повече от седмица.
	Преглеждайки десетките писма, някои от които изискваха отговор, докато други бяха досадни реклами, които трябваше да изтрие, тя откри две напомняния, че приемът в чест на отец Башър ще бъде в хотел „Хамилтън“. Бяха поканени само студентите последен курс, преподавателите и няколко близки приятели на професора йезуит. Следващата седмица щеше да бъде даден още един прием в негова чест, така че по-голям брой желаещи да могат да се сбогуват с него, и въпреки че присъствието и на двете събития не беше задължително, беше силно препоръчително. Тя го отбеляза в календара си. Човек не биваше да пренебрегва йезуитите. Всички се възхищаваха на отец Башър. Той беше един от най-добрите в своята област и бе много жалко, че се пенсионираше. Беше й вдъхнал любов към художниците от Ренесанса. След като мина задължителен курс при него, тя се записа и на факултативен, но трябваше да изчака три семестъра за свободно място.
	Липсата му щеше да бъде осезаема, но се радваше, че поне получава признанието, което заслужава.
	В дванайсет часа й звънна Шарлът.
	— Съжалявам, че не се обадих по-рано — започна тя.
	— Но защо?
	Дългата, протяжна въздишка издаде разочарованието на сестра й.
	— Не си си чела имейлите, нали?
	— Току-що ги проверявам. Имах тежка седмица.
	— Винаги си на лаптопа. Как е възможно да не си погледнеш пощата?
	Алисън остави настрана компютъра, докато слушаше мрънкането на сестра си. Когато опъна краката си, болезнен спазъм премина към стъпалата й и тя осъзна, че се бе заседяла прекалено. Стана и се протегна, след което се отправи към кухнята. Шарлът беше сърдита и явно имаше нужда да изпусне парата.
	Най-сетне прекъсна лекцията на сестра си.
	— Какво ти става? Защо си толкова превъзбудена? — попита тя, докато ровеше в шкафовете за нещо за хапване.
	— В Бостън съм.
	— Как така? Какво правиш в Бостън?
	— Не помниш ли, че ти споменах за конференцията на Оливър?
	Не си спомняше, но нямаше намерение да си го признава и да изслуша още една лекция.
	— Разбира се, че си спомням.
	Намери пакетче картофен чипс с няколко трохи на дъното и ги изсипа в устата си, преди да го смачка и да го хвърли в кошчето.
	— В последния момент си взех отпуск и реших да го придружа. Не се ли радваш, че съм тук?
	— Разбира се, че се радвам. Просто съм изненадана, това е всичко. Липсваш ми — каза тя и наистина го мислеше. — Елате при мен. Ще ви освободя спалнята, а аз ще спя на дивана.
	— Благодаря ти, но адвокатската кантора ни е настанила в хотел „Четирите сезона“. Много е луксозно.
	— Тогава ще дойда при теб.
	— Винаги си добре дошла.
	— Шегувам се.
	— Нали не се сърдиш, че няма да останем при теб?
	— Даже ми олекна. Трябваше да купувам храна и да сменям чаршафите. — Тя отвори вратата на хладилника и надникна вътре, премествайки бутилките с вода, докато търсеше нещо по-съществено за ядене. Намери кофичка кисело мляко с боровинки и посегна да провери срока на годност, преди да отвори чекмеджето за лъжица.
	— Ще трябва също така да затвориш лаптопа си и да се опиташ да поговориш с нас.
	— Кога ще се видим? — попита, без да обръща внимание на заяждането на сестра си.
	— Надявам се още тази вечер. Направих резервация за вечеря в хотела за осем часа.
	— Откъде знаеш, че нямам планове?
	— Просто предположих, че няма да излизаш. Откога не си ходила на среща?
	— Сменяш темата.
	— А ти избягваш въпроса.
	— Не съм била на истинска среща… или поне това, което би нарекла среща — отвърна тя съвсем искрено. Чудеше се как би реагирала Шарлът, ако й разкажеше, че бе спала с Лиам. Вероятно щеше да я похвали.
	— Жалко.
	Алисън се засмя.
	— Толкова се радвам, че сте тук. Кога се връщате в Сиатъл?
	— Във вторник.
	— За тази вечер…
	— Да?
	Тя притисна мобилния телефон към рамото си и отвори кофичката с кисело мляко, след което лапна една лъжица, преди да отговори:
	— Трябва да присъствам на коктейл в чест на един от университетските ми преподаватели. В „Хамилтън“ е — добави тя. — Започва в шест и половина и вероятно ще остана до осем.
	— Добре, ще преместя резервацията за осем и половина — каза Шарлът. — Хотел „Хамилтън“ е точно зад ъгъла на „Четирите сезона“. Ще се придвижиш бързо.
	— Сигурна ли си, че не предпочитате да дойдете у нас? Ще си поръчаме пица.
	— Всеки път, когато сме заедно, ядем пица. Ще бъде забавно да се нагласим и да хапнем навън. Така или иначе трябва да се облечеш за коктейла. Ще се гримираш ли? Не мисля, че съм те виждала с червило или спирала в ежедневието.
	— Ще си сложа грим.
	— Ще бъде забавно. — Шарлът се изкикоти.
	Алисън се усмихна на ентусиазма на сестра си.
	— Вие не излизате много, нали?
	— Повече от теб.
	— Трябва да те питам нещо.
	— Давай.
	— Не искам да ти развалям доброто настроение, но чувала ли си се с леля Джейн и чичо Ръсел наскоро?
	— Не, не съм ги чувала, откакто ги елиминирах от живота си. И ти отдавна трябваше да го направиш.
	— Права си — съгласи се Алисън. Изплакна лъжицата и я пусна в съдомиялната. — Най-накрая преустанових отношенията си с тях, но те продължават да ме тормозят. Ужасно е.
	— Ще говорим за това, като се видим. Налага се да ти кажем нещо, на което едва ли ще се зарадваш. Сега трябва да затварям…
	— О, не, не. Не можеш да загатнеш нещо такова и просто да затвориш.
	— Искам да ти го кажа очи в очи.
	— Това означава, че е лошо, нали? Права ли съм? Да не би да имате проблеми с Оливър? Да не мислите за развод? Никога няма да намериш толкова мил и търпелив мъж. Опитахте ли с брачни консултации? — Въображението й се развихри. — Той е идеален за теб и той…
	Шарлът я прекъсна.
	— Не се развеждаме, глупаче.
	— Слава богу — въздъхна с облекчение Алисън. — Значи да очаквам, че ще се опиташ да ме убедиш или разубедиш за нещо.
	— Ще се видим довечера.
	Шарлът прекъсна разговора, преди Алисън да има възможност да задава повече въпроси.
	Тя реши да не се тревожи за онова, което щяха да й кажат, но не можеше да си го избие от главата. Представяше си какви ли не ужасни сценарии и след като се изкъпа, нави косата си и се гримира, бе стигнала до извода, че Шарлът или Оливър страдаха от неизличима болест или се местеха в далечна страна и тя никога повече нямаше да ги види. Осъзнаваше, че се държи странно, но се успокои, че просто се тревожи, а не полудява.
	Времето напредваше. Трябваше да побърза, ако искаше да стигне навреме за тържеството на отец Башър. Отвори гардероба и разгледа дрехите си. Съчетаването не беше най-силната й страна, но за щастие Джовани беше добър учител и тя приложи придобития от него опит. Реши да облече къса прилепнала по тялото рокля в бургундско червено. Ръкавите бяха дълги до лактите, а тясната пола едва стигаше до коленете й. Имаше цепка, която бе провокативна, но и необходима, за да може да върви. Деколтето за сметка на това бе съвсем скромно, само загатваше за бюста й. Малките халки и деликатният златен часовник — подарък от Шарлът и Оливър, бяха единствените й аксесоари. Пробва два чифта сандали с токчета, преди да избере. Застана пред огледалото в цял ръст, огледа се и реши, че Джовани би одобрил стила й.
	Макар че времето беше необичайно топло, тя знаеше, че вечерта температурите ще паднат. Докато вземаше лекото си палто от антрето, чу почукване на входната врата. Погледна през шпионката и се дръпна назад. Лиам стоеше на прага й. Тя отново надникна; той все още беше там, изглеждаше изумително красив, както обикновено. Сърцето й запрепуска. Трябваше да преодолее възхищението, което изпитваше към него, възможно най-бързо. Надяваше се, че не изглежда нервна, когато отвори вратата, усмихна се и попита:
	— Какво правиш тук?
	— Така ли ме поздравяваш? — Той замълча, огледа я и каза: — Изглеждаш добре.
	— Благодаря. Ти също. Защо си с костюм? Отиваш ли някъде?
	— Бях на съвещание.
	— Мислех, че си бил на среща.
	— Не.
	— Значи съм сбъркала — каза тя, опитвайки се да успокои вътрешния глас, който й крещеше: _Поеми си дъх и престани да го зяпаш._
	— Да.
	— Какво беше това съвещание? — попита тя. — Или е поверително? — Тъп ли беше този въпрос?
	— Мога да ти кажа, но все още не искам да го правя.
	— Добре.
	— Къде отиваш?
	— На коктейл в „Хамилтън“ и след това на вечеря със сестра ми и нейния съпруг. Какво има в плика?
	— Договор, който Филипс иска да подпишеш. Но първо бих искал да го прегледаме заедно. Щях да мина в неделя, но получих обаждане и реших да намина сега. Някой ще те вземе ли? Имаш ли среща? — Той се мръщеше, докато задаваше въпросите. Преди да успее да отговори, заяви: — Най-добре я отмени.
	— Не…
	Лиам пристъпи към нея.
	— Да. — Обгърна го прекрасният й аромат и той се опита да блокира образа на голото й тяло в ръцете му. Непосилна задача. — Трябва да обсъдим договора. Може да отнеме известно време, така че трябва да отмениш срещата — повтори той.
	— Опитвах се да ти кажа, че нямам среща, но нямам и намерение да отменям вечерята, нито коктейла.
	Той се опита да я вразуми.
	— Заминавам утре вечер и трябва да направя всички необходими промени в този договор, след като го обсъдим. Не искам Филипс да се възползва от теб. Наистина трябва да си останеш у дома, за да го прегледаме.
	Тя осъзна колко е мило, че той се притеснява за нея, но не посмя да му го каже. Знаеше, че ще се засегне и ще я увери, че просто си върши работата.
	— Няма начин — настоя тя. — Имам си планове.
	Той сви рамене.
	— Добре тогава. Идвам с теб.
	Лиам се държеше така, сякаш това му причиняваше неудобство, макар да бе планирал да остане с нея тази вечер. Знаеше, че се държи прекалено покровителствено и вероятно преиграва. Но не му пукаше. Срещата с Къртис Бейл в кибер центъра не беше минала добре, меко казано.
	Тази сутрин Филипс беше повикал Бейл в офиса за среща с Лиам. Докато разговаряха с него, член на екипа му в Детройт беше арестуван. Търсенето на Алисън ги беше отвело директно до него. Той беше технически специалист за ФБР в Детройт и беше използвал домашен компютър, за да предизвика хаос в Бюрото. Не им беше нужно много време, за да открият мотива. След като прегледаха досието му, откриха, че е получавал порицания за съмнително поведение в миналото. Не приемаше критика и имаше склонност да реагира гневно. Репутацията и работата му бяха застрашени и очевидно ненавистта му към ФБР го бе накарала да саботира няколко случая.
	Бейл побесня, защото бил държан настрана и бил последният, който разбрал какво е ставало. Предполагайки, че в крайна сметка всяка слабост в дирекцията му ще се стовари на неговата глава, той позволи егото му да надделее. Кълнеше се, че нито той, нито който и да е член на екипа му, не е изнасял поверителна информация и докато крещеше на Лиам и Филипс, спомена Алисън. Беше забелязал, че е изолирана в отделен кабинет и предполагаше, че работи по поверителен проект. Тъй като познаваше работата, извършвана от останалите от екипа, беше стигнал до заключението, че тя е открила съмнителното, по неговите думи, доказателство. Бейл я обвини, че е прекалено млада и не достатъчно подготвена. Не знаела какво прави.
	Пред Бейл бяха неопровержимите факти, но колкото по-дълго и шумно той се възмущаваше, толкова повече се вбесяваше. След няколко часа гневен спор, му трябваше изкупителна жертва и Алисън бе най-удобна за целта. Той не само я обвини, че създавала лъжливи доказателства при разследване на изтичането на информация, но дори намекна, че имала пръст в затварянето на офиса в Детройт. Тогава Филипс се нахвърли на Бейл, но Бейл не отстъпваше. Беше се превъзбудил до такава степен, че вече не разсъждаваше трезво. Твърдеше, че така наречените факти са подхвърлени. Наистина ли ще допуснат аутсайдер като Алисън да съсипе кариерите на дългогодишни служители?
	В края на обсъждането Бейл беше излязъл дотолкова извън контрол, че бе посъветван строго да си вземе отпуск. Той изпадна в ярост и изхвърча от сградата.
	Лудата му глава предизвика развръзката и му трябваше известно време, за да се успокои. Лиам не вярваше, че Бейл ще нарани физически Алисън, но се притесняваше, че в сегашното си състояние агентът ще иска да я разпита по неговия си начин и без съмнение ще я изплаши. Лиам нямаше намерение да позволи това да се случи. Филипс го увери, че Бейл щял да се успокои на следващата сутрин. Дотогава нямаше да позволи на никого да се приближи до нея.
	— Аз ще карам — каза той и излезе в коридора.
	Алисън метна палтото си през ръка и го последва.
	— Ами добре.
	Изглеждаше като най-естественото нещо на света да я държи за ръка, но когато стигнаха до колата, стеснителността и неувереността й надделяха и тя бързо го пусна. Обясни му за кого е честването и попита дали има нужда от упътване до хотел „Хамилтън“.
	Той се усмихна.
	— Там съм отседнал.
	Впечатлена, тя коментира:
	— Доста е изискан.
	— Да, така е. — Спести й факта, че съпругата на Алек и братята й са собственици на хотелската верига „Хамилтън“ и бяха настояли Лиам да отседне там.
	В колата Лиам обсъди някои от точките, които не му харесваха в договора, и въпреки че се опитваше, Алисън откри, че й е невъзможно да внимава. Мислите й продължаваха да се реят в друга посока, към фантазии от по-плътски характер. Не можеше да престане да си го представя гол — реши, че няма да е нормално, ако не го прави — а спомените й бяха прекрасни. Припомняше си как го докосва и прокарва върховете на пръстите си по широките му рамене. Въздъхна наум при мисълта за твърдите като скала мускули под топлата му кожа. Трябваше да си признае, че обича да го докосва.
	Беше благодарна, че той не спомена за секса предната вечер. Когато се появи на вратата й, тя беше шокирана и почти безмълвна. Но беше също и радостна. Глупава дума, реши тя, но даваше точно определение на чувствата й. Мислеше, че няма да го види отново с месеци, а може би и никога, защото работата й за него бе приключила, а той пътуваше по целия свят, за да гаси пожари. Почти беше убедила себе си, че нямаше значение. Много хора споделяха една страстна нощ и след това продължаваха живота си без усложнения. Тя би могла да е една от тях. Нали така? Изглежда, вече не знаеше какво иска.
	— Какво ще кажеш?
	Въпросът му я стресна.
	— За кое?
	Той възмутено каза:
	— За договора. Нима не чу и дума от това, което казах?
	Не виждаше причина да блъфира.
	— Съжалявам, но за миг изключих.
	Той я погледна, видя усмивката й и поклати глава.
	— Опитвам се да ти помогна.
	— Знам.
	— Тогава ми обърни внимание!
	Той спря на паркинга. Двама от обслужващия персонал побързаха да им отворят вратите.
	Влизането в хотела беше като преминаване в друг свят — елегантен и представителен. Подобно на другите хотели от веригата, дизайнът беше смесица от старинен чар със съвременни щрихи. Мраморните подове блестяха, а впечатляващо стълбище с махагонови перила се извиваше величествено до мецанина с изглед към фоайето. На всяка маса имаше вази със свежи цветя. Хотелите „Хамилтън“ бяха известни със своята изисканост. Това, което отличаваше този от останалите, бяха оригиналните произведения на изкуството върху всяка стена, изобразяващи сцени от необичайната история на Бостън.
	Прозвуча малко неловко и не на място, когато Алисън прошепна, сякаш се намираше в църква:
	— Красиво е, нали?
	— Да, така е — съгласи се той. — Не си ли идвала тук и преди?
	— И да, и не — отвърна тя.
	Бяха застанали точно на входа. Алисън се обърна към него и се опита да обясни:
	— Идвала съм веднъж преди две години, но тогава работех, а когато работя, сякаш… изчезвам. Фотосесията беше в една от градините. Веднага щом настъпи хаосът — нали разбираш, различните тоалети, гримове и прически — се превръщам в модел.
	Той се засмя.
	— Никога не би минала за модел. Имаш твърде много извивки — обясни той, като я хвана за ръката и прекосиха фоайето. — Какво означава „сякаш изчезвам“?
	Тя сви рамене.
	— Изключвам и в съзнанието си пиша програми. Просто си фантазирам, а хората постоянно го правят, така че спри да ме гледаш, все едно съм луда. Никога ли не си мечтаеш?
	— Разбира се, че го правя.
	Запита се как ли би се почувствала, ако й каже, че днес няколко пъти бе мислил какво иска да направи с нея и какво би искал тя да му направи с тази своя секси уста. Мислеше си също за снощи и колко хубаво му беше с нея. Не, повече от хубаво. Беше почти перфектно, по дяволите.
	Тържеството беше в една от по-малките бални зали на мецанина на хотела. Залата беше прекрасно декорирана. Стените бяха в мек сив цвят, имаше френски прозорци, които водеха към градината. В три ъгъла бяха разположени барове и усмихнати, безупречно облечени сервитьори разнасяха ордьоври на сребърни табли. Двамата с Лиам бяха закъснели с няколко минути, така че вече имаше доста хора, но все пак първият, когото Алисън забеляза, бе Брет Кийтън, тъпакът, който се беше опитал да открадне лаптопа й. Беше облечен като собственик на яхта — в морскосин блейзър със сребърна емблема на джоба, светли панталони и обувки в същия цвят. Липсваше му единствено шалче. Изглеждаше, сякаш беше спал в солариум и косата му беше изсветляла. Дали я беше изрусявал? Божи дар за жените — или поне Брет си вярваше, че е такъв — той се прехвърляше от една дама на друга. Алисън се запита дали те бяха очаровани от него.
	Лиам забеляза, че двама мъже се насочват към Алисън, затова я хвана за ръката и не особено дискретно я дръпна настрани.
	— Какво правиш? — Вдигна поглед към него и видя, че очите му блестят дръзко, сякаш току-що бе спечелил най-голямата награда на стрелбището.
	— Не искам да те изгубя в тълпата — каза той с широка усмивка.
	Двамата мъже поздравиха Алисън и след като му се представиха, Лиам леко отпусна ръката й. Бяха преподаватели по компютърни науки. Докато възхваляваха таланта на Алисън, Лиам забеляза колко неудобно се чувства тя да приема комплименти. Не знаеше как да реагира.
	След като си тръгнаха, Алисън и Лиам се разходиха между гостите, като спираха да поговорят с неколцина преподаватели и студенти.
	Когато най-сетне останаха сами за миг, Лиам се наведе и прошепна:
	— Удивително е, че нямаш голямо его.
	— Откъде знаеш?
	— Комплиментите те смущават.
	Преди да има възможност да възрази, той смени темата.
	— Да намерим рожденика.
	Тя се засмя.
	— Това не е рожден ден. Отец Башър се пенсионира. И не можеш да наричаш един йезуит рожденик.
	Алисън съзря свещеника в другия край на залата и поведе Лиам през тълпата, за да ги запознае. Личеше си, че отец Башър е силно привързан към Алисън. Държеше я за ръката, докато й казваше колко ще му липсва преподаването и по-специално тя. Похвали се на Лиам:
	— Вдъхнах на тази млада дама любов към историята на изкуството, което си беше малък подвиг, тъй като носът й непрекъснато е заровен в лаптопа й.
	Той се обърна към Алисън.
	— Току-що говорих с твоя приятел Брет Кийтън. — Огледа залата, търсейки го в тълпата. — Чудесна новина, нали?
	Алисън веднага изрази недоверие.
	— Каква новина?
	— Ами за броя на софтуерните компании, които се надпреварват да наддават за програмата му за информационна сигурност, която е разработил.
	По гърба на Алисън премина хладна тръпка.
	— Той е създал защитна програма?
	— Мисля, че така го нарече — отвърна свещеникът. — Каза, че това ще предотврати всякакъв вид хакерство. Опасявам се, че не съм кой знае какъв специалист в тази сфера, но изглеждаше много въодушевен.
	Алисън се опита да се овладее, докато свещеникът продължаваше да говори, но вътрешно пламтеше от гняв. Най-после отец Башър пусна ръката й и се обърна към другите си гости.
	Лиам видя промяната в поведението на Алисън в мига, в който свещеникът спомена Брет, и си спомни какво му беше казала за своя бивш съквартирант. Когато се обърна, очите й горяха. Тя огледа залата и най-накрая се вторачи в малка група, застанала до вратата. В центъра на вниманието им беше млад мъж в средата на двадесетте, с коса с цвят на узряло жито. В едната ръка държеше питието си, а другата беше пъхнал небрежно в джоба на блейзъра си. Усмивката му показваше, че се наслаждава на вниманието, което получава от публиката си.
	— Брет Кийтън? — попита той.
	Алисън кимна.
	Лиам отново го погледна и когато се обърна, Алисън беше изчезнала. Тя вече се промъкваше през тълпата и се насочваше към Брет. Предчувствайки стълкновение, Лиам се втурна да я настигне.
	Брет беше с гръб към залата и точно се готвеше да се ръкува с един приятел, който искаше да го поздрави, когато Алисън го потупа по рамото. Брет се обърна с все още протегната ръка, но в мига, в който видя Алисън, усмивката му изчезна.
	— Чух, че се опитваш да продадеш моята разработка — каза Алисън.
	Лиам стоеше на няколко крачки зад нея. Знаеше, че тя сигурно кипи вътрешно, но гласът й беше овладян. Той беше впечатлен.
	— Здравей, Алисън — отвърна Брет, а фалшивата му усмивка отново се появи, докато се опитваше да скрие факта, че са го хванали неподготвен. — Как си?
	— Много добре — отвърна тя възможно най-мило. — Току-що чух за програмата, която си създал, и тя ми се стори много подобна на моята.
	Брет погледна към малката си група почитатели, преди да придобие едновременно озадачен и обиден вид.
	— Не знам за какво говориш, Алисън. Работя по това от няколко месеца.
	— Странно — каза Алисън, — не помня някога да съм те виждала да работиш по защитна програма — или дори да я споменаваш — когато ти помагах за курсовите работи. Аз, от друга страна, прекарвах безкрайни часове в усъвършенстване на своята.
	Лиам наблюдаваше как езикът на тялото на Брет се промени. Сега сви ръцете си отстрани в юмруци и застана с разтворени крака като за борба. Какво очакваше, че ще му стори Алисън? Ще му нанесе карате удар? Инстинктите на Лиам го подтикваха да пристъпи напред и да я защити, но Алисън беше толкова спокойна и привидно безразлична към заплахата, че той се сдържа.
	— Не можеш да докажеш нищо — озъби й се Брет. — Смяташ, че си единствената, която разбира от компютри и софтуер, но грешиш. Вложил съм кръв, пот и сълзи в тази програма и най-после усилията ми ще бъдат възнаградени. Много скоро сама ще пожелаеш да ме поздравиш, освен ако гордостта ти не ти попречи. Скоро започвам преговори за продажбата на програмата си — на няколко различни компании, които са заявили интерес. Те ще присъстват на моята презентация.
	Тя потупа ръката му и звучеше много искрено, когато рече:
	— Е, тогава ти желая късмет и се надявам да получиш точно това, което заслужаваш.
	Докато се отдалечаваше, тя чу последната му самодоволна забележка.
	— Ще го получа.
	— Мислиш ли, че е откраднал програмата ти и я представя за своя? — попита я Лиам, когато останаха сами.
	— Абсолютно — отвърна тя. — Знам какво може да направи Брет, няма как да е написал програма за толкова кратко време. Виждал ме е да работя върху моята.
	— Ти си по-добър човек от мен. Ако някой открадне разработката ми, ще го нокаутирам. Ти не изглеждаш особено разтревожена.
	Тя се засмя.
	— Не съм.
	— Но как е възможно?
	— Винаги изграждам защита на проекта си.
	— Наистина ли?
	— Ако Брет е присвоил разработката ми, няма да може да я продаде.
	— Сигурна ли си?
	— О, да.
	Той не знаеше какво се крие зад загадъчната й усмивка, но поне вече не беше разстроена. Всъщност изглеждаше почти развеселена.


>	Петнадесета глава

	Алисън и Лиам си тръгнаха рано от приема и се отправиха към хотел „Четири сезона“. Температурата бе спаднала значително, но за щастие колата на Лиам беше паркирана пред входа. Тя грабна палтото си от задната седалка и го облече, а Лиам отвори жабката и взе плика. Скоро потеглиха с включено на максимум отопление.
	Алисън изведнъж осъзна колко спокойно се чувства с него. Когато му отвори тази вечер, нервите й бяха опънати, а ръцете й наистина се разтрепериха. В ума й нахлуха въпроси. Щеше ли да каже нещо за снощи? Или щеше да се преструва, че горещият, потен, побъркващ секс не се беше случил? Може би за него не беше такъв. Реши да зареже всичко това и просто да се наслади на момента.
	Лиам мълчеше, докато не се вляха в движението. Припомняше си израза в очите на Кийтън. Най-накрая каза това, което си мислеше:
	— Знаеш ли какво? Кийтън е голямо… — Той се спря, преди да каже грубата дума, която искаше.
	— Голям боклук? — предложи тя.
	Той се засмя.
	— Разбира се. Точно това щях да кажа.
	Отне им пет минути, за да стигнат до хотел „Четири сезона“. Фоайето не беше толкова величествено, колкото това в „Хамилтън“, но беше също така елегантно с блестящите си черни мраморни подове, разделени на огромни квадрати от кремави мраморни ленти. Малките тапицирани столове по края бяха строго елегантни, но се вписваха перфектно в изисканата атмосфера на хотела.
	Тъй като бяха подранили, Алисън и Лиам изчакаха в бара. Светлината в облицованото с дърво помещение беше приглушена и свещите във високи стъклени цилиндри на всяка маса допринасяха за уютната атмосфера. Повечето от масите бяха заети. Лиам я поведе към една в дъното на залата и дръпна луксозното кожено кресло, за да седне. След секунди се появи сервитьор. Алисън поръча диетична кола и се изненада, когато Лиам поиска газирана вода с лайм. В редки случаи тя пиеше бира, но нищо друго, защото беше виждала какво причинява алкохолът на чичо й. Така или иначе не знаеше какво да си поръча. Последният път, когато беше на вечеря с Шарлът и Оливър, сервитьорът й подаде винената листа и след като я гледа около пет минути, тя сподели с Шарлът, че е написана на непонятен за нея език. Не знаеше какво вино подхожда на дадена храна и наистина не я интересуваше. Лиам обаче беше светски мъж. Очевидно нямаше нищо против земните радости. В крайна сметка тя заключи, че той не пие алкохол, защото беше по служба… или не?
	Лиам отвори плика и извади два листа хартия.
	— Мислех да ти изпратя договора на имейла, но си промених решението, защото, както ще видиш, нанесох бележки по целия текст. Но все пак е четлив.
	Той подаде първия лист на Алисън и се облегна назад, докато тя го прочете.
	— Това, до което се свежда… — започна той.
	— Той би искал да ме притежава за шест месеца и да има възможност да добави още месец-два или дори три, ако сметне за необходимо.
	— В общи линии.
	— Няма да го подпиша.
	Беше толкова възмутена, че той не можа да не се усмихне.
	— Не ти предлагам да го направиш. Нека да го прегледаме ред по ред и да променим това, което искаш. Утре ще подготвят новия договор, за да го подпишеш.
	— Имам ли нужда от адвокат? — попита тя и преди той да й отговори, каза: — Вероятно ще ми трябва.
	— Аз съм адвокат. Ще се погрижа за теб.
	— Ти си адвокат? — попита тя с подозрение.
	— Да.
	— Добре, ти си адвокат. Но работиш за него.
	— За кого?
	— За Филипс.
	— Не, не работя за него. Двамата с Алек те вкарахме в играта и няма да го оставим да се възползва от теб. Имаш ли ми доверие?
	— Да.
	Той придърпа стола й по-близо, подаде й писалка и каза:
	— Тогава да започваме.
	Алисън приближаваше страниците до свещта, докато четеше документа, зачеркваше по някоя фраза тук, променяше дума там. Светлината на свещта хвърляше красив отблясък върху съвършените й черти и на Лиам му беше трудно да се съсредоточи. Опита се да не се разсейва, но му беше трудно, по дяволите. Парфюмът й — смесица от цветя и слънце, му пречеше да се концентрира.
	— Какво каза? — Гласът му беше станал дрезгав.
	Тя го погледна.
	— Не казах нищо.
	Устата на Лиам беше само на няколко сантиметра от нейната и той си помисли, че е добра идея да я целуне.
	Тя бе на същото мнение. Погледът й изобщо не се отделяше от устата му, когато се наклони по-близо и затвори очи. Усещаше дъха му върху устните си и ги разтвори в очакване. Сърцето й биеше в гърдите й точно когато…
	— Диетична кола и газирана вода.
	Алисън отвори очи и видя сервитьора, който постави високите чаши върху коктейлни салфетки. Бе свел поглед, сякаш току-що бе станал свидетел на нещо нередно. Тя му се усмихна леко, преди той да се завърти и да забърза към бара. Почувства, че кръвта нахлу в лицето й, взе чашата и я пресуши.
	— Объркана си, нали? — попита Лиам, усмихвайки се дяволито. Очевидно се радваше на унижението й.
	— Ни най-малко.
	— Току-що изпи газираната ми вода.
	Тя погледна празната чаша пред себе си. Не мислеше, че лицето й можеше да пламне още повече, и сложи ръка на бузата си, за да види дали гори. Усмивката на Лиам не й помагаше. Пое дълбоко дъх и попита:
	— Ще се върнем ли към договора?
	Тя свърши с промените на първа страница и като я остави настрана, се зае с втората. Ръката на Лиам беше на облегалката на стола й и докато разглеждаха заедно договора, я галеше по врата. Тя не можеше да каже дали това е знак на привързаност или разсеян жест. Беше сигурна само, че той прави задачата й изключително трудна, но се чувстваше прекалено добре, за да го спре.
	Най-после му подаде писалката и страниците.
	— Наистина ли Филипс мисли, че ще го подпиша в този вид?
	— Сигурен съм, че съзнава, че вероятността да го направиш не е голяма. — Той прибра договора в плика. — Ще кажа да го преработят и можеш да го подпишеш, когато започнеш в понеделник.
	— Не, това ще даде на Филипс време да вмъкне някои изненади, които може и да не забележа. Трябват ми само няколко минути да го прегледам и разпечатам. Бих искала да му дадеш подписания договор, така че сделката да е сключена, преди да започна работа.
	— Прекъсваме ли ви?
	Алисън подскочи, когато чу гласа на сестра си, а после се почувства виновна. Не беше направила нищо нередно и беше глупаво да се държи така. Просто седеше в бара с един мъж, много привлекателен мъж. Добре де, беше правила секс с него предишната вечер… много секс, но Шарлът нямаше представа за това. Алисън прегърна сестра си и целуна Оливър по бузата, после бързо представи Лиам.
	Когато стана да се ръкува с Оливър, той се извиси над него. Оливър беше набит, но як и здравото му ръкостискане бе придружено от искрена усмивка. Зад очилата с телени рамки гледаха очи, които говореха за висока интелигентност и приветлив характер.
	— Ще ни извикат, когато масата ни е готова — каза Оливър. — Подранили сме. — Той издърпа един стол за жена си.
	Лиам виждаше приликата между сестрите. И двете имаха високи скули и сини очи. Усмивките им също бяха почти еднакви. Но имаше и няколко подчертани различия. Косата на Шарлът бе светлокафява, а тази на Алисън — наситеночерна. Шарлът беше хубавка, с лунички по бузите, докато Алисън беше зашеметяваща красавица с безупречна кожа. Имаше и още една голяма разлика. Шарлът не го възбуждаше така, както Алисън.
	Шарлът все още не беше казала нищо. Когато най-после престана да зяпа Лиам, тя се обърна към Алисън с широко отворени, питащи очи. Очевидно изумена да види сестра си с мъж, тя я погледна въпросително. Алисън прекрасно разбра сигналите й. Знаеше, че Шарлът си умира да разбере подробности за Лиам. В живота на Алисън нямаше почти нищо, което да изненада сестра й, и сега й харесваше да наблюдава израженията, които преминаваха по лицето й.
	Оливър привлече вниманието на жена си. Докато те обсъждаха какво ще пият, Алисън взе чашата, която беше изпила, и се намръщи. После погледна Лиам.
	— Какво стана с леда? — прошепна тя.
	— Ти го погълна.
	Изглежда, не се шегуваше. Добре де, беше нервна и не обръщаше внимание на това, което прави.
	— Бях жадна — измисли тя оправдание, за да прикрие неудобството си.
	Шарлът не можеше да сдържа любопитството си повече. Тя погледна Лиам, а после отново Алисън.
	— Как се запознахте?
	— Свърших една компютърна работа за него.
	— Отдавна ли се познавате? — попита Шарлът.
	— Не, отскоро — отвърна тя. Сестрите нямаха тайни помежду си и Алисън усещаше раздразнението на Шарлът, че не й беше разказала за Лиам.
	Алисън криеше още една тайна. Шарлът продължи упорито с въпросите, но сестра й отговаряше уклончиво, защото не искаше Шарлът да знае за сделката, която бе приела, за да спаси братовчед им от затвора. Шарлът щеше да направи сцена, ако разбереше. За разлика от Алисън, тя не изпитваше абсолютно никакво съчувствие към Уил. Позицията й беше твърда. Трябваше да си сърба попарата, която сам си беше надробил.
	Оливър смени темата.
	— Алисън, кога ще се преместиш? Ще се постараем да дойдем, за да ти помогнем.
	— Тя ще се премести в Санта Клара веднага след дипломирането си — обясни Шарлът. — Алисън, съжалявам, че няма да можем да присъстваме на церемонията. Ако можехме да променим графика си…
	— Няма нищо. Голяма работа. Наистина — отвърна тя. — Оливър, ще отложа преместването си с шест месеца. Ще поработя за правителството.
	— Направи го от Калифорния. Всичко, от което се нуждаеш, е лаптопа ти.
	— Не, трябва да работя тук.
	— Защо? — попита Шарлът.
	На Алисън й идваше да изстене. Сестра й нямаше да се откаже.
	— Защото дадох дума и ще подпиша договор.
	Това откровение породи допълнително въпроси и Лиам наблюдаваше как Алисън ги парира и отбягва като професионалист, а понякога дава само половинчати отговори. След като бяха зададени още пет въпроса и им беше отговорено частично, той реши, че Шарлът притежава упоритостта, необходима да работи за ЦРУ.
	Сервитьорът отново се появи и сложи временен край на разпита. Докато Оливър и Шарлът говореха с него, Лиам се наведе и й прошепна:
	— Разбирам, че не искаш сестра ти да знае, че си помогнала на братовчед ви.
	— Обеща да не казваш нито дума — прошепна тя и го предупреди с поглед.
	— Какво е обещал? — попита Шарлът.
	Бе не само упорита, но и имаше слух като на прилеп. Алисън реши, че й е дотегнало да бъде център на вниманието. Лиам поръча още една сода и тя се присъедини към него. После се облегна назад, усмихна се на сестра си и каза:
	— Лиам е от Австралия. — Махна с ръка във въздуха. — Темата е отворена за дискусии.
	Алисън беше сигурна, че Шарлът ще зададе сто въпроса. Но тя не зададе нито един. Все още решена да разбере всяка подробност за договора на Алисън, продължи да настоява.
	— Би ли престанала? — възмути се Алисън.
	— Просто ми помогни да разбера защо искаш да подпишеш договор. Какво стана с плановете ти да се преместиш в Калифорния?
	Телефонът на Оливър ги прекъсна.
	— Трябва да отговоря — каза той. — Връщам се веднага.
	Алисън го изчака да излезе и каза:
	— Оливър изглежда свеж и отпочинал. Тя се надяваше да отклони вниманието на Шарлът. — Работата му се отразява добре.
	Не се получи.
	— Не мога да разбера защо ще губиш шест месеца, работейки тук, когато можеш да започнеш кариерата си и да си по-близо до нас.
	Спорът спря, докато сервитьорът поставяше напитките на масата, но веднага щом се оттегли, Алисън каза:
	— Караш ме да искам да си блъсна главата в стената, Шарлът. Как би се чувствала, ако те принуждавам да се оправдаваш и оспорвам всяко твое решение?
	Не можеше да измисли какво да я попита и докато Шарлът ровеше в чантата си, търсейки бог знае какво, Алисън прошепна на Лиам:
	— Можеш ли да я накараш да се оправдава вместо мен?
	Той поклати глава и опита да не се засмее. Беше очарован от начина, по който сестрите спореха. Препираха се ожесточено, но без злоба, както само братя и сестри, които се обичат, можеха да спорят. Чувстваха се толкова удобно една с друга, че нямаше дори намек за обида. Въпреки заяждането, дълбоката им привързаност и неразрушимата връзка бяха очевидни. Оливър се върна на масата, като безкрайно се извиняваше, че трябвало да се обади, и седна.
	— Лиам, ти за компютърна компания ли работиш, или за правителството? — попита Оливър, опитвайки се да разбере връзката му с Алисън.
	Преди Лиам да отговори, Шарлът промърмори:
	— Може би ние с Оливър трябва да прегледаме договора.
	Алисън въздъхна сърдито:
	— Моля те, ще престанеш ли, маниачка такава?
	Тогава Лиам се разсмя. Същото направи и Оливър.
	— Лиам работи за ФБР — каза Алисън. — Искаш ли да обсъдиш това, Шарлът, или предпочиташ да продължиш темата за договора?
	Шарлът вдигна ръце:
	— Добре, предавам се, спирам да ти опявам.
	Алисън не можеше да бъде по-доволна. Посегна за чашата си и видя, че е празна. Вдигна я нагоре.
	— Аз ли…?
	Лиам кимна.
	— Този път не погълна леда — каза той весело.
	Оливър спря жена си да продължава да върти на шиш Лиам, казвайки:
	— Скъпа, защо не споделиш новината си с Алисън сега, преди вечеря? Така тя ще може да помисли и ако има въпроси, ще имаме време да ги обсъдим.
	Шарлът кимна.
	— Предполагам, че трябва да обясня на Лиам, тъй като той е тук и очевидно е приятелят на Алисън, за което, мога да добавя, тя не ни е казала…
	— О, боже мой, ще спреш ли? — попита Алисън. Тя погледна Лиам, който не отрече. Вместо това се усмихваше спокойно на сестра й, без да коментира, и тя се запита какво ли се случва в съзнанието му. Вероятно се чудеше дали лудостта се предава по наследство.
	Без да обръща внимание на Алисън, Шарлът се обърна към Лиам и каза:
	— Баща ни бил сключил застраховка „Живот“ в размер на петстотин хиляди долара и е посочил мен и Алисън за бенефициенти. Когато двамата с майка ни загинали, леля Джейн и чичо Ръсел разбрали за парите, изпълзели от дупката си като хлебарки и подали молба до съда да ни станат настойници. Съдията се съгласил, но с някои уговорки.
	— Какви уговорки? — попита Алисън.
	— Веднъж годишно трябвало да се отчитат за разходите и парите, които са похарчили за нас.
	— Те са изпратили само един отчет — допълни Оливър.
	— И то фалшив — добави Шарлът.
	— Как така? — попита Алисън.
	— Посочили огромни разходи за обучение в Академия „Вуилард“. Това е най-скъпото училище в Бостън — обясни Оливър.
	— Но ние не сме учили в Академия „Вуилард“ — поясни Шарлът на Лиам.
	— Вероятно са проучили кое е най-скъпото училище — каза Оливър.
	— И никой ли не е проверил? Никой ли не е потърсил… — Алисън спря.
	Помисли, че е глупаво да се разстройва за нещо, останало далеч в миналото. Защо да хаби енергия?
	— Това се е случило преди години. Вече не може да се направи нищо по въпроса. Освен това парите са изчезнали.
	— Това го знаем — каза Шарлът. — Но Оливър все пак искаше да го провери.
	— Не мога да повярвам, че никой не е забелязал, че не са изпращали отчети — възмути се Алисън.
	— Не са обърнали внимание — предположи Оливър. — Говорих с отзивчив служител, който откри досието. Казах му, че нито една от вас не е учила в Академия „Вуилард“. Надявам се, че нямаш нищо против, Алисън, но също така му разказах какъв е бил животът ви с тези хора. Казах, че…
	Алисън го прекъсна, като бързо избъбри:
	— Не е нужно да ми обясняваш подробно. — Тя не искаше Лиам да научава за ужасното й детство. Той вече знаеше достатъчно. Дължеше му извинение, че трябва да слуша всичко това. От друга страна, той можеше да стане и да си тръгне по всяко време.
	Виждайки, че навлиза в неудобна тема и тъй като не искаше да поставя Алисън в неловко положение, Оливър престана с обвиненията към лелята и чичото.
	— Служителят, с когото говорих, е бил в приемно семейство и прояви искрено съчувствие. Той предаде досието и всички юридически документи на млад съдия и е сигурен, че той ще подпише заповедта.
	Алисън сграбчи чашата на Лиам и отпи от нея.
	— Каква заповед?
	— Леля и чичо ще трябва да се отчетат за петстотин хиляди долара — отговори Шарлът. — Знаем къде са отишли триста хиляди. Трябваше да се поразровим, но открихме това, което търсехме.
	— Ние? — попита Алисън.
	Шарлът погледна мъжа си, преди да отговори:
	— Добре де, аз намерих това, което търсех. Няма да ви кажа как разбрах, защото може да не е съвсем законно, а на масата ни седи агент на ФБР.
	— Какво разбра?
	— Къщата не е била тяхна собственост. Живели са под наем и веднага щом са получили парите от застраховката, са я купили. Чичо Ръсел е изплатил всичките им дългове — почти сто хиляди долара на компании за кредитни карти и на универсални магазини. Имали са текуща сметка дори в кварталния магазин за алкохол. Предполагам, че останалите са отишли за прищевките на Уил. И за адвокатските хонорари, разбира се. Със сигурност не са похарчили и стотинка за нас.
	Алисън не беше впечатлена от заплахата за съдебна заповед.
	— Те няма да кажат за какво са изхарчили парите. Ще измислят нещо.
	— Трябва да докажат всеки разход с разписки — обясни Оливър.
	Това бяха съвсем нереални очаквания, реши Алисън. На лелята и чичото им трябваше само един добър адвокат, за да се измъкнат. Когато изрази съмнението си, последва нов дебат, който продължи, докато не ги поканиха да заемат масата си.
	Оливър и Шарлът тръгнаха напред, но Алисън изостана и тихо прошепна на Лиам:
	— Ще те разбера, ако искаш да си тръгнеш. Може да се отбиеш утре, а дотогава ще направя промените в договора.
	В отговор той я хвана и я поведе напред.
	— Не съм гладна — каза тя тогава.
	— Шестте соди те заситиха?
	— Не съм… — Тя млъкна и го погледна недоумяващо. — Нима съм…?
	Той кимна.
	— Бях разсеяна.
	— Знам.
	Още от малка Шарлът притежаваше силно чувство за правда и неправда и беше готова да реагира съответно. Алисън я обичаше заради това, но този път нуждата от справедливост на сестра й имаше последици и Алисън се чудеше дали тя наистина разбира какво е направила.
	— Просто искам Шарлът да зареже това — прошепна тя.
	Сестра й я чу, разбира се, и след като седнаха, предложи своята преценка на ситуацията.
	— Ти си голям миротворец, Алисън, но понякога трябва да заемеш позиция. Няма да се чувствам зле, че съм постъпила правилно.
	— Браво на теб, Шарлът — отвърна Алисън. — Кога ще им изпратят юридическите документи?
	Шарлът погледна към Оливър, който отговори:
	— Трябва да се проведе разследване, а това ще отнеме известно време. Може би седмици. Или месеци.
	Алисън се облегна на стола и скръсти ръце предизвикателно, втренчила поглед в Шарлът.
	— Тогава имам един въпрос към теб.
	— Какво?
	— Къде ще бъдете вие, когато леля и чичо получат известието?
	— Предполагам, в Сиатъл — отвърна Шарлът с леко свиване на рамене, посочвайки очевидното.
	— Точно така. А къде ще бъда аз? — попита тя.
	— Тук, в Бостън — каза сестра й.
	Алисън направи пауза, за да й даде време да схване намека й, и след това попита:
	— На кого ще се нахвърлят според теб?


>	Шестнадесета глава

	Вечерята подложи на изпитание издръжливостта на Алисън, но Лиам, изглежда, се забавляваше. Двамата с Оливър ентусиазирано разговаряха за футбол.
	Алисън побутваше рибата в чинията си и макар че беше доста вкусна, изяде само няколко хапки. Стомахът й не можеше да се успокои, а фактът, че Шарлът продължи да обсъжда проклетите им роднини, не й помогна особено.
	— Знаеш ли какво е научил Оливър за Уил? — попита Шарлът. Похапна от пастата и изчака Алисън да отговори.
	— Моля те да не говорим повече за тях.
	— Добре, но трябва да чуеш това.
	— Какво си разбрал, Оливър?
	— Уил ще получи пробация.
	— Можеш ли да повярваш? — попита Шарлът, похапвайки от пастата. — Оливър, трябва да я пробваш. Много е вкусна.
	За няколко секунди Алисън помисли, че сестра й се беше отказала, но сгреши. Шарлът не беше готова да смени темата. Насочвайки вниманието си към Лиам, тя каза:
	— Правосъдната ни система е сбъркана. Уил трябваше да получи пет или десет години, а какво стана? Само пробация. Невероятно, нали? О, чакай. Предполагам, че не знаеш за Уил, Алисън не би ти казала.
	— Защо смяташ така? — попита Алисън, предполагайки, че току-що е била обидена.
	— Защото никога не казваш нищо на никого. Таиш всичко в себе си, затова ще разкажа на Лиам.
	— Стига толкова, Шарлът. Лиам няма нужда, нито желание, да слуша за братовчед ни.
	Сестра й пренебрегна молбата й и заразказва за Уил. След няколко минути Алисън отново пожела да си блъсне главата в най-близката стена. Когато Шарлът приключи, Алисън стенеше. Лиам й подаде своята чаша с вода, която тя незабавно изгълта и му върна, преди да осъзнае какво прави.
	Лиам се приведе към нея и прошепна:
	— Напомни ми никога да не пия алкохол, когато съм с теб.
	Тя се засмя. Шарлът веднага се засегна.
	— Кое точно намираш за толкова забавно? И защо не те е грижа, че Уил ще получи пробация?
	— Не го намирам за забавно — каза тя, подразнена, че Шарлът толкова лесно я караше да се оправдава.
	— Добре тогава — каза сестра й, след което продължи с цветистата биография на Уил. След като Шарлът избълва всичко, което искаше за братовчед им, или дегенерата, както го наричаше, Алисън успя да я накара да говори за нещо друго. За съжаление, това беше Лиам.
	— С какво точно се занимаваш, Лиам? — попита Шарлът.
	— Той е агент на ФБР — каза Алисън.
	— Разбрах, но се питах какво точно прави във ФБР.
	Алисън не можа да измисли бърз отговор, така че импровизира:
	— Пътува по целия свят, решавайки… компютърни проблеми.
	Лиам й хвърли поглед от типа „да не си се побъркала“, какъвто беше видяла вече няколко пъти тази вечер.
	— Алисън, въпросът ми бе насочен към Лиам — каза Шарлът, очевидно изгубила търпение.
	— Също така стреля по хора, които задават твърде много въпроси.
	Отново онзи поглед.
	— Какво ти става? — попита Шарлът. — Остави човека да говори.
	Алисън се отказа и се облегна назад. Реши, че няма смисъл да се тревожи да не би Лиам да каже нещо за компютърно хакерство… или за нея. Да става каквото ще.
	Оливър поглеждаше ту Лиам, ту Алисън и отново Лиам.
	— От колко време излизате?
	— Не излизаме — каза Алисън.
	— От скоро — отвърна Лиам едновременно с нея.
	Тя се обърна към Лиам и повтори:
	— От скоро?
	Той просто й се ухили. После търпеливо отговори на въпросите на Шарлът за живота си и местата, на които е бил. Когато въпросите опряха до работата му, той отговори също толкова уклончиво, колкото и Алисън, но с повече финес.
	— Предстои ли ти скорошно пътуване? — попита Оливър.
	Лиам кимна.
	— В понеделник заминавам за Лондон.
	— А после ще се върнеш ли в Бостън? — попита Шарлът.
	— Все още не съм сигурен.
	— Рядко го виждам — каза весело Алисън. — Ето защо тази връзка се получава. Може ли вече да приключим с разпитите и да поговорим за друго?
	Никой не й възрази и изпитанието най-после свърши.
	Тъй като нямаше да се види с Шарлът или Оливър отново скоро, тя ги прегърна и обеща да се обажда по-често. Хвана Лиам за ръката, така че сестра й да забележи, и му се усмихна, докато вървяха по коридора. Беше решила, че да се държи така, сякаш ходеха, бе за предпочитане пред това да каже на Шарлът, че работи за Лиам. Дори не можеше да си представи безбройните въпроси, които биха хрумнали на сестра й.
	Щом Шарлът и Оливър им обърнаха гръб, Алисън се опита да отдръпне ръката си, но Лиам не я пусна. Очите му проблясваха дяволито. Ако не знаеше, щеше да си помисли, че всъщност бе прекарал хубаво тази вечер.
	Сякаш прочел мислите й, той каза:
	— Беше забавно.
	— Не, не беше.
	Той се засмя.
	— Притесняваше се да не кажа нещо за специалните ти компютърни умения, нали?
	— Не се притеснявах. Бях… загрижена — отвърна тя. — Защо не ми каза, че заминаваш за Лондон в понеделник? — Нямаше абсолютно никаква причина да й го казва, но все пак я тревожеше, че не го беше направил.
	— Не стана дума.
	— Значи вероятно няма да те видя отново.
	— Разбира се, че ще ме видиш. — Той звучеше така, сякаш наистина го мислеше.
	— Ще ти липсвам ли?
	Неподходящ въпрос, реши тя, прозвуча натрапчиво. Наистина трябваше да се махне от него колкото се може по-скоро, защото нарушаваше способността й да мисли трезво.
	— Разбира се.
	Тя изчака минута и накрая каза:
	— Защо не ме попиташ дали ще ми липсваш?
	— Вече знам отговора.
	Господи, колко беше арогантен.
	— И какъв е той?
	— Ще ти липсвам.
	Тя сви рамене.
	— Може би — каза тя и преди егото му да нарасне, добави: — А може би — не.


>	Седемнадесета глава

	Пътуването към апартамента й беше чисто блаженство. Докато видения за голото му тяло не проблеснаха в ума й. Тогава със спокойствието й бе свършено. Усети, че се изчервява, и се молеше на бога той да не забележи.
	Нямаше този късмет.
	— Какво ти става?
	Тя отметна косата си назад и се опита да изглежда равнодушна.
	— Нищо, защо питаш?
	— Лицето ти е зачервено.
	— Не се изчервявам. — Гласът й стана дрезгав и прозвуча паникьосано. Той сигурно си мислеше, че се е побъркала, и може би имаше право. — Благодаря ти, че изтърпя Шарлът тази вечер. Когато яхне метлата, няма спиране. Можеш само да чакаш да свърши.
	— Хареса ми. Оливър също.
	— Как да не ги харесаш. Те са толкова…
	— Толкова какво? — попита той, когато тя се поколеба.
	— Нормални.
	Беше странно да го каже.
	— А ти не си ли?
	— Не, не съм.
	Той реши да не настоява за обяснение.
	— Чудех се…
	— Да?
	— Какво ще правиш, когато сестра ти разбере, че си спасила братовчед ви?
	— Ще се покрия някъде.
	Усмивката му показваше, че смята, че се шегува. Тя не беше толкова сигурна. Ако Шарлът разбереше, щеше да избухне и да й чете конско най-малко една година. Представи си го и потръпна. Безкрайни лекции. Не можеше да се сети за нещо по-лошо.
	— Ще се разтревожи, ако разбере, че съм помогнала на Уил, но сърцето й ще бъде разбито, ако знае, че съм прониквала незаконно в компютърни системи, независимо от причините.
	Тя не каза какво всъщност си мисли. Мнението на много малко хора имаше значение за Алисън, но Шарлът беше на първо място в списъка й. Не искаше да я разочарова.
	— Тревожа се за нещо, което никога няма да се случи — каза тя и се молеше на бога да е права.
	Радваше се, че се прибра вкъщи. Лиам отключи вратата и я последва в апартамента. Тя посочи лаптопа на бюрото пред прозореца и каза:
	— Да действаме.
	Вече огладняла, свали палтото и влезе в кухнята да си направи купа овесени ядки, като му извика паролата си за достъп до интернет. Когато се върна, той вече беше отворил договора. Тя стоеше зад него, ядеше и гледаше през рамото му, докато той нанасяше корекциите. Не би могъл да изглежда по-спокоен. Беше свалил сакото и вратовръзката си и беше разкопчал първите две копчета на ризата си. И беше навил ръкавите си. Миришеше божествено. Тя изпита желание да седне в скута му, да го прегърне и да го целува, без да спира. Чудеше се как би реагирал на нейната дързост.
	Нямаше намерение да разбира. Докато той работеше, тя почисти кухнята, после отиде в спалнята, за да прибере бижутата си. Сложи обувките си в гардероба, изми си лицето и зъбите. Опитваше се да прави нещо и да стои далече, защото знаеше, че ако седне до него, няма да може да спре да го зяпа, а това би било ужасно.
	Какво му ставаше? Съжаляваше ли за случилото се предната вечер? Или изобщо не си спомняше? Може би това представлява случайната свалка, помисли си тя. Какви са правилата? Реши, че трябва да потърси определението в Гугъл, а може би Джордан щеше да й обясни нюансите. Алисън се почувства напълно неадекватна и накрая си призна, че се беше крила в своя компютър прекалено дълго. Може би бе време да започне да живее истински, а не само виртуално.
	Първо, трябваше да преживее тази вечер. Не искаше сбогуването да бъде неловко. Седна на края на леглото, опитвайки се да си представи протокола. След няколко минути размисли, без да стигне до отговор, реши, че не й пука. Сега оставаше само да си повярва.
	— Алисън, не мога да включа принтера.
	Той я наблюдаваше от прага. Гласът му я стресна.
	— Какво правиш? — попита я той.
	Тя се изправи, приглади полата си и тръгна към него.
	— Ще оправя принтера. — Опита се да мине покрай него, но той сложи ръце на раменете й и я спря.
	— Какъв е проблемът?
	— Никакъв — отвърна и се опита да го заобиколи. Той не я пусна.
	— Изглеждаш, сякаш си на хиляди километри оттук.
	— Просто си мислех…
	— За какво?
	— За теб.
	Бяха на сантиметри един от друг. Тя се взираше в очите му. Той се втренчи в устата й. Повдигна брадичката й, наведе се и я целуна. Беше мила, приятна целувка, която приключи, преди тя да има време да реагира.
	На Лиам не му беше достатъчно. Устата му отново покри нейната, но този път целувката беше съвсем различна. Всепоглъщаща.
	Накара я да иска още. Когато той вдигна глава, тя осъзна, че ръцете й бяха около врата му. Как се бе случило това? Притискаше се към него. Отново ли искаше секс за една нощ? Трябваше ли да го попита?
	— Чудех се…
	— Да?
	— Няма значение — прошепна тя. — По-добре ме целуни отново.
	— Слушам и изпълнявам. — Той се усмихна, когато тя го дръпна за косата, за да го накара да й се подчини.
	Стана нападателна. Устата й беше отворена и езикът й го погали. Чу го как изстена и усети как я притисна в ръцете си. Знаеше, че това му харесва, защото й го каза между страстните целувки. Желаеше го отчаяно. Лиам заминаваше след два дни и тя нямаше представа кога ще го види отново. Беше ли грешно да иска още една нощ с него? Една чудесна нощ.
	Той я накара да се разтрепери, целувайки я по шията. Дъхът му беше толкова топъл и сладък.
	— Знаеш ли какво искам да направя? — прошепна, докосвайки ухото й с устни. Вдигна глава и изчака.
	Не умееше да се прави на свенлива.
	— Искаш секс? Защото аз искам точно това.
	— Съблечи се, Алисън.
	Лиам трябваше да свали ръцете й от врата си и да й нареди отново, преди тя да реагира. Тя се обърна и повдигна косата си. Той забеляза, че ръцете й трепереха.
	— Моля те, помогни ми с ципа.
	Макар че беше изключително нервна, изобщо не се стесняваше от него. Всъщност нямаше търпение да си смъкне дрехите и да се хвърли в обятията му. Обичаше топлината на кожата, силата, която се излъчваше от него. Друг мъж не я беше привличал така. Обожаваше начина, по който я докосваше. Беше груб, но същевременно внимателен. Как беше възможно да бъде толкова нежен, докато я довеждаше до ръба на всякакъв контрол?
	Той я целуна по тила, докато смъкваше роклята от раменете й и я остави да падне на пода. Тя я прекрачи и се обърна с лице към него — носеше розов сутиен и бикини в същия цвят — и го изчака да се съблече. Пръстите на краката й се заровиха в килима, ръцете й се свиха в юмруци и трябваше да си повтаря, че не се смущава. Липсваше й опит. Чувстваше как лицето й пламти. Огънят в очите му караше сърцето й да препуска. Знаеше, че той я желае, но въпреки това не посягаше към нея.
	— Да не би да си промени решението? Искаш да спрем ли? — Вече покрусена, тя се огледа за роклята си.
	Ако не беше толкова възбуден, Лиам щеше да се засмее. Ръката му посегна към тила й и той я дръпна към себе си, докато устата му покри нейната. Целувката продължи безкрайно, езикът му галеше нейния в любовна игра. Той я побутна към леглото, докато сваляше останалата част от дрехите си, а след това и нейните, и когато паднаха на леглото, той си повтаряше да не бърза. Изпитваше неутолимо желание, но тя все още не беше готова за него. Той я бутна по гръб, после бавно премина с целувки по тялото й. Езикът му погали гърдите й. Тя почти скочи от леглото. Еротичните й стонове му показваха колко много й харесва. Той се придвижи по-надолу между бедрата й и използва пръстите и езика си, за да я подлуди.
	Алисън съвсем не беше пасивна. Тя го галеше, притискаше се към него, обсипваше врата и раменете му с целувки. Искаше да го опознае целия, но той не й позволяваше да се движи, така че тя си отмъсти, като леко гризна ухото му. Той изсумтя и я притисна по-силно.
	Гласът му беше почти дрезгав шепот:
	— Обвий краката си около мен. Не мога да чакам повече.
	Той повдигна бедрата й, мислейки да проникне в нея бавно, но тази мисъл изчезна, когато тя се изви срещу него. С един силен тласък потъна в нея и отпусна глава на рамото й, пое дълбоко дъх и се опита да се забави, защото искаше да достави удоволствие първо на нея.
	Тя не искаше той да спира. Захапа рамото му и прошепна:
	— Спри да ме измъчваш.
	Той издаде нисък стон на удоволствие и започна да се движи, в началото бавно, докато тя не стана по-взискателна. Той нехаеше за нищо, освен за нея. Никога преди не беше губил контрол, нито бе имал отчаяното желание да накара някоя жена да му принадлежи, дори и за една нощ. За него сексът винаги бе забавление и начин да освободи напрежението, но с Алисън беше много повече.
	Усети я как се стегна около него и извика името му. Той свърши в същото време и това почти го уби, по дяволите.
	— Боже… — прошепна тя.
	Звучеше шокирана и Лиам се усмихна удовлетворено. Той все още не можеше да се отдръпне от нея, затова я притисна здраво, като се обърна по гръб.
	Алисън не помръдна. Искаше да запомни чувството да бъде прегръщана и любена от него.
	— Добре ли си? — попита той без дъх.
	Задъхана, тя отговори:
	— О, да.
	Колкото и да искаше да остане така, тя се насили да се отдръпне от него и да се изправи. Намери роклята си и я облече, прокара пръсти през косата си, за да я пооправи, и излезе боса от стаята.
	Какво правеше, по дяволите?
	— Къде отиваш? — попита той. Дали вече съжаляваше за случилото се? Надяваше се, че не. Той със сигурност не съжаляваше. Желаеше я от мига, в който отвори вратата тази вечер.
	— Да оправя принтера.
	Лиам беше поразен. Случваше му се за пръв път. Обикновено той беше този, който се измъкваше без наранени чувства. Винаги след секс имаше един момент, когато жената, с която е бил, искаше потвърждение, че за него е било прекрасно, макар че обикновено не беше. Не че беше лошо. Просто секс.
	Докато не го направи с Алисън.
	Озадачен от чувствата си, реши, че няма да мисли за това и минута повече. Следвайки примера й, той се облече. Когато отиде при нея, тя разпечатваше второ копие от договора. Лиам го прочете още веднъж и едва когато беше сигурен, че всичко е наред, й връчи химикал. Тя подписа и му го върна.
	— Филипс ще пощурее, когато го прочете — каза тя.
	Лиам се усмихна.
	— Несъмнено.
	— Е, предполагам, че това е всичко — каза тя. — Заминаваш за Лондон.
	Той си облече сакото и се запъти към вратата.
	— Добре тогава. Ще се справиш.
	— Знам.
	Протегнаха ръка към дръжката едновременно. Алисън я пусна и се отдръпна. Той се обърна, за да се сбогува, но си промени намерението и я привлече в прегръдките си. Целуна я дълго и силно и излезе.
	И вече го нямаше. Мина цял час, преди да приеме случилото се. Чувстваше се изоставена. В това нямаше смисъл, но и да прави секс с Лиам и да се преструва, че не означава нищо, нямаше смисъл. Нима не разбираше? Не му ли проблесна, че за нея е нещо повече от обикновена свалка? Очевидно не.
	Наистина не можеше да го обвинява, защото тя самата току-що го беше осъзнала. Нямаше смисъл да се опитва да бъде модерна. Сама си бе виновна. Тези игрички не бяха за нея. Нямаше нерви за това, нито склонност да се прави на престорено свенлива или хитра. Нищо чудно, че се криеше в компютъра си. Той не можеше да я нарани.


>	Осемнадесета глава

	Осем седмици и три дни и нито дума от Лиам. Не че й пукаше. Затрупана от работа и лекции, тя почти не се сещаше за него. Беше приела факта, че бяха продължили напред. Беше си повтаряла тази лъжа толкова много пъти, че почти започна да вярва в нея.
	Изпитите най-сетне минаха. Предаде последната курсова работа в живота си на взискателния доктор Брейси и официално беше завършила. Последната година не беше толкова трудна, просто ученето й отнемаше много време.
	От друга страна, работата я влудяваше. Беше й омръзнало ФБР да я измъкват от дома й. Двама агенти неизменно чукаха на вратата й в най-неудобния момент. От време на време, ако бяха в шегаджийско настроение, един от тях размахваше белезници пред лицето й, за да я накара да побърза. Намираха го за забавно, но номерата им не се радваха на особен успех в „Старбъкс“, нито във фитнеса. Свирените им изражения плашеха хората до смърт. При нея тази тактика не действаше. Предполагаше, че агентите се забавляваха, а това рядко им се случваше, така че ги оставяше да й досаждат.
	Дните й в кибер центъра бяха напрегнати. Тъй като Филипс й възлагаше само най-сложните случаи, я държеше изолирана в отделен офис. Минаващите покрай нея служители я виждаха през стъклената стена. Когато погледнеше към тях, те отвръщаха на усмивката й, а когато се разминаваха по коридорите, й кимаха за поздрав, но общуването им се изчерпваше с това. Не отделяше време, за да създаде връзки с колегите си. Най-вероятно я смятаха за необщителна. Изглеждаше сдържана, бе практикувала невъзмутимото си поведение с години. Външно изглеждаше спокойна, хладнокръвна и овладяна, но вътрешно беше ужасно нервна и мислено броеше дните до момента, в който щеше да бъде свободна да преследва мечтите си.
	Сега бе на разположение на ФБР и за осемте седмици, през които работеше за тях, успяха да обърнат живота й с главата надолу. На теория не изглеждаше толкова дълго, но на практика си беше цяла вечност. Бяха минали едва два месеца, оставаха още четири.
	Ненавиждаше контрола върху всяко свое действие и в дните, когато стресът и напрежението й идваха в повече, си слагаше слушалки, затваряше очи и си представяше нещо приятно, например как върви по бял пясъчен плаж или, още по-хубаво, как нанася удар на своя пряк началник, специален агент Джим Филипс. Обзалагаше се, че това би изтрило вечно самодоволното му изражение. Алисън не се смяташе за избухлива. Не бе удряла никого, дори безотговорния си братовчед Уил, но все пак мисълта как прасва един на шефа си й оправяше настроението.
	Агент Филипс сякаш знаеше кои бутони да натисне и един следобед почти докара Алисън до загуба на самообладание. Извика я в кабинета си за поредната лекция за Бюрото. След това започна с препоръките. Последното му предложение беше умопомрачително. Искаше тя да носи тънка сребърна гривна с вградено проследяващо устройство. Така нямаше да се тревожи, че може да я изгуби, защото, щом веднъж я сложеше, бе невъзможно да я свали. Бе супер ентусиазиран от абсурдния си план и тя трябваше да мобилизира всяка частичка от волята си, за да остане на мястото си и да го изслуша мълчаливо. Стискайки зъби, тя му припомни за пореден път, че при нужда може да й звъни на мобилния в извънработно време. Той възрази, че това невинаги е възможно, защото понякога си изключваше телефона. Трябваше да признае, че това се бе случвало на няколко пъти, за да си осигури няколко часа спокойствие.
	Колкото и да мразеше службата, обичаше работата си и нима това беше странно? За пръв път в живота си получаваше добра заплата и можеше да разполага с нея. Леля й и чичо й не можеха да й я вземат, както ставаше с предишните й доходи.
	Беше държавен служител на заплата — служител, на когото не му беше позволено да напусне — с официална служебна карта и куп преимущества. Бяха й казали, че работното й време ще бъде от осем до пет от понеделник до петък. С уговорката, че при неотложна ситуация ще трябва да идва и след работа. Досега имаше средно по три спешни ситуации всяка седмица и по една почти всеки уикенд. Агентите я бяха вдигали от сън прекалено много пъти, за да ги брои, съсипали безброй вечери и бяха нахлували в половината киносалони в града, за да я търсят. Беше се наплашила дотолкова, че дори си въобрази, че се опитват да попречат на дипломирането й. Беше избрана да представлява своя факултет и точно когато се качи на сцената, за да получи дипломата си, хвърли поглед към тълпата и забеляза двама мъже с костюми, които бързаха по пътеката към нея. Имаха решителен вид. За да избегне сблъсък, тя се втурна към сцената, грабна дипломата от ръцете на ректора, почти го блъсна с юмрук, вместо да стисне ръката му, и хукна надолу по стъпалата точно когато двамата мъже стигнаха до първия ред, обърнаха се и седнаха до семействата си.
	След церемонията Джордан и Ноа я поздравиха и обещаха да го отпразнуват заедно в Нейтънс Бей през следващия уикенд. Планираха голямо парти. Алисън точно се раздели с тях, когато към нея се приближиха Дан и приятелката му. Марк и неговата годеница също бяха там. Настояха да присъстват, въпреки че тя не искаше да ги отегчава с безкрайните протоколни процедури. Предположи, че я съжаляваха, защото Шарлът и Оливър не можеха да дойдат и никой от семейството й нямаше да присъства на голямото събитие, но се радваше, че са там. Когато Дан я сграбчи в голямата си мечешка прегръдка, тя погледна към зрителите на трибуната… и го видя… застанал сред тълпата, която бавно се придвижваше към изходите. Бе там само за миг и после изчезна.
	Наистина ли беше видяла Лиам, или въображението й си правеше шеги с нея? Не минаваше и ден, без да мисли за него. Повтаряше си, че той не го заслужава, но въпреки всичко не можеше да се контролира.
	Дори не й се обади по телефона. Не можеше ли да отдели време, за да я чуе, просто за да разбере как е? Очевидно не. С всеки изминал ден ставаше все по-ясно, че тя не означава нищо за него. Беше продължил, без дори да погледне назад. Лиам Скот, реши тя, бе груб и коравосърдечен, така че имаше късмет, че се бе отървала от него.
	Приятелите й я заведоха на вечеря, за да отпразнуват дипломирането й. После Дан я закара вкъщи. Веднага след като го изпрати и заключи вратата, образът на Лиам изникна в съзнанието й. Наистина ли я беше забравил? Не можеше ли да си направи труда да й изпрати поне есемес или имейл? Не, определено не го беше видяла на дипломирането. Той се намираше в някоя далечна страна, а мъжът, когото видя, беше просто плод на въображението й.
	Радваше се, че следващата седмица бе изтощителна, защото така не й оставаше време да мисли за Лиам. Прибираше се към девет-десет вечерта. Най-после дойде петък и за щастие нямаше никакви извънредни ситуации. Тя се прибра в прилично време, събра си багажа и се отправи към дома на Джордан и Ноа. Приятелите й щяха да я закарат в Нейтънс Бей за уикенда, за да отпразнуват завършването й. Беше ходила там няколко пъти с Джордан. Обичаше голямото им семейство и малкия остров. Беше вълшебен. И изолиран. Можеше да се влиза и излиза от него единствено по мост, който се виеше над тесен канал, а разпрострялата се двуетажна къща бе единствената на острова, собственост на съдия Бюканън. Той постоянно отблъскваше алчни предприемачи, които искаха парченце от този рай. Алисън се радваше, че продължава да им отказва.
	Очакваше с нетърпение срещата със семейство Бюканън. Те бяха много любезни и винаги си прекарваше спокойно и забавно с тях. Докато караше към къщата на Джордан, обмисляше дали да й разкаже за Лиам, но се отказа, защото възнамеряваше да го изтрие от ума си. Сякаш това беше възможно. По дяволите, искаше да продължи живота си. Не искаше да се забърква с мъж, който би нарушил плановете й за бъдещето. Какво й беше станало?
	Беше доста развълнувана, когато паркира колата и изтича по стъпалата към къщата.
	Джордан й отвори. Приятелката й не очакваше точно такъв поздрав от Алисън.
	— Мъжете да го духат.
	Твърде късно Алисън видя Ноа, застанал на вратата. Надяваше се, че не е чул какво е казала… но, уви. Опитваше се да не се разсмее.
	— Аз съм мъж — напомни й той.
	Как би могла да забрави? Подобно на Лиам, всяка пора от тялото му излъчваше тестостерон.
	— Ти си изключение.
	— Какво ще кажеш за тях? — попита той като кимна. — Те също ли са изключение?
	Алисън замръзна.
	— Те?
	Джордан трябваше да я издърпа, за да може Ноа да затвори вратата. Преди да попита кой друг е там, Джордан каза:
	— Тази вечер си в странно настроение. Да не би агент Филипс да е причината?
	Това предположение не бе далеч от истината.
	— Със сигурност не ми улеснява живота.
	Влезе в дневната, поспря, за да се възхити на новите мебели, после се обърна към трапезарията и там, облегнат на новата маса, беше проклетият Лиам Скот. Не беше сам. От другата страна стоеше Алек със зелена торба за боклук в едната ръка и бутилка бира в другата.
	Беше почти невъзможно да потисне реакцията си. Лиам изглеждаше така, сякаш се е бил. По челюстта и по бузата му имаше няколко синини, а над дясната му вежда имаше рана. Това от игра на ръгби ли беше? Или от юмручен бой? Може би някоя от задачите му бе довела до насилие. Каза си, че не я интересува чак толкова, че да попита.
	Трябваше ли да изглежда толкова добре? Той беше с протрити широки дънки и тясна тениска, която подчертаваше мускулите му. Тениската беше виждала и по-добри дни. Бе с избеляло лого на спортен отбор, но не се разбираше кой. Въпреки че позата на Лиам беше отпусната, напрегнатият му поглед беше втренчен в нея.
	Тя наруши тишината.
	— Здрасти — каза и преди той да успее да й отговори, тя се усмихна на Алек. Забеляза, че погледът му се стрелкаше между Лиам и нея. Страхотно. Сега щеше да започне да задава въпроси.
	— Защо държиш торба за боклук? — попита тя, правейки всичко възможно да игнорира Лиам.
	Джордан отговори:
	— Това е подаръкът ти по случай дипломирането. Знам колко обичаш пъзели, така че ти взех една дузина. Единият е от десет хиляди парчета, има даже и триизмерен. Всъщност в торбата са точно единадесет. Разказвах на момчетата, че си супер добра в реденето на пъзели, но май не ми повярваха. — Тя посочи масата, която беше покрита с парченца от пъзел. — Всички са обърнати нагоре, така че няма да ти отнеме дълго да го подредиш. Мисля, че е от хиляда части.
	— Няма да правя демонстрации — прошепна Алисън.
	Джордан се смили.
	— Не се безпокой. Може да го сглобиш, когато се приберем. Просто знам, че така се разтоварваш от стреса, и предвид обстоятелствата…
	Алисън можеше да се закълне, че тя почти незабележимо кимна към Лиам.
	— Какви обстоятелства? — попита тя.
	Джордан не й отговори. Ноа влезе след жена си и обви ръце около кръста й. Алисън им завиждаше благородно за нежността, която проявяваха един към друг. Любовта им прозираше от всеки поглед, всяко действие.
	— Тя наистина е невероятна — каза Ноа на Алек и Лиам.
	Той имаше преки впечатления. Беше в Нейтънс Бей, когато майката на Джордан се оплака на съпруга си, че не може да нареди пъзела, който бе разхвърлян по трапезната маса. Според госпожа Бюканън съдията го беше сложил там преди повече от месец. Смяташе, че съпругът й никога няма да го завърши, затова му нареди да го прибере. Тогава Алисън мина покрай него. Щом видя пъзела, тя поспря, загледа се в него за минута и започна да реди парчетата с бясна скорост. Ноа стоеше на прага и я наблюдаваше и скоро към него се присъединиха Джордан и родителите й. Той беше сигурен, че Алисън е постигнала рекорд. Щом свърши, тя въздъхна, обърна се и излезе, оставяйки ги с отворена уста.
	Алек остави торбата на един стол.
	— Не ми казвай, че си опаковала подаръка й в торба за смет? — обърна се към Джордан.
	Тя се защити, смеейки се.
	— Как да ги опаковам, като всички кутии са с различни размери?
	Двамата започнаха глупав спор за опаковането на подаръци, но Алисън не им обърна внимание. Внезапно се беше досетила защо Лиам и Алек са там. Тя отстъпи назад и поклати глава.
	— О, не, не.
	Лиам забеляза колко беше пребледняла.
	— Какво _о, не_?
	— Какво става? — попита Алек.
	— Пак ще искате да извърша нещо незаконно за вас, нали? Агент Филипс ли ви изпраща?
	Предположението й предизвика възмущението на Джордан.
	— Няма да я карате да прави нищо повече.
	Алек вдигна ръце.
	— Хей, ние сме на нейна страна.
	— Ха! — отвърна Алисън.
	— Какво означава „ха“? — поиска да разбере Лиам.
	Без да го погледне, тя каза:
	— Това значи, че не съм сигурна, че сте на моя страна.
	Лиам реши, че Алисън го беше пренебрегвала достатъчно дълго. Очевидно беше в странно настроение и той не можеше да разбере защо. Мислеше да я сграбчи и да я попита какво, по дяволите, й става, когато тя най-сетне насочи вниманието си към него. Тръгна към него, бутна го с пръст в гърдите и каза:
	— Спазвам договора и съм повече от отстъпчива, Лиам. Много повече.
	— Много повече, а? — повтори Лиам и се осмели да се усмихне.
	— Опитвам се да се разбирам с този човек. Той ме принуди да нося дори това. — Тя вдигна ръка, за да покаже новата си гривна. — Но това е всичко. Няма да правя нищо повече, за да му угодя. Вече работя по осемдесет часа на седмица. И току-що разбрах, че е програмирал телефонния си номер в мобилния ми телефон. Трябва само да натисна бутон едно и той ще отговори. И идея си нямам защо си мисли, че бих искала да му се обадя — добави тя. — Правя всичко по силите си и мисля, че дори агент Филипс не може да го отрече.
	Джордан се опита да я успокои.
	— Каква хубава гривна! Много мило от страна на Филипс, че ти е направил такъв подарък за дипломирането.
	— Това е устройство за проследяване.
	— Какво? — попита Алек. — За проследяване ли каза…
	— Да, точно така. Лиам, не виждам нищо смешно, така че спри да се хилиш.
	Алек прояви повече дисциплина — само се усмихна.
	— Ако гривната не ти харесва, свали я — предложи той. Звучеше му логично и Ноа кимна в знак на съгласие.
	Тя се плесна по челото.
	— Как не се сетих?
	— Предполагам, че това означава „Какво глупаво предложение“ — каза Алек.
	Тя кимна.
	— Не мога да я сваля. Трябва да бъде отрязана със специален инструмент.
	— Защо му позволи да ти я постави? — попита Джордан.
	— Той ме изнуди — призна Алисън. — Искате ли да чуете още едно от многобройните му предложения, за което бе наистина ентусиазиран? Смяташе за добра идея да постави малък чип под кожата ми. За да знае къде се намирам във всеки един момент. Не поставят ли такива чипове на кучетата?
	Докато се възмущаваше гласно, Алисън хвърляше бързи погледи към масата. Приближи се и се втренчи в пъзела. Просто не можеше да се сдържи. Предполагаше, че това е някаква нейна странност, макар че Шарлът го наричаше импулсивно желание. Веднъж тя попита Алисън дали ако къщата гори, но има недовършен пъзел, ще се чувства длъжна да го завърши, преди да избяга? Алисън бе отвърнала, че въпросът е абсурден. Разбира се, че веднага щеше да излезе, но дълбоко в себе си не беше толкова сигурна. Може би щеше да се изкуши да вземе пъзела със себе си.
	След като го беше видяла, трябваше да го сглоби. Бяха й необходими няколко секунди, за да си го представи. И тогава започна да нарежда парчетата.
	Правеше го с невероятна бързина. Джордан наблюдаваше тримата мъже, които я гледаха като хипнотизирани.
	— По-бърза е от куршум, нали? — прошепна на съпруга си.
	Ноа кимна.
	— Мозъкът й е компютър, нали?
	— Кълна се, че е свързана в мрежата по различен начин.
	— Ехо, тук съм и ви чувам — каза Алисън. — Затова престанете да ми се присмивате.
	— Как можеш да говориш и да правиш това едновременно? — попита Алек.
	— Мога също и да ходя и да говоря едновременно.
	— Няма нужда да ставаш саркастична, скъпа — коментира Лиам.
	— Лиам, поговори с агент Филипс — каза Джордан. — Кажи му да не притиска Алисън.
	Алисън започваше да губи търпение. Без да вдига очи, тя каза:
	— Няма нужда. Мога сама да се грижа за себе си.
	— Защо му е да те следи? — попита Джордан.
	— Смята, че мога да бъда опасна. Поне непрекъснато ми го повтаря.
	— Прав е — каза Лиам. — Ти си опасна.
	Алисън продължи да реди парчетата. След няколко минути останалите издърпаха столове и седнаха да я гледат в страхопочитание, сякаш бяха зрители на някакво феноменално спортно събитие. Когато последното парче беше сложено на мястото си, тя отстъпи назад и огледа резултата.
	— Уау — беше всичко, което Алек успя да каже.
	— Когато договорът изтече, спирам с услугите за ФБР — избухна тя. — Знам, че затова сте тук, и няма да…
	Лиам не я остави да довърши. Хвана я за ръката и я поведе към френските прозорци, които водеха към вътрешния двор.
	— Какво правиш? — попита тя. Не й се бе обадил цели два месеца, а сега си позволяваше да се разпорежда с нея. Нямаше да му се остави.
	Канеше се да му се противопостави, когато каза:
	— Трябва да поговорим.
	Погледна над рамото си и се зачуди защо Алек не ги последва. След като излязоха на двора, тя отдръпна ръката си и го попита язвително:
	— За хакерски неща ли ще говорим отново?
	— Не — отвърна той. Приближи се до ниската тухлена стена, ограждаща вътрешния двор и се облегна на нея.
	Тя седна до него.
	— Тогава защо сте тук?
	— Ще ходим на риболов с Ноа.
	— Значи отивате в Нейтънс Бей?
	— Да.
	Не можеше да реши дали се зарадва, или подразни, че щяха да прекарат уикенда заедно. Два месеца ни звук, ни стон, а сега се държеше, сякаш се бяха видели вчера. Подразни се. Вече реагираше като досадна отхвърлена жена, а това беше просто неприемливо. Ако продължеше да толерира подобно отношение, скоро щеше да запее глупави любовни песни.
	— Защо лицето ти е посинено? Бил ли си се?
	— Да.
	— Къде?
	— В Лондон.
	— Ще ми разкажеш ли?
	— Не.
	Не знаеше дали той не иска, или не може да й каже, и отново се престори, че не й пука.
	— В Лондон ли беше през цялото това време?
	— Не — отвърна той. — Върнах се миналата седмица.
	Искаше да го попита къде е бил през последните два месеца, но потисна желанието си. Къде е бил или какво е правил — или с кого го е правил — не беше нейна работа. Нали така?
	— Добре тогава. — Тя понечи да стане, но той сложи ръка на рамото й и я спря.
	— Трябва да ти кажа нещо.
	— Какво?
	— Има заповед за арестуването на братовчед ти.
	Тя се стегна.
	— Какво е станало?
	— Приятелката на Уил, Мери Лу някоя си, отишла на кино с друг мъж. Уил разбрал за срещата и ги причакал на паркинга, когато излизали. Според полицейския доклад братовчед ти е бил доста пиян, когато е нападнал онзи мъж. Десетки телефонни камери са заснели как го пребива жестоко. Приет е в болница.
	— Състоянието му тежко ли е?
	— Все още е в интензивното, но поне е стабилизиран.
	— Ще се оправи ли?
	— Да — отвърна той. — Изискванията на Мери Лу по отношение на гаджетата й определено не са високи. Мъжът в болницата е по-млад от Уил, но вече е престъпник със солидно досие. Не бих проливал сълзи за него, Алисън, защото веднага след като бъде изписан, ще бъде арестуван. Оказа се, че полицията го търси. Преди няколко месеца е участвал във въоръжен грабеж.
	Беше се изправил над нея, скръстил ръце пред гърдите си.
	— Срещу Уил със сигурност ще бъде заведено дело. Районният прокурор ще добави и други обвинения. Ще го приберат на топло и то за дълго.
	— Тоест все още не е задържан?
	— Избягал е, преди да бъде арестуван. Все още го търсят.
	— Аз съм виновна — прошепна с треперещ глас. — Онзи човек е в болницата заради мен. Уил можеше да го убие. Ако не те бях помолила да получи пробация, това нямаше да се случи.
	— Напротив, щеше — възрази той. — Просто нямаше да е толкова скоро. Братовчед ти няма да се промени. Той е натрупал много ярост в себе си. Мястото му е зад решетките.
	Тя сведе глава и покри лицето си с ръце.
	— Аз съм отговорна за случилото се. Защо си мислех, че не е способен на такова насилие?
	Лиам нямаше да й позволи да се упреква.
	— Мислеше, че му предоставяш последен шанс да промени живота си.
	— Държах се като пълна глупачка.
	— Не, просто беше наивна. Всички имаме вина. С Филипс можехме да откажем да му осигурим пробация. Но станалото — станало. Той ще се опита да те накара да му помогнеш.
	— Но Уил не знае, че съм му помогнала да получи пробация, нали?
	— Не.
	— Тогава защо да ме търси за помощ?
	— Защото винаги си помагала на семейството му. По дяволите, ти на практика си ги издържала. Братовчед ти се е свързал с неподходящите хора. Някой от тях може да се появи на вратата ти. Искам да ми се обадиш, ако Уил или някой от приятелите му се опита да се свърже с теб.
	— Ами ако си извън страната?
	— Пак.
	Той нямаше да се откаже, докато тя не се съгласи.
	— Добре, ще ти се обадя.
	— Дай ми мобилния си телефон.
	Тя го извади от задния си джоб и го наблюдаваше как записва номера си, след което го добави за бързо набиране.
	— Готово.
	Алисън очакваше, че ще каже още нещо, но Лиам мълчеше. Единственият звук идваше от щурците в тъмнината. Колкото по-дълго стоеше там, толкова по-неудобно се чувстваше. Фактът, че бе насаме с него, учестяваше пулса й, а от начина, по който я гледаше, сърцето й почти спря.
	Тя наруши тишината.
	— Има ли още нещо, за което искаш да говорим?
	Отговорът му беше рязък.
	— Не.
	— Тогава да се прибираме.
	Лиам взе ръцете й, за да й помогне да се изправи, но когато тя застана едва на няколко сантиметра от него, волята, на която разчиташе цяла вечер, се изпари. Желаеше я от момента, в който влезе. През последните два месеца само си бе търсил повод да се върне в Бостън. Казваше си, че спомените ще избледнеят, но това така и не се случи. И после, когато я видя тази вечер, разбра, че наистина е загазил.
	— Алисън… — започна той.
	Тя го изчака да продължи, но той просто стисна по-силно ръцете й. Очите му изучаваха нейните, сякаш търсеше нещо непостижимо.
	— Ще ме пуснеш ли? — прошепна тя, надявайки се, че той не усеща треперенето й.
	— Не още.
	Тя се огледа, за да види дали някой не ги наблюдава. Светлината от стаята струеше през френските прозорци. Слава богу, трапезарията беше празна. Тя не се тревожеше, че Алек и Ноа ще забележат. Нямаше да кажат нищо, но не и Джордан. Щеше да й зададе хиляда въпроса, а Алисън нямаше да може да отговори на нито един. Как би могла, след като сама не разбираше какво се случва? Бе сигурна само, че бе нещастна заради Лиам. Затова трябваше да стои далеч от него.
	Освободи ръцете си и каза:
	— Трябва да ме оставиш на мира.
	Той кимна.
	— Права си. Трябва да те оставя на мира. — Пристъпи още по-близо, така че тя трябваше да наклони назад глава, за да го погледне. Усещаше топлината на гърдите му и се зачуди дали той чува биенето на сърцето й.
	Той наведе глава, сякаш не можеше да контролира реакциите си, и тя плъзна пръстите си в меката му коса.
	— Не е редно. Не мога.
	— Определено не е редно — каза той, когато устата му погали нейната.
	И после я целуна, точно както тя искаше и, о, как я караше да иска още. Чу слаб стон, после осъзна, че тя го бе издала. Бавно дойде на себе си. Когато най-после намери сили, го отблъсна. Но той не помръдна.
	— Не можеш просто да се върнеш с валсова стъпка в живота ми и да си мислиш, че можеш да ме целуваш.
	Ослепителната му усмивка се появи отново и наруши концентрацията й.
	— Не си падам по валса — каза той. — И вече те целунах. Забрави ли? Да ти покажа ли какво направих?
	Целуна я отново. Но този път тя беше готова да го отблъсне. Наистина беше готова, докато устата му не покри нейната. Тогава се предаде, езикът й галеше неговия, а тя се притискаше към него. Господи, умееше да се целува! Бе толкова погълната от мига, че не чу, че вратата се отвори.
	Джордан извика:
	— Ще вземем две коли. Алек ще пътува с мен и Ноа, а ти с… — Спря се рязко, когато ги видя. — Вие май се погаждате.
	Алисън долови веселата нотка в гласа й. Лиам най-сетне я пусна.
	— Изчерви се — прошепна той, достатъчно силно, та и съседите да чуят.
	— Харесва ти да ме смущаваш, нали?
	— Има нещо такова.
	Тя се отдръпна от него.
	— Джордан, трябва да шофирам сама, в случай че ме извикат.
	— Ако те извикат, ще те закарам — заяви Лиам.
	Точно тогава телефонът й иззвъня и за пръв път, откакто бе започнала да работи за агент Филипс, се надяваше да е той. Знаеше, че се държи като страхливка, опитвайки се да пропусне уикенда с Лиам, но смяташе основанията си за смислени. Страхуваше се да остане насаме с него. Беше уязвима и мразеше това чувство, защото не знаеше как да се предпази.
	Обаждаше се Дан.
	— Свободна ли си в понеделник вечер около седем?
	— Трябва ли да бъда?
	— Абсолютно.
	Тя обърна гръб на Лиам и тръгна към вътрешния двор, докато Дан й обясняваше. Звучеше загрижено и уморено, което бе необичайно за него.
	— Защо си толкова разстроен?
	— Не съм разстроен. Ядосан съм. Брет ще прави презентация на твоята програма пред потенциални купувачи. Ще присъстват група шефове на важни компании, резервирал е една от залите в хотел „Адамс Харбър“. След реакцията ти на партито на Башър съм сигурен, че се опитва да запази в тайна часа и мястото на събитието. Не иска да разбереш, докато не стане твърде късно.
	— А ти как разбра?
	— Отби се у нас като у дома си и попита дали не сме намерили неговия iPad. Отговорихме отрицателно и той каза, че иска да си поговорим. Досетихме се, че е намислил нещо. Той е такъв задник. Както и да е, все насочваше разговора към теб. Два пъти попита къде си и какво правиш. Първия път не му отговорихме. После Брет настоя да говори с теб, за да разбере дали знаеш къде е iPad-а му.
	— Какво му казахте?
	— Излъгах, че си в Сиатъл на гости на сестра си за две седмици. Моментално излетя оттук. Изглеждаше облекчен.
	— Как разбрахте кога ще се проведе презентацията?
	— Усетих, че крои нещо, затова се обадих на един приятел и той се обади на приятел, който направи някои проучвания и най-накрая получих информацията, която търсех. В понеделник вечерта в седем. Моля те, кажи ми, че ще се появиш без покана.
	Тя се засмя.
	— Не бих го пропуснала за нищо на света.
	— Бъди внимателна. Не се знае на какво е способен Брет. Бих се обзаложил, че ако наистина вярва, че тази сделка ще му донесе милиони, ще сложи две горили на входа и ще им даде твоя снимка. Вземи си охрана.
	— Нямам нужда от въоръжена охрана, за да се появя непоканена — запротестира тя.
	— Може да вземеш твоя приятел от ФБР.
	— Не се тревожи за мен, ще се оправя.
	— Брет няма пари. Някой го финансира. Ще има безплатен бюфет с разнообразна храна, а този хотел е скъп. Обзалагам се, че инвеститорът очаква голяма печалба от продажбата. Слушай, премислих. Може би не трябва да ходиш — добави той притеснено.
	— О, ще отида.
	— Нека те придружа тогава.
	— Няма да мога да се промъкна, ако те види.
	— И без това няма да успееш да се промъкнеш — възрази той. — Изглеждаш невероятно. Мъжете ще те забележат.
	— Ще вляза — каза тя, без да обръща внимание на коментара за външния си вид. — Не се тревожи. Мога да се грижа за себе си.
	След минута разговорът приключи. Когато се обърна, откри, че Лиам я наблюдава. Но не само той. Алек, Джордан и Ноа също я гледаха.
	— Защо ме зяпате?
	Лиам се приближи.
	— За какво се тревожи Дан?
	— Това е бившият ти съквартирант, нали? — попита Ноа.
	Лиам отговори вместо нея:
	— Да. Той се грижеше за Алисън, когато живееха заедно.
	Алисън попита:
	— Всички ли подслушвахте разговора ми?
	— Говорих по телефона със съпругата си, затова чух съвсем малко — каза Алек.
	— Да — потвърди Джордан. — Веднага щом чух „здравей“, реших да подслушвам.
	— Не би трябвало… — започна Алисън.
	— Разбира се, че не би трябвало. Невъзпитано е — каза Джордан. — Е, защо ти се обади Дан?
	— От какво се притеснява? — поиска да узнае Ноа.
	— Не е нещо особено. Дан има склонност да реагира пресилено.
	Лиам не й позволи да избегне въпроса.
	— Алисън, защо се тревожи?
	— Започваш да ме дразниш, Лиам.
	— Отговори ми. — Този път тонът му беше рязък.
	Знаеше, че няма да се откаже. Щеше да настоява на своето, а тя нямаше намерение да се карат, особено пред другите. Разказа им за разговора си с Дан и в мига, в който свърши, Лиам каза:
	— Ще дойда с теб.
	— И аз бих искал да дойда — каза Ноа. — Ще се опитам да го вместя сред ангажиментите си.
	Алек кимна.
	— И на мен ми се иска да присъствам на презентацията.
	— Няма да идвате — възрази Алисън.
	Алек се ухили.
	— Наистина бих дошъл, но ще бъда в Чикаго.
	— Трябва да съм в Далас в понеделник, затова няма да мога — каза Джордан. — Искаше ми се да дойда. Тъй като работиш по тази програма толкова отдавна, предполагам, че си вградила защита, в случай на кражба, нали?
	Алисън кимна.
	— Това не е окончателната версия на софтуера. Но Брет не е достатъчно умен, за да го разбере. Сигурна съм, че смята, че е проумял всичко. Това не е възможно, докато не добавя още програмни кодове. Сложно е. — Тя би могла да отговори по-подробно, но единствената, която би го разбрала, беше Джордан, така че им спести дългите обяснения.
	Алисън оценяваше подкрепата им, точно сега нямаше желание да обсъжда отмъщението си срещу Брет и преди да могат да попитат още нещо, тя каза:
	— Трябва да си преместя колата. Мислех, че ще шофирам до Нейтънс Бей, затова паркирах за един час.
	— Апартаментът ти е наблизо. Остави я пред вас, а аз ще те последвам с моята — предложи Лиам.
	Тя прие разумното му предложение. След като той прехвърли чантата й в колата, потеглиха. Както обикновено, трафикът беше ужасен, но Алисън беше открила различни странични улици, с което намали времето наполовина. Тя паркира на определеното й място в подземния гараж, увери се, че е заключила, и се качи в колата на Лиам. Не говориха много, докато излизаха от града, защото телефонът на Лиам не спираше да звъни. Звучеше напрегнато. Тя се запита дали някога се откъсваше напълно от работата и отговорностите си. Без съмнение беше работохолик. Разпознаваше това му качество, защото и тя самата беше такава. Работата и на двамата беше важна, но неговата го водеше на мисии по целия свят, които имаха сериозно отражение върху живота на хората. Усещаше тежкото бреме, което той носеше на плещите си.
	Мостът към Нейтънс Бей беше пред тях и точно когато Алисън започна да си мисли, че ще успее да се справи с неловката ситуация и ще се наслади на уикенда, й се обади _не-толкова-специалният_ агент Филипс. Поредната извънредна ситуация. Увери я, че няма да отнеме дълго. Тоест щеше да бъде в кибер центъра до полунощ.
	— Не искам да ти съсипвам вечерта — каза тя на Лиам. — Ще накарам Филипс да изпрати някой да ме закара вкъщи.
	— Не, ще дойда. — Той намали, за да направи обратен завой.
	— Ами риболова?
	— Какво за него?
	Телефонът й отново иззвъня. Предполагайки, че е Филипс, тя не си направи труда да погледне дисплея.
	— Да — отвърна, опитвайки се да звучи любезно, а не сърдито.
	Беше леля Джейн. Алисън настръхна, когато чу хапливия й глас.
	— Слушай ме. Нуждаем се от пари и след всичко, което сме направили…
	Алисън я прекъсна.
	— Как разбра номера ми?
	— Познавам хора, които… Няма значение. Очаквам да ни съдействаш.
	— Остави ме на мира, по дяволите! — извика тя. Прекъсна връзката и въздъхна със задоволство. Крещенето й се отрази добре.
	— Кой от двамата беше? — попита той. — Леля ти или чичо ти?
	— Леля.
	Джейн не спираше да звъни. Алисън изключи звука на телефона, но тя не престана. Не само че звънеше, но и изпращаше обидни съобщения, които неизменно започваха с неблагодарна.
	Къде бяха компютърът и слушалките й, когато имаше нужда от тях? Искаше да се потопи във виртуалното пространство и да забрави за тревогите си. Добави и Лиам към тях. Искаше той да остане или да си тръгне, но да вземе решение. Мятането от една крайност в друга я влудяваше. Тя все още не се беше възстановила от това, че не го беше виждала от месеци, и тогава, хоп, той се появи в живота й. Искаше ли да остане? Затвори очи и облегна глава на седалката, докато го обмисляше. След три секунди знаеше отговора. Разбира се, че искаше той да остане. Ако някой щеше да си тръгне, то това трябваше да е тя. Може би тогава нямаше да я боли толкова много. Лиам имаше властта да я съсипе… само защото беше безнадеждно влюбена в него.
	Какво можеше да направи? Нямаше представа. Не спря да се тревожи през останалата част от пътуването до кибер центъра.
	Филипс изглеждаше облекчен да ги види. Последва я в офиса й, възложи й задачата, която искаше да свърши — отново нерегламентирано проникване в правителствено учреждение — след това я остави сама. Алисън погледна над рамото си и видя, че Лиам го чака пред стъклената стена. Започнаха задълбочено да дискутират нещо и каквато и да беше темата, двамата се намръщиха. От време на време я поглеждаха. Обзе я любопитство, но насочи вниманието си към екрана и се захвана на работа. Най-после към един сутринта намери това, което Филипс търсеше. Задачата бе елементарна, тъй като хакерът беше необигран и следователно — лесен за откриване. И другите компютърни специалисти можеха да я свършат и тя се запита защо беше извикал точно нея. Нямаше да се учуди, ако Филипс просто утвърждаваше контрола си върху нея.
	След като му изпрати доклада по електронната поща, тя отиде в кабинета на Филипс, за да го провери. Двамата с Лиам разговаряха, но млъкнаха, когато тя почука на вратата. Направи й знак да влезе. Не му бяха нужни дълги обяснения. Всъщност той й каза доста рязко, че ще прочете доклада й на сутринта, и й нареди да се прибере у дома и да си почине. Ако не знаеше, можеше да си помисли, че е загрижен за нейното благополучие.
	Лиам я закара до апартамента й и паркира в подземния паркинг до нейната кола, после отнесе чантата й и своя спортен сак в апартамента й, което тя забеляза чак когато отключи вратата и я последва вътре.
	— Прати ли есемес на Джордан да й кажеш… — започна тя.
	— Да, тя знае. Мога да те закарам утре, ако искаш.
	Тя поклати глава.
	— Не, благодаря. Предпочитам да си остана вкъщи.
	Тя сложи лаптопа си на бюрото и го включи в зарядното устройство. Трябваше да държи мобилния си телефон наблизо по всяко време — по настояване на Филипс — затова го включи да се зарежда на нощното си шкафче в спалнята. Свършила рутинните задачи, тя се върна в хола, за да си вземе чантата. Сакът на Лиам беше оставен до нея, а той седеше на дивана, проверявайки съобщенията си.
	— Защо си си донесъл сака?
	Отговори й, без да откъсва поглед от екрана:
	— Ще нощувам тук.
	Беше толкова изненадана от небрежното и безцеремонно изявление, че не знаеше какво да каже. Почувства изблик на радост, който бързо потисна.
	— Доста самонадеяно от твоя страна, не мислиш ли? Не трябваше ли да ме попиташ?
	Той си остави телефона и й се усмихна, а трапчинката му отново се появи. Разхлабвайки вратовръзката си, той се изправи и тръгна към спалнята й, като поспря, за да вдигне пътьом сака си.
	Тя го последва.
	— Ще ми отговориш ли?
	— Да, сигурно трябваше да те попитам, но ще остана. Дори и да откажеш.
	— Защо?
	— Защо какво?
	Умишлено се правеше на тъп.
	— Защо ще останеш тази нощ?
	Той свали сакото си и го закачи в гардероба й.
	— Известно време искам да бъда близо до теб.
	Тя сложи ръце на кръста си.
	— Това има нещо общо с Филипс, нали? Видях, че водите сериозен разговор. Случило ли се е нещо?
	Той обясни с готовност:
	— Филипс е говорил с Бейл. Човекът те ненавижда.
	— Защо? Какво съм му направила?
	— Конкретно на него — нищо — увери я той. — Но го злепостави, когато откри изтичането на информация от офиса му в Детройт. Той смята, че си манипулирала информацията, за да уличиш неговите хора. Бейл отговаряше за операцията там, но не иска да поеме отговорност за липсата на сигурност. Трябва му изкупителна жертва. В объркания му мозък ти си причината хората да загубят работата си.
	— Но това е абсурдно… нали?
	— Да, така е — отвърна тихо той. — Бейл не се държеше разумно, затова Филипс му казал да си вземе неколкомесечен отпуск. Върнал се е тази сутрин и все още е бесен. Филипс не е решил как да постъпи, но кариерата на Бейл е под въпрос. Реших, че е по-добре да съм наоколо известно време.
	Той разкопча чантата си и извади комплекта си за бръснене и избелели боксерки. Докато тя го гледаше, той се съблече и изчезна в банята. Тя се опита да не зяпа бронзовия му мускулест гръб. След минута го чу да пуска душа.
	Всяка мисъл, която преминаваше през ума й, засилваше объркването й. Знаеше, че трябва да стои далеч от него. Само така можеше да се предпази. Но всеки път, когато се приближеше до него, й се искаше да се хвърли в прегръдките му. Сексът нямаше да й помогне да продължи напред. И все пак тя го искаше…
	Застави се да престане да се притеснява, свали дрехите си и облече къса розова копринена нощница с тънки презрамки и ниско изрязано, дълбоко V-образно деколте. Сложи я, за да го съблазни ли? Разбира се, че да. А точно това се беше зарекла да не прави. Осъзна грешката си и реши да сложи стара тениска. За съжаление, преди да успее да го направи, вратата се отвори и той я видя.
	Тя го заобиколи и влезе в банята. Изми лицето и зъбите си и се опита да не мисли за него. Мислите й бяха несвързани, но се връщаха към Бейл. Заради нея ли бяха уволнени хората? Къде бе сбъркала? Лиам и Филипс изглеждаха толкова напрегнати, значи смятаха, че Бейл представлява реална заплаха. Защо иначе Лиам ще я наглежда?
	Отвори вратата и се спря на място. Лиам беше в леглото й. Беше се изтегнал по гръб, с ръце на гърдите и затворени очи. Оръжието и значката му бяха на нощното шкафче до мобилния й телефон. Лампите в хола бяха загасени. Тя се увери, че вратата е заключена и когато се обърна, погледна дивана и поклати глава. Трябваше да постави възглавница и одеяло, та той да разбере къде да прекара нощта.
	Зачуди се дали да не легне на дивана, но бързо отхвърли идеята. Това си беше нейното легло и тя щеше да спи в него. Взела решение, грабна лосиона за тяло от тоалетката и седна от другата страна на леглото. Опря гръб в таблата, отвори шишенцето и изстиска няколко капки в ръката си.
	— Лиам? — Тя прошепна името му първия път, но втория път го извика.
	— Да?
	— Спиш ли?
	Светлината, която идваше от банята, беше слаба, но можеше да види усмивката му.
	— Спях.
	Тя разнесе лосиона по ръцете си, докато го гледаше. Помисли си за стотен път, че е хубав мъж. Но това бе лекомислена причина да харесва някого. Харесваше ли го? Разбира се. Не просто го харесваше, а го обичаше.
	Алисън намаза и краката си и когато най-после свърши, цялото й тяло ухаеше на гардения.
	— Колко души са работили в офиса в Детройт?
	— Не съм сигурен. Защо?
	— Всички ли са уволнени заради мен?
	Отговори й, без да отваря очи:
	— Не.
	— Каза, че Бейл смята, че аз съм причината хората да загубят работата си. Прав е.
	Усещаше тревогата в гласа й. Той се претърколи на една страна и я придърпа до себе си.
	— Не се тревожи за това.
	— Заради мен ли са ги уволнили?
	— Няколко души бяха уволнени, но от известно време имаше проблеми в офиса в Детройт и така или иначе в даден момент щеше да бъде закрит. Повечето от служителите ще бъдат прехвърлени на други места. Ти откри източника на сериозно изтичане на информация. Арестуваният е излагал на опасност живота на безброй хора. Той твърди, че Бейл е знаел за това и го е насърчавал. Не намерихме доказателство, но Бейл е ядосан, че всичко е ставало под неговия надзор, и се чувства притиснат в ъгъла.
	— Но аз бях тази, която…
	Той не й позволи да продължи.
	— Бейл не иска да поеме вината и затова я прехвърля на теб. — Той се прозя. — Имаше тежък ден. Трябва да поспиш.
	Не знаеше дали да му припомни, че се намира в леглото й без разрешение, или просто да не му обръща внимание.
	Лиам се обърна по гръб, но този път я прегърна и притисна към себе си.
	— Ще те пазя, Алисън.
	— Знам, но ако той…
	Тя вдигна глава и той леко я положи върху рамото си и целуна челото й, преди да затвори очи.
	— Ако се опита да те нарани, ще го убия.


>	Деветнадесета глава

	Алисън спа до късно на следващата сутрин. Лиам вече си бе облякъл дънки и бяла риза. Пистолетът му неизменно беше на кръста му. Изглеждаше спокоен. Беше навил ръкавите си и говореше по телефона в кухнята.
	Тя облече розовия си халат и отиде до хладилника за чаша портокалов сок, но когато се опита да мине покрай него, той се обърна и я видя. Спря телефонния си разговор по средата на изречението. Изключи звука на телефона, направи крачка към нея и я притисна към плота. После, с ръка на тила й, я придърпа към себе си и я целуна. Тя имаше чувството, че ще се разтопи. Той изобщо не изглеждаше развълнуван. Веднага щом приключи с целувката, той отново заговори по телефона. Тя остана неподвижна няколко секунди, за да се увери, че се държи на краката си. Когато най-после възвърна самообладание, отвори хладилника, взе една бутилка с мляко и излезе от кухнята. Стигна до вратата на спалнята, преди да осъзнае какво носи. Безмълвно се обърна и върна млякото в хладилника. Правеше му чест, че не се засмя, но тя знаеше, че му се иска.
	Какво беше станало току-що? Той я беше целунал, сякаш това беше най-естественото нещо на света, без да му се отрази, а на нея краката й се подкосиха. По-добре да си го признае, каза си тя. Лиам беше опитен и обигран, а тя — неопитна и наивна по отношение на секса и романтиката. За него всичко беше само секс. Беше й го заявил съвсем ясно от самото начало, за да избегнат недоразумения. Сексът беше просто секс, беше казал той, и тъй като водеше твърде непредсказуем живот, не можеше да се обвърже в дългосрочен план. Така или иначе идеята да бъде ограничаван не му харесваше. Най-после очите й се отвориха и въпреки че беше болезнено, трябваше да приеме реалността.
	Хвърли си един душ, облече се и се върна в кухнята. Лиам все още беше на телефона. Тя изпи чаша портокалов сок и отхапа от блокче мюсли, което беше ужасно твърдо и миришеше на храна за мишки. Изхвърли останалата част на боклука и зачака Лиам да приключи разговора си. Искаше да разбере защо смята, че й е необходима защита. Според нея бе нелепо федералният агент Бейл да изпитва неприязън към нея. Все пак не ставаше дума за дете, а за възрастен човек. Нямаше ли си друга работа, вместо да оплаква лошия си късмет?
	Лиам търпеливо изслуша тирадата и й каза, че Филипс щял да говори с Бейл по-късно днес. Дотогава нямало да се отделя от нея. Със сигурност щял да каже на Филипс да попита Бейл защо се държи детински. Това стигаше ли й?
	— Да, благодаря.
	Лиам се обърна, за да проведе поредния разговор.
	— Трябва да се махна оттук — прошепна тя.
	Втурна се в спалнята си, провери си чантата, за да се увери, че има всичко, от което се нуждае, затвори я и се запъти към вратата. Лиам все още беше на телефона. Пусна чантата на пода, точно когато й се стори, че чу Лиам да нарича някого „скъпа“. Пристъпваше от крак на крак и чакаше той да приключи разговора си, после каза:
	— Реших да отида в Нейтънс Бей. Ще прекарам нощта там и ще се върна утре следобед. Защо клатиш глава? Не те моля за разрешение, Лиам. Информирам те за плановете си, защото…
	Той я прекъсна.
	— Ако отиваш някъде, то аз идвам с теб. Ясно? — Тонът му не търпеше възражение.
	— Да — каза тя, за да го укроти. Щеше да се махне, с него или без него.
	— Точно говорех с Филипс…
	— Ти наричаш Филипс „скъпа“?
	— Аз… Какво?
	— Чух те да казваш „скъпа“.
	Той поклати глава.
	— Не знам какво си чула, но не съм наричал никого „скъпа“, и ако го направя, със сигурност няма да е Филипс, по дяволите.
	Тя осъзна, че въображението й погаждаше номера, затова не настоя. Ако продължеше да задава въпроси, Лиам щеше да си помисли, че й пука. Не бе в настроение да спори. Искаше просто да се махне.
	— Ще ми съдействаш, нали? — Бе по-скоро изявление, отколкото въпрос. Очакваше да му съдейства.
	— Разбира се. Продължавам да вярвам, че всичко ще бъде наред. Въпреки че Бейл ще ме преследва, защото съм го наклеветила. Хайде да вървим в Нейтънс Бей. — Тя посегна към чантата си.
	Лиам вдигна ръце и я спря.
	— Не бързай толкова. — Нямаше начин да представи ситуацията в по-добра светлина, така че направо я уведоми: — Филипс те вика в кибер центъра.
	— Не — изстена тя.
	— Едва ли ще отнеме много време — опита да се усмихне той. При Филипс нищо не ставаше бързо. Трябваше да й се признае, че прие новината хладнокръвно. Той стигна до това заключение, защото тя не заплака, но и не помръдна. — Можеш да опиташ да се скриеш — предложи той с невъзмутимо изражение.
	Алисън помисли, че е сериозен и поклати глава.
	— Не, ще вдигне врява до небесата, ако не отида на секундата.
	— Врява? — Той протегна ръце и я прегърна. — Харесва ми тази дума. Искаш ли да вдигнеш врява до небесата в спалнята? — попита през смях.
	Разбира се, че искаше.
	— Ни най-малко. — Не прозвуча убедително.
	Той отвори вратата.
	— Хайде. Да тръгваме.
	Обикновено, когато Филипс я викаше в събота или неделя, тя намираше време да се преоблече, но не и днес. Носеше износени тесни дънки, памучна риза и маратонки. Ако не му харесваше небрежното й облекло, то това си беше негов проблем.
	Лиам остави чантите им в апартамента и я закара в офиса. Задаваше се дъжд. Над тях се кълбяха черни облаци, когато завиха по изолирания участък от пътя и силен вятър огъваше клоните на дърветата. Гръмотевица разтърси колата и Алисън трепна. Макар да знаеше, че е нелогично, бурите я плашеха. Но днес не беше нервна, защото беше с Лиам. Него почти нищо не го смущаваше и това й действаше успокоително.
	За щастие стигнаха до центъра и влязоха мигове преди навън да се излее порой. Както обикновено Филипс я чакаше пред офиса си.
	— Лондон се нуждае от специалния ти талант — каза той. — Става дума за малка неизправност в системата им и биха искали външен човек да я погледне. — После се обърна към Лиам. — Току-що ми се обадиха. — Той кимна към Алисън и каза: — Той идва. Може би ще искаш да поговориш с него.
	Лиам кимна. Щом Филипс влезе в кабинета си, Лиам тръгна редом с нея към нейния офис.
	— Филипс тук ли живее? — попита тя.
	Той се засмя.
	— Не, със съпругата си.
	— Нима е женен?
	— Да, женен е.
	— Кой би се омъжил за този човек? Той е класическият Алфа мъжкар и страда от обсесивно-компулсивно разстройство. Той… — Изведнъж спря. Току-що бе описала себе си.
	— Срещал съм я. Мила е.
	— Кого?
	Той отвърна нетърпеливо:
	— Съпругата на Филипс. Отдавна са женени.
	— Знам защо бракът им е сполучлив. Защото той никога не си е вкъщи.
	Лиам издърпа стола й, за да седне и когато се обърна, тя попита:
	— Чух Филипс да казва, че някой идва. Бейл ли имаше предвид?
	Той не й отговори и просто се отдалечи.
	— Ставаш груб като Филипс — извика след него.
	Очевидно не схвана, че тя се опита да го обиди, защото се засмя.
	Малката неизправност се оказа опашата лъжа, и й отне цял ден, за да я оправи. Също така откри и премахна два бъга. Бе свършено с надеждата й да прекара един релаксиращ уикенд в Нейтънс Бей. Може би друг път — помисли си, опитвайки се да запази оптимизма си.
	Затвори компютъра и се отправи към кабинета на Филипс. Нямаше никаква представа кога ще може да си тръгне. Знаеше, че той ще поиска да му обясни какво е открила в офиса в Лондон. С нормален човек това щеше да отнеме двайсет минути, но с Филипс — половината нощ.
	Зави по коридора и се оказа лице в лице с Къртис Бейл. Той изглеждаше изненадан, после изражението му стана гневно. Алисън се опита да го заобиколи, но той й препречи пътя.
	— Знам какво си направила — каза той презрително.
	Алисън първоначално се шокира, но след това се засегна от обвинителния му тон.
	— И какво съм направила според теб?
	— Постарала си се да се представиш в добра светлина. Не си могла да намериш това, което Филипс иска от теб, така че си го изфабрикувала. Нямам нищо общо с изтичането на информация и въпреки това ти направи всичко възможно, за да ме злепоставиш. Кажи ми, госпожице Трент, това просто игра ли беше, или целиш да ме унищожиш?
	— Дори не те познавам. Защо ми е да го правя?
	— Не ми се прави на невинна. Имаш ли представа колко живота съсипа?
	Той все повече се разгорещяваше и Алисън осъзна, че няма да успее да го убеди в правотата си. Побърза да се отдръпне встрани и го подмина. Докато се отдалечаваше, той извика след нея:
	— Злорадствай, докато можеш, но това не е краят.
	С все още разтуптяно сърце след срещата с Бейл, тя стигна до кабинета на Филипс и го намери празен. Огледа коридора, но нямаше никакви следи от него или от Лиам. Погледна си часовника и осъзна, че бе станало късно. Трябваше да се успокои и тъй като не беше яла нищо, ако не се брои отвратителното блокче мюсли тази сутрин, се запъти към кафенето. Въпреки че беше събота, тя знаеше, че има храна заради техниците, които работеха през уикенда. Трапезарията беше празна, с изключение на четирима мъже на една маса, които спореха оживено, докато дъвчеха сандвичи и чипс. Спряха да говорят и се обърнаха към нея, когато влезе. Тя се смути леко, но се усмихна, когато мина покрай масата им. Взе си салата с пиле. Когато се обърна и се отправи към една празна маса, един от мъжете й махна.
	— Заповядайте при нас — покани я той. Изправи се и издърпа още един стол, а другите преместиха своите, за да й направят място. Когато тя седна, той се представи. — Аз съм Шон — протегна ръка. Посочи останалите, казвайки: — А това са Джеф, Пол и Анди.
	Те я поздравиха с усмивки, а Анди каза:
	— Виждал съм ви и преди. Предполагам, че работата ви е от голямо значение, щом разполагате със самостоятелен офис.
	Отговорът на Алисън беше умишлено неясен.
	— Дадени са ми специфични задачи. Договорът ми е само за няколко месеца.
	Включи се и Пол:
	— Обзалагам се, че са доста сложни. Бях в залата за сигурност, когато влязохте и открихте онзи пробив преди няколко месеца. Трябва да ви кажа, че за пръв път виждам някой да разкрие източника толкова бързо. Бяхте невероятна.
	Смутена от комплимента, тя каза:
	— Бях попадала на подобен казус, така че просто използвах наученото.
	— Все пак беше впечатляващо — каза Пол.
	— Къде сте учили? — попита Анди.
	— Току-що завърших Бостън Колидж — отговори тя.
	Когато им каза, че през целия си живот е живяла в Бостън, разговорът премина към по-лични теми — от ресторанта, където сервират най-добрата рибена чорба, до любимия им играч на „Ред Сокс“. Шон извади портфейла си и й показа снимка на едногодишния си син, облечен в детски екип на „Ред Сокс“.
	— Определено Бостън ще ми липсва — призна тя.
	— Къде отивате? — попита Джеф.
	— Възнамерявам да се преместя в Калифорния, когато договорът ми изтече — отвърна тя. — Бих искала да създам собствена софтуерна компания.
	— Жалко — отвърна той. — Със сигурност талантът ви би ни бил от полза.
	Докато мъжете около нея продължаваха да говорят, мислите й се насочиха към бъдещето. Беше планирала всичко толкова внимателно. Веднага щом можеше, щеше да се премести в Калифорния и да създаде софтуерна компания. И да сложи край на дългите часове под контрола на Филипс. Без повече агенти на ФБР да се намесват в живота й. В Калифорния тя сама щеше да си бъде шеф. Това искаше, нали?
	От друга страна, обичаше Бостън. Тук бяха приятелите и домът й. Защо да ходи в Силиконовата долина, за да мери сили с момчетата? Можеше да го направи и тук… всъщност навсякъде, трябваше й само компютър. С изненада установи, че идеята да остане й се стори привлекателна. Кой да предположи, че работата в кибер центъра ще й хареса толкова? Със сигурност не и тя. Обаче й допадаше, и то много. На кого не би му харесало да решава заплетени случаи по цял ден? Мъжете на масата бяха дружелюбни, интелигентни и интересни. Би било забавно до работи с тях.
	Джордан искаше да участва в новото й начинание, заедно щяха да изградят чудесна компания и да пишат програмни кодове и софтуер. Джордан би могла също така да доусъвършенства създаденото от Алисън. Двете имаха и други ангажименти, така че компанията щеше да се развива бавно, но това не я тревожеше. Ако останеше в Бостън, щеше да може да продължи да работи в кибер центъра, но щеше да се наложи да предоговори условията на работа. И дума не можеше да става да продължи да работи по осемдесет часа на седмица. Колкото повече обмисляше възможностите, толкова повече се въодушевяваше. Изпита огромно облекчение, сякаш от плещите й падна товар, и нямаше търпение да сподели с Джордан.
	Темата се измести към разработвания нов и иновативен софтуер. Когато разговорите придобиха още по-технически характер, защото обсъждаха кодирането, Алисън разбра, че не само си прекарва прекрасно, но и че мястото й е тук.
	Лиам я намери заобиколена от четиримата. Те се усмихваха и поглъщаха жадно всяка нейна дума. Той грабна два сандвича от хладилника, издърпа един стол от другата маса, бутна го до нейния и седна. Знаеше, че се държи собственически, но това не го спря. Преметна ръка през раменете й и хвърли към почитателите й поглед, който значеше „изчезвайте, по дяволите“. Те разбраха намека и един след друг си тръгнаха.
	— Мисля, че ги изплаши — намръщи се тя.
	— Много мило, че го забеляза.
	— Това не беше комплимент — отвърна тя.
	— Със сигурност звучеше така. — Той се нахвърли на сандвичите, изпи бутилка вода и беше готов да тръгват.
	На връщане я попита какво иска към пицата си.
	— Ти все още ли си гладен? — попита тя и преди той да й е отговорил, продължи: — Знаеш ли колко… — изведнъж спря.
	— Какво колко?
	Чувстваше се глупаво да му го каже.
	— Калории. Пицата има много калории. Свикнала съм да ям салати и моркови за закуска. Постепенно се превръщам в заек. — Вече смутена, тя срамежливо призна: — Старите навици умират трудно.
	Той се обади в една от любимите си пицарии, даде поръчка и пътьом се отби да я вземе. В съседство имаше магазин за алкохол.
	— Имаш бира, нали?
	— Да.
	— Истинска, не безалкохолна.
	— Тя е същата като истинската.
	Той се засмя и след като взеха нещо, което в очите на Алисън изглеждаше като петкилограмова пица, отидоха в магазина за алкохол да купят бира и диетична кола.
	Току-що се бяха прибрали, когато се обади Джовани.
	— Удобно ли е?
	Алисън се зарадва да го чуе.
	— Да — каза тя. — Как си?
	Той я запозна с новостите в бурния си живот и накрая стигна до причината за обаждането.
	— Знам, че се оттегли, скъпа, но една от моите манекенки, Морийн — с твоята височина и тегло, си счупи глезена и няма да може да работи известно време. Предстои важно ревю в хотел „Хамилтън“. Имам четири модела, но се нуждая и от теб. Поканени са само трима дизайнери. Това е голяма чест. — Сети се да добави: — И е за важна благотворителна кауза.
	— Можеш да разчиташ на мен. За кога е планирано?
	— Бог да те благослови, Алисън, ще ти изпратя подробностите по имейла.
	Лиам стоеше достатъчно близо, за да чуе разговора. Отвори бутилка бира, облегна се на кухненския плот и рече:
	— Графикът ти е доста натоварен. Предстои презентацията на Брет. А сега и модно ревю.
	— В „Хамилтън“ — уточни тя.
	Той кимна.
	— И между тези два ангажимента ще си скъсаш хубавото задниче от работа за Филипс. Планираш ли още нещо?
	Едно гласче в главата й каза: _За тази вечер съм предвидила душ и секс. Утре ще ми се иска да удрям нещо, затова ще те помоля да ме заведеш на бейзболната площадка. После, когато се върна у дома, отново секс._ Всяка частичка от нея искаше да произнесе тези думи, но не можеше да го направи. Надяваше се, че той би искал да си легне с нея. Смяташе, че интимността им му харесва, но май трябваше да го преосмисли. Той със сигурност не бързаше да я докосне, което означаваше, че не е бил особено впечатлен. Това я покруси.
	Нямаше вина, нали? Той имаше много повече опит от нея. Сигурно бе спал с двадесет или повече жени, които знаеха какво правят. Тя беше спала само с един мъж и не се бе получило. Винаги, когато се сетеше за ужасното преживяване, потреперваше.
	Тя не отговори на въпроса на Лиам. Влезе в банята, взе си душ и облече къса бяла нощница без ръкави, която едва стигаше до коленете й. Въпреки че беше малко по-ниско изрязана, материята не беше прозрачна. Нямаше да позволи отново да бъде уязвима. Мразеше да се чувства толкова непохватна до него. Искаше да се скрие, затова отвори лаптопа си и направи точно това.
	Лиам разговаря по телефона повече от час, гасейки пожар след пожар. Когато свърши с работата, беше уморен до смърт. Отвори вратата на спалнята и застана там, усмихвайки се на Алисън. Тя седеше, подпряна на възглавници срещу таблата. Беше протегнала прекрасните си дълги крака, а компютърът беше отворен в скута й. Главата й беше клюмнала, но той можеше да види, че очите й са затворени. Изглеждаше сладка и невинна като ангел.
	Той се приготви да си ляга и когато се върна, тя беше в същата поза. Не беше помръднала през цялото време, докато той вдигаше шум в банята. Той вдигна лаптопа и забеляза какво пише на екрана. Имаше три имена с малко информация за всяко едно и разбра, че беше търсила приятелите на Уил. Беше изненадан, че Уил изобщо има приятели. Той отново прочете имената, за да може да ги провери, след това затвори лаптопа и го сложи върху тоалетката.
	Алисън беше изтощена. Под очите й имаше дълбоки сенки. Нищо чудно. Работеше дълги часове в офиса и не му се виждаше краят. Той дръпна кувертюрата и я зави. Нуждаеше се от почивка. Не знаеше дали ще издържи отново да спи в леглото й, така че грабна една възглавница с намерението да легне на дивана. Стигна до вратата на спалнята, спря, обърна се и се върна при нея.
	_Сигурно съм се побъркал заради близостта й_ — помисли си той. Премести завивките и се настани колкото е възможно по-далече от нея. След петнайсет минути най-после се унасяше, когато Алисън се обърна и се сгуши в него. Топлото й тяло, притиснато към неговото, го подлудяваше. Много му се искаше да я събуди, но това беше егоистично. Тя беше изтощена, напомни си той. Нямаше да прави секс с нея. Повтори си го пет пъти, за да засили решимостта си, но това не направи борбата му по-лека.
	О, да, той определено си бе загубил ума.


>	Двадесета глава

	Алисън имаше няколко предположения за местоположението на Уил. Спомняше си имената на някои от пропадналите типове, с които се мъкнеше в гимназията. По-специално, на трима от тях. Бяха нарушавали закона неколкократно. Когато идваха, тя се скриваше в стаята си. Не беше сигурна дали Уил все още поддържа връзка с тях, но си струваше да се опита да разбере. Шансовете бяха малки. Да накара Лиам да съдейства, без да поиска помощта му, щеше да бъде трудно.
	Той беше понесъл сака си към вратата, когато тя излезе от спалнята.
	— Отиваш ли някъде?
	Беше облякла къса пола и тениска с образа на Туити. Това даде възможност на Лиам да се порадва на дългите й крака и незабавно да си изгуби мисълта.
	— Моля? — Той бързо се окопити. — Да, трябва да тръгвам. Но ще има…
	Тя го прекъсна:
	— Какво ще кажеш преди това да закусим?
	— Току-що хапнах.
	— Добре, тогава да се поразходим с колата? Денят е чудесен.
	Той я изучаваше.
	— Какво си намислила?
	— Нищо.
	Алисън видя в очите му, че той разбира, че го лъже. Усмихна се мило и каза:
	— Ще се радвам да покарам.
	— Тази разходка има ли нещо общо с онова, което търсеше на лаптопа си снощи?
	Тя беше шокирана.
	— Ровил си се в компютъра ми? Това е лично… Това е… — Млъкна, когато осъзна, че пелтечи.
	— Беше отворен, затова хвърлих един поглед.
	— О… добре тогава. Става ли да карам аз?
	— Аз ще карам. Ще ми трябва ли пистолет по време на тази живописна разходка?
	— И без това винаги го носиш.
	— Алисън?
	— Да?
	— Ще се наложи ли да застрелям някого?
	— Надявам се, че не. — Тя мина покрай него и посегна към вратата. — Идваш ли с мен?
	— Разбира се. Разполагам с малко време, преди да дойде заместникът ми.
	— Заместникът ти ли?
	— Да, другият агент, който ще те пази.
	— Но защо е необходимо?
	— За да спазим правилата — обясни той търпеливо.
	— Какви правила?
	Той се приближи до нея, отвори вратата и я подкани.
	— Ще тръгваме ли или не?
	Подразнена, тя сложи ръце на кръста и попита:
	— Какви правила?
	— Правилата, които са в сила, докато не заловим Уил и не се уверим, че Бейл е дошъл на себе си.
	— Наистина ли мислиш, че представляват заплаха за мен?
	— Просто спазвай правилата — повтори той.
	Алисън предположи, че би могла да се обърне към Филипс, но после осъзна, че това няма да я доведе доникъде. Той обичаше да й чете лекции и не беше от тези, които споделят информация. Ни най-малко.
	Последва Лиам към асансьора. Реши, че той се опитва да повдигне настроението й. Странно беше, че не я попита къде иска да отидат на разходка. Май не си падаше кой знае колко по изненадите.
	Беше права. Лиам не обичаше изненадите и щеше да накара Алисън да му каже точната дестинация. Но той вече я знаеше. Бе проследил имената от лаптопа й. Единият беше влязъл в армията и се намираше в чужбина — очевидно бе променил живота си. Вторият лежеше в затвора за въоръжен грабеж. И третият живееше в Лос Анджелис със сестра си и нейния съпруг. В момента се опитваше да получи пенсия за инвалидност за мнимо гръбначно изкривяване.
	Алисън използва джипиеса на телефона си, за да следи посоката. Спряха пред едноетажна порутена къща с очукан и избелял надпис „Продава се“ на двора. Беше частично скрита зад боклуци и плевели. Мястото изглеждаше празно. Лиам паркира и Алисън се загледа покрай него за движение зад някой от прозорците.
	— Трябва да ти кажа нещо, но те моля да не се ядосваш.
	— Какво имаш предвид?
	Тя си пое дъх и знаейки, че той ще реагира бурно, каза:
	— Един от приятелите на братовчед ми живееше тук. Уил може да е вътре.
	— Не е вътре. Помолих агентите ми да проверят. Направили са подробен оглед — стая по стая. Празна е и никой не е влизал вътре отдавна. Виждаш ли? Не се ядосах — усмихна се, след като изложи фактите.
	— Но как…?
	— Имената бяха на екрана, затова ги проверих.
	Тя сви рамене.
	— Това бе само предположение. Уил бе близък с тях в гимназията. Плашеха ме, защото избухваха лесно.
	— Какво се надяваше да постигнеш?
	— Мислех, че някой от тях може да подслонява Уил. Исках да го открия и да го убедя да се предаде. Филипс ме увери, че съдът ще го вземе предвид.
	Търпението му бе на изчерпване.
	— Все още ли си твърдо решена да му помогнеш?
	— Не искам да умре под дъжд от куршуми.
	— Дъжд от куршуми? Гледаш прекалено много телевизия.
	— Ако има възможност да се предаде, то по-добре да го направи.
	Той я гледа дълго и безмълвно и после каза:
	— Имаш ли представа къде би могъл да се намира?
	— Не — каза тя категорично. — Щях да ти кажа, ако знаех.
	— Добре тогава. Приключи ли живописната ни разходка?
	— Да. — Стори й се, че изпита облекчение. — Имам чувството, че нямаш търпение да се отървеш от мен.
	Той се засмя, но тя забеляза, че не я опроверга. Не говориха много по пътя на връщане, всеки бе потънал в собствените си мисли. Умираше да го попита къде отива и дали ще се върне, а решимостта й да не го прави я влудяваше.
	Сбогуването му не стопли сърцето й. Той я сграбчи, целуна я набързо и каза:
	— Ще се видим по-късно.
	Идеше й да счупи нещо. Най-после разбираше какво означава чувството на неудовлетвореност и напрежение да се натрупва. Лиам й бе казал, че удрянето носи облекчение. Щеше да провери дали е така.
	Обади се на Дан. След един час беше разгромена в залата за ракетбол. Успя да удари топката само веднъж, докато загряваше преди началото на играта. Дан с гордост и на прекалено висок глас уведомяваше всеки срещнат, че я е размазал. Не можеше ли просто да каже, че е спечелил?
	Макар да беше унизена пред поне двадесет зрители от мъжки пол, все пак се почувства по-добре. Лиам беше прав. Да удря нещо, или в нейния случай да се опитва да удари нещо, й помогна да се освободи от напрежението и стреса.
	Дан, който все още се фукаше с победата си, я изпрати до колата.
	— Имаш ли представа, че имаш опашка?
	— Да. Това е агент, временно назначен да бди над мен.
	— Защо? — попита той.
	Не искаше да се впуска в продължително обяснение за Уил, нито за негодуванието на Бейл, затова просто каза:
	— Докато работя в кибер центъра, съм ценен кадър.
	Той кимна и прие половинчатото й обяснение.
	— Къде е онзи тип, с когото обикновено излизаш?
	Тя сви рамене.
	— Не знам.
	— Ще го видиш ли отново?
	— Не знам. — Прозвуча разочаровано и разбра, че това не му убягна.
	Дан отвори вратата на колата.
	— Падаш си по него, нали? — Мълчанието й бе красноречиво. — Може би е по-добре, че скоро заминаваш за Калифорния. Ще започнеш на чисто. Не ми се иска да заминаваш, но…
	Тя го прекъсна.
	— Няма да заминавам. Искам да създам своя компания тук, в Бостън. Мога да премеря сили със силиконовите момчета и оттук — усмихна се тя. — И да ги разбия.
	Дан се зарадва искрено и искаше да го отпразнуват.
	— Какво ще правиш тази вечер?
	— Нямам планове.
	Това не беше истина. Ако повтореше нощните си ритуали от последната събота и неделя, щеше да яде салата и да работи на лаптопа си до малките часове на нощта. Преди шест месеца това рутинно действие би й се сторило приятно, почти забавно, но сега осъзнаваше колко тъжен е бил животът й… и може би все още беше. Осъзна, че всичко се беше променило, след като срещна Лиам. Той беше отворил очите й за заобикалящия я свят. Също така беше отворил и сърцето й, но това изобщо не я правеше щастлива.
	— Ще те взема в седем, за да пийнем по бира. Ще кажа и на Марк. Приятелките ни са извън града този уикенд. Ще ти донеса и натрупаната поща — предимно каталози.
	Не искаше да излиза. Искаше да си остане вкъщи и да се самосъжалява. Веднага щом осъзна този тъжен факт, тя каза на Дан, че очаква срещата им с нетърпение.
	— Ще бъде забавно.
	Така си беше. В крайна сметка прекара вечерта в „Деденд бар и грил“ с Дан и Марк и двама други абсолвенти, на които бе помогнала няколко пъти. Пи малко и се смя много.
	Дан откара Алисън до дома й, връчи й пощата, която бе събирал и я потупа по рамото, преди да излезе от колата. Ако някога се бе съмнявала, че я приема просто като приятел, то сега бе сигурна.


>	Двадесет и първа глава

	Армагедон за Брет най-после настъпи.
	В понеделник сутринта Алисън се върна в кибер центъра с желание. Щеше да се нахвърли на работата, а след това да отиде в хотел „Адамс Харбър“ и да се изправи срещу Брет. Тръгна си по-рано и се прибра у дома да се преоблече. Черното беше подходящо за случая. Намъкна чифт прилепнали панталони до глезена, черна копринена блуза и ниски черни пантофки. Прехвърли някои от нещата си в черна торба през рамо и беше готова да тръгне.
	Наистина нямаше нужда да присъства, за да наблюдава падението на Брет. Компютърната програма щеше да се погрижи за това. Знаеше, че не постъпва милостиво, не бе хубаво да го унижава преднамерено. Може би бе отмъстителна, но след всичко, което Брет й бе причинил, искаше да види как се проваля с гръм и трясък. Утре можеше и да се покае за постъпката си… дори да се изповяда.
	На вратата й се почука. Погледна през шпионката и бързо се отдръпна. Там стоеше Лиам… отново. Беше казал, че иска да я придружи на презентацията на Брет, но тя не очакваше, че ще бъде в Бостън. Отвори вратата и се отдръпна, за да го пусне да влезе. Искаше да го поздрави и щеше да направи точно това, веднага щом мозъкът й заработеше. Беше много изненадана, но и щастлива, че го вижда.
	— Готова ли си да тръгваме? — попита той.
	— Къде?
	Усмивката му стана по-широка.
	— Хотел „Адамс Харбър“.
	— Да, разбира се, че съм готова. Не изглеждам ли готова? Мисля, че изглеждам добре. Просто чудесно — избъбри тя.
	Той я огледа бавно от главата до петите.
	— Изглеждаш повече от чудесно.
	Страхотно. Сега я накара да настръхне. Гласът му бе дрезгав и много секси.
	Когато мина покрай него, Лиам долови парфюма й и прошепна:
	— О, стига! — Ароматът беше лек и фин, но му действаше като афродизиак, който нарушаваше обета му да спазва дистанция…
	Не можеше да я избие от главата си и съзнаваше, че и двамата затъват все по-дълбоко. Това, което трябваше да бъде временна връзка, се превръщаше в нещо много по-голямо. Кого залъгваше? Това изобщо не беше случайна връзка и той не знаеше какво да прави.
	— Аз ще карам — каза тя.
	— Добре.
	В мига, в който Алисън излезе от асансьора в гаража, тя разбра защо Лиам беше толкова сговорчив. Колата му беше блокирала нейната. Той й отвори вратата до шофьора и зачака. Усмивката му беше многозначителна. Обичаше да става на неговото.
	Тя се плъзна на седалката и предложи:
	— Може би трябва ти да караш.
	Изминаха краткия път до хотела. Преди час Алисън бе уверена, но сега започна да нервничи и се запита дали е добра идея да се изправи срещу Брет. Знаеше, че трябва да го спре, но нямаше начин да предвиди последствията. За щастие съмнението й трая около минута, а после решителността й се върна. Хвърли поглед към Лиам и осъзна, че се държи като страхливка. Не искаше да я гледа как се проваля. Време беше да започне да действа. Както казваше Джордан, вече бе готова да срита нечий задник.
	Чувствайки се по-силна от всякога, тя реши, че трябва да го направи сама. Нямаше нужда от никого.
	— Не е нужно да ме придружаваш — настоя тя.
	— За мен е.
	— Но защо?
	— Защитавам това, което ми принадлежи. — Чак когато го изрече, Лиам осъзна казаното и се намръщи.
	Тя кимна.
	— Разбирам. Защото съм ценен кадър. Филипс непрекъснато ми го повтаря. — Тя въздъхна. — Казва, че мога да бъда опасна.
	— Да, разбира се. Ти си ценна придобивка за бюрото. Ето защо. — Слава богу, че тази жена си нямаше и идея за чувствата му. Вече сам не знаеше какво иска. Мислеше едно, а вършеше друго. Не можеше да стои далеч от нея и се вбесяваше дори при мисълта, че друг мъж я докосва. Искаше да му принадлежи — само и единствено на него. Лиам знаеше, че се държи като пещерен човек, но това нямаше значение.
	По дяволите, наистина трябваше да се стегне.
	Алисън се приведе напред и се вгледа в лицето му.
	— Добре ли си? Мръщиш се. Тревожиш ли се за тази вечер? Мислиш ли, че Брет ще създаде проблеми? Ти…
	Той я спря, преди да се развълнува още повече.
	— Всичко ще бъде наред.
	— Няма как да си сигурен.
	— Напротив — отвърна той. — Ноа ни чака в хотела. Той обеща на Джордан и Алек, че ще се погрижи да запише презентацията, и ще им я изпрати по електронната поща. Вече се е уверил, че охранителните камери работят. Проверил е дори залата. В действителност не е толкова голяма. В дъното й е издигната платформа, която служи за сцена. На стената зад нея има голям екран и в центъра са наредени около двадесет и пет сгъваеми стола, обърнати към подиума. Изглежда, Брет ни е подготвил образователно филмче.
	— На каква тема? Как да откраднеш и да ти се размине? — Гласът й беше изпълнен с враждебност.
	— Но на него няма да му се размине, нали?
	— Не, няма.
	— И когато докажеш, че си е присвоил твоя собственост, няма да викаш ура, нито да злорадстваш, нали? Поне не тук.
	— О, добре — съгласи се с неохота тя.
	— Без бой, без търкаляне по пода, без хапане…
	— Не мога да обещая, че няма да го търкалям.
	Лиам се усмихна. Не можеше да си я представи да нарани някого. Беше толкова нежна и женствена. И блага, и мила. Прекалено мила за собственото й добро. Колкото повече я опознаваше, толкова повече научаваше за услугите, които бе правила на колегите си. Опитваше се да помогне дори на безотговорния си братовчед.
	— Просто се дръж прилично.
	— Сестра ми ме е възпитала да бъда дама — каза тя.
	— Ти си била едва в шести клас, когато Шарлът е постъпила в колеж. Оттогава си самостоятелна, нали?
	Тя сви рамене.
	— Много хора са самостоятелни.
	— Когато са на дванайсет?
	— Предпочитам да не обсъждам личния си живот сега. — _Нито когато и да било_ — добави тя наум.
	Той се съгласи с кимване.
	— Както казах, дръж се прилично тази вечер.
	— Какво по-точно мислиш, че ще направя? Не се притеснявай. Няма да го ударя по лицето с изкуствения тен. Може и да искам, но няма да го направя.
	Той се засмя.
	— Това е моето момиче.
	Той паркира пред хотела. Служител на паркинга се затича, но когато Лиам му махна, се обърна и побърза да помогне на друг шофьор.
	— Банкетните зали са на по-долното ниво — каза Лиам, докато влизаха през въртящата се стъклена врата във фоайето.
	— Знам. Свалих разположението им.
	Не беше изненадан. Алисън обичаше да бъде подготвена.
	— Не си хакнала частния сървър на хотела, нали?
	— Не, разбира се. Нямах нужда от него. — Тя бързо добави: — А и вече не правя така.
	Ноа ги чакаше в коридора след фоайето. Облеклото му беше ежедневно — панталони цвят каки и риза. Нищо във външния му вид не издаваше, че е агент на ФБР. Той се усмихна, когато се приближиха.
	— Готови ли сте?
	— Тя е готова — каза Лиам.
	Обърнаха се и тръгнаха към служебния асансьор. Алисън водеше, двамата мъже я следваха.
	Ноа каза тихо на Лиам:
	— Мислех, че си на път за Сан Антонио.
	— Дадох задачата на друг.
	— Как така?
	Лиам не отговори.
	Алисън се престори, че не ги слуша, но искаше Лиам да даде отговор. Такъв обаче така и не последва. Щеше ли да има неприятности, защото бе отхвърлил задача? Вероятно не, реши тя. Той беше твърде важен.
	Ноа натисна бутона на асансьора.
	— Очакват неприятности — каза им той. — На двойните врати има допълнителна охрана, която не е от хотела. Сигурно Брет ги е наел.
	Алисън беше шокирана, но Лиам не беше изненадан.
	— Става дума за много пари.
	— Но това е прекалено — каза Алисън. — Какво ще си помислят гостите му?
	— Сигурно се надява да решат, че е голяма клечка — предположи Ноа.
	— Можеш да гледаш презентацията от залата на охраната — каза й Лиам.
	Тя поклати глава.
	— Не, искам да вляза в залата, за да ме види.
	Вратите се отвориха и те влязоха. Алисън прие, че са съгласни с плана й да се изправи срещу Брет и чак когато Ноа натисна бутона за горен етаж, осъзна, че пренебрегват желанията й.
	— Балните зали са на по-долното ниво — напомни му тя.
	— Охраната е точно над рецепцията — обясни Ноа. Докато се издигаха, той отбеляза: — Трябва да бъдем предпазливи. Все още не знаем кой е част от неговата схема. Разбирам желанието ти да бъдеш там, за да го спреш да се възползва от твоята работа…
	Тя го прекъсна:
	— О, той няма да успее.
	— Каза, че програмата не е довършена, но не би ли могъл да я довърши сам? — попита Лиам.
	— Не — отвърна тя. Помисли си за секунда как да го обясни с лесна за разбиране аналогия. — Представете си гигантски пъзел, съставен от хиляди малки парченца — каза тя. — Когато го наредиш, получаваш красива цветна градина. Хората отстрани виждат цялата картина, но ти знаеш, че едно от парченцата, които образуват венчелистчето на розата, няма подложка. Тъй като ти си този, който е премахнал подложката, само ти знаеш къде е тя и как да я върнеш на мястото й. Дори някой да изучава пъзела с лупа, градината ще изглежда завършена, но това слабо местенце ще се разпадне много бързо.
	— А някой с достатъчно време и познания не би ли могъл да добави липсващата част? — попита Ноа.
	Тя поклати глава.
	— Едва ли. Няма да могат да го намерят.
	— Но защо?
	— Защото не е в компютъра. — Тя се усмихна и потупа с пръст главата си. — Тук е. — Вратите се отвориха и тя излезе в коридора. — Освен това няма да се стигне дотам.
	— Откъде знаеш? — попита Лиам.
	— Да кажем, че компютърът ми наскоро е посетил неговия компютър.
	— Колко наскоро? — попита той, докато вървеше зад нея.
	Тя сви рамене и забърза крачка.
	— Значи ти всъщност си хакнала… — започна той.
	— Трябва да ми имаш повече доверие. Изобщо ли не ме познаваш?
	Лиам я настигна пред вратата на охраната.
	— Да, това е проблемът. Познавам те.
	Обикновено гостите нямаха достъп до залата на охраната, но Ноа бе уведомил управителя. Не беше поискал разрешение. Просто му беше казал, че ще дойдат.
	Алисън се почувства така, сякаш току-що беше влязла в една от стаите в кибер центъра. На две от стените имаше монитори, чрез които охранителите наблюдаваха хотела.
	— Искам да се изправя лице в лице с Брет — повтори тя. — Искам той да ме види.
	— Идеята не е добра — предупреди я Ноа.
	Лиам не беше толкова дипломатичен.
	— Няма да стане. Дори не си го помисляй.
	— Мисля си го — настоя тя.
	Видя Ноа да се усмихва и това я подразни почти толкова, колкото властната тактика на Лиам. Дори да не си го помисля? Показа на Лиам, че е недоволна, че пренебрегват плана й. Смръщи се достатъчно, за да го жегне. Той не изглеждаше притеснен. Намигна й.
	Застанала между двамата високи и силни мъже, Алисън трябваше да признае, че бе благодарна за подкрепата им. Винаги се бе смятала за силна и независима и бе разчитала единствено на себе си. Сега разбра какво е да се чувстваш закрилян. Беше започнала да разчита на Лиам, макар да не искаше да си го признае.
	Ноа посочи два монитора, които показваха малката банкетна зала, където Брет трябваше да направи своя удар. Алисън се приближи, за да вижда по-добре. Около двадесет-тридесет души седяха на сгъваеми столове с лица към сцената и чакаха началото на презентацията. Тя разпозна някои от тях. Бяха милионери и милиардери, но никой не би предположил това по облеклото им. Някои носеха делови костюми, но болшинството бяха с униформата на повечето IT специалисти — дънки или камуфлажни панталони с тениски или пуловери. Някои от тях, изглежда, се познаваха и любезно разговаряха. В единия край на залата имаше дълга маса, покрита с бяла покривка, заредена обилно с коктейлни скариди и хайвер върху сребърни подноси. До нея имаше мокър бюфет с барман, готов да предложи напитка на гостите, но изглежда, те не проявяваха интерес. Алисън забеляза, че някои от гостите поглеждаха нетърпеливо телефоните и часовниците си, сякаш можеха да оползотворят времето си по-добре, вместо да слушат неосъществимите проекти на поредния мечтател, който вярваше, че е разработил революционна компютърна система.
	— Познаваш ли ги? — попита Ноа.
	— Само съм чувала за тях. Не сме се запознавали лично.
	Страничната врата към заседателната зала се отвори и се появи Брет. Последва го един мъж, който огледа тълпата, докато се качваше на платформата, за да застане до него. Мъжът беше с около двадесет години по-възрастен от Брет и с около петнадесет килограма по-тежък. Носеше ушит по поръчка черен костюм и колосана бяла риза с маншети. Ярката му червена вратовръзка показваше, че очаква да го вземат на сериозно. Косата му беше тъмна и гъста, къса и оформена с гел. Скръсти ръце и огромният пръстен с инкрустирани диаманти и големият златен часовник „Ролекс“ се набиха на очи. Посланието беше ясно. Имаше пари и искаше всички да го знаят.
	Брет не се нуждаеше от микрофон, но все пак го използва.
	— Повечето от вас ме познават или са чували за мен. За тези, които не са, името ми е Брет Кийтън, а до мен стои Фред Стайлс. Веднага щом завърших създаването на този софтуер, му го представих и той незабавно се включи. Фред ще се погрижи за финансовия аспект на продажбата.
	Лиам продължи да гледа в екрана и после каза:
	— Ще го проверя.
	— Аз ще го направя — каза Ноа. — Но имам предчувствие, че няма да ни хареса онова, което ще открием.
	Оказа се прав. Един телефонен разговор беше достатъчен, за да разберат, че Фред Стайлс е мошеник. Оказа се замесен в редица съмнителни сделки. Беше спечелил много пари, измамвайки доверчиви хора. Като акула, която надушва кръв във водата. Стайлс усещаше уязвимите места. Вмъкваше се в компании, изпитващи финансови затруднения, източваше ги до последния долар, след което напускаше. И всичко това по законен път. Срещу него бяха подадени безброй оплаквания, но липсваха доказателства.
	— Колко свестен човек — отбеляза саркастично Лиам.
	— Това не е всичко — каза Ноа. — Няколко пъти е бил разследван за връзки с организираната престъпност. Все още не са успели да го уличат в конкретно престъпление, но името му се свързва с няколко тъмни сделки. Има доста буен темперамент.
	— Със сигурност бих искал да му помогна да избухне — каза Лиам.
	Очите на Алисън бяха заковани върху негодника, който беше откраднал програмата й и сега се хвалеше с нея. Когато Лиам я хвана за ръката, тя помисли, че иска да я утеши, и оцени жеста, докато не й хрумна, че я държи, за да не избяга.
	Светлините зад подиума постепенно угаснаха, докато Брет продължаваше да се хвали.
	— Моят софтуер ще се погрижи за всяка заплаха за сигурността ви и дори за онези, за които не предполагате. Вече няма да се налага да актуализирате защитните стени или антивирусния си софтуер. Личните данни и паролите ви ще бъдат защитени от хакери, както никога досега. — Той взе дистанционното управление от подиума и се обърна към екрана. — Моля ви да хвърлите един поглед върху продукта, а след това ще отговоря на въпросите ви.
	Той натисна един бутон и на екрана се появи видео. Земята, погледната от космоса, се приближаваше все повече, докато се показа оживена градска улица с коли и забързани хора. Невидим говорител с дълбок баритон каза:
	— Светът е неспокойно място и скоростта, с която се променя, нараства в геометрична прогресия. Информацията е всичко. Защитата на тази информация, независимо дали е лична или служебна, се е превърнала в едно от основните предизвикателства на нашия живот. — Гласът продължаваше и след като описа някои от проблемите, свързани със сигурността на дигиталния свят, Брет спря видеоклипа и се обърна към аудиторията си. Самоуверено и дори арогантно, той каза:
	— Сега ви представям решението за всеки проблем със сигурността, с който някога ще се сблъскате.
	Някои от гостите на Брет се приведоха напред с интерес. Други гледаха екрана с неприкрит скептицизъм.
	Брет отново натисна бутона. Екранът оживя и нещо, което приличаше на името на софтуера се материализира в прекалено малки за четене букви. Те се приближаваха напред и се уголемяваха. Когато думата беше почти четлива, видеото изведнъж спря. Екранът угасна. Брет натисна отново бутона. Не се случи нищо. Той погледна към взиращите се в него лица и усети как дланите му се изпотиха. Обърна се към екрана и още веднъж натисна бутона. Този път видеоклипът започна отново, но не онова, което Брет очакваше.
	Появи се съобщение с главни букви: _Брет Кийтън, наистина ли си помисли, че можеш да откраднеш програмата ми и да ти се размине? Аз съм Алисън Трент и съм създателят на тази програма. Липсва една съществена част, но Брет не е достатъчно умен, за да го разбере. Ти си крадец, Брет, крадец, лъжец и измамник._
	Докато публиката гледаше, думите на екрана и програмата започнаха да се разпадат и да избледняват. Появиха се само три думи: _Брет е крадец._
	В началото публиката беше смаяна, последваха смесени реакции. Някои се смееха на абсурдната ситуация. Други бяха ядосани, защото им бяха загубили времето. Но всички бяха отвратени от Брет Кийтън и неговия съдружник, Фред Стайлс, който също изглеждаше бесен.
	— О, боже — извика Ноа и се разсмя. — Погледнете Брет. Лицето му е кървавочервено. Какво прави?
	— Опитва се да скрие надписа — предположи Лиам.
	— Не може да го направи — каза Алисън. Външно тя беше съвсем спокойна и хладнокръвна, но вътрешно кипеше. Опита се да се отскубне от Лиам, решена да даде на Брет да се разбере, но той я държеше здраво. Желязната му хватка не й позволяваше да мръдне от мястото си.
	Публиката бързаше да се измъкне.
	— Тя лъже — извика Брет. — Тя е завистлива кучка и лъже. Изчакайте. Нека ви обясня. Сигурно е проникнала в програмата… Изчакайте… — Брет беше меко казано обезумял.
	Партньорът му изобщо не помръдна, докато двамата с Брет не останаха сами. Тогава го нападна. Хвана го за раменете и го разтърси.
	— Каза ми, че няма да създава проблеми — изкрещя той.
	— Тя… тя не може — заекна той. — Уверих се, че програмата е завършена, преди да я взема. Все още не беше защитена с авторски права. Не я е показвала на никого. — Той беше изпаднал в паника и когато Стайлс стегна хватката си, бързо продължи: — Тя не трябваше да разбира, докато не станеше прекалено късно. След като веднъж продадяхме програмата, можехме да протакаме и да не се стига до съд с години. Дори тогава щеше да бъде невъзможно да го докаже. А и тя не може да си позволи да ни съди. — Пое си дълбоко дъх и добави: — Ще съжалява за това, което ми причини.
	— На нас — поправи го Стайлс, пусна Брет и го отблъсна далеч от себе си. — Искам да знам дали казва истината. Има ли липсваща част?
	— Да, вярвам й.
	— Защо не знаеше за това? Нали беше проверил софтуера?
	— Разбира се, че го направих. Изпробвах го неколкократно и изглеждаше завършен.
	— Трябваше да го установиш — измърмори Стайлс. — Трябва да вземем липсващата част. Вероятно е скрита в нейния компютър. Не можем да се откажем, става дума за твърде много пари. Трябва да я получим — повтори той. — Няма значение по какъв начин.
	Брет все още беше гневен, но в гласа му се долавяше нотка на самосъжаление:
	— Тя съсипа репутацията ми. Бях унижен и посрамен.
	Стайлс се съгласи.
	— Няма да позволим да й се размине.
	— Не, няма.
	Двамата мъже продължиха да говорят, докато излизаха от залата.
	— Предполагам, че забравиха, че микрофоните им са включени — сподели Ноа.
	— Или не им пука — каза Лиам.
	— За тях аз съм злодей. Брет открадна програмата ми и ме обвини, че съм съсипала плановете му? Много долна постъпка — роптаеше Алисън.
	— Какво смяташ да правиш? — Ноа отправи въпроса си към Лиам.
	— Извинете ме. — Алисън най-сетне освободи ръката си от Лиам и отстъпи. — Аз ще реша какво трябва да се направи. Проблемът е мой, не ваш.
	— Обикновено бих се съгласил с теб — излъга Лиам, без да се усмихне, — но ти си сътрудник на Филипс, така че той трябва да научи и да се погрижи. Разбира се, ще предложа помощта си.
	С ръце на кръста, Алисън отговори:
	— Как така съм твой сътрудник, когато ти е удобно, и сътрудник на Филипс в останалите случаи?
	— Труден въпрос.
	— Бих го нарекъл дилема — отбеляза Ноа.
	— То е почти същото — каза Лиам.
	— Да, май си прав.
	Забавляваха се на неин гръб.
	— Знаете ли какво мисля?
	— Че трябва да ни оставиш да си вършим работата? — попита Лиам. Той прекрати спора, като сложи ръце на раменете й и я обърна към вратата.
	— Имам правото да казвам какво мисля, когато пожелая — изръмжа тя.
	Той се засмя.
	— Предполагам, че ще го направиш.
	Когато стигнаха до приземния етаж, Ноа им каза довиждане и си тръгна. Алисън и Лиам продължиха през фоайето. Когато стигнаха до входа, Алисън изведнъж спря.
	— Брет чака колата си, нали? Искам да поговоря с него. — Гласът й трепереше, докато довършваше последното изречение.
	Лиам сграбчи ръката й, преди да тръгне. Изгубил търпение, той каза:
	— Не решихме ли, че това е лоша идея?
	— Не, ти и Ноа решихте, че това е лоша идея. Не и аз.
	Имаше малка ниша и без никакво обяснение Лиам я дръпна там и й каза да стои мирно.
	— Какво искаш да кажеш „да стоя мирно“? И ще спреш ли да ме дърпаш насам-натам! — Тя се канеше да му изнесе едно конско за ползата от добрите маниери, когато забеляза, че той не й обръща внимание. Застанал точно пред нея, той гледаше през лобито, докато разкопчаваше сакото си и кожения кобур на пистолета си.
	Лиам знаеше, че Брет не ги беше видял, но Фред Стайлс и охранителят, нает да пази вратата от нежелани гости по време на презентацията им, ги видяха. Те се приближаваха и то доста бързо. Широкоплещестият кривоглед охранител пръв стигна до тях. Застанал само на една крачка, той вдигна очи към Лиам и каза:
	— Няма да ме уплашиш. Махни се от пътя ми. Искам да говоря с кучката, която се крие зад теб.
	Лиам не помръдна. С глас, който Алисън никога преди не беше чувала, той каза:
	— Махай се оттук.
	— Заради нея загубих сума пари. Щях да получа бонус, ако всичко минеше гладко, така че ми е длъжница. — Той се опита да изтласка Лиам от пътя си, но Лиам не помръдна. Тогава мъжът се опита да го блъсне в гърдите. На Лиам му писна да се прави на кротък. Хвана мъжа за ръката, изви пръстите му назад и наполовина го вдигна, наполовина го заби в стената.
	Стайлс изглеждаше ужасен от поведението на охранителя. Лиам знаеше, че възмущението му бе фалшиво.
	Хората, които влизаха и излизаха през вратите на хотела, не забелязаха мъжа, който се строполи на пода в нишата. Когато бавно се изправи и потърка главата си, изглеждаше замаян.
	Алисън бе изумена от силата на Лиам. Знаеше, че е мускулест. Би трябвало да знае, защото беше целувала и галила всяка част от него. Все пак да вдигне човек, да му извие пръстите и да удари главата му в стената изискваше забележителна сила. И невъздържаност. Тя беше шокирана от това откритие. Лиам винаги беше толкова спокоен и добродушен… до този момент.
	За съжаление, конфронтацията не спря дотук. Стайлс се опита да заобиколи Лиам, за да стигне до Алисън, но Лиам нямаше намерение да му го позволи. Той светкавично му препречи пътя.
	— Искам да поговоря с нея — възрази Стайлс.
	— Няма да стане — каза Лиам. — Сега се махай оттук.
	— Предполагам, че в такъв случай ще трябва да се обърна към адвокатите си — заплаши той, втренчен в нея, преди да се обърне рязко и да се отдалечи.
	Охранителят най-после се изправи на крака и го последва със залитане.
	Алисън беше мълчала достатъчно дълго.
	— Много бих искала да го направите — извика тя след тях.
	Беше в такъв възторг от възможността, че Лиам се разсмя. Впрегна цялото самообладание, на което бе способен, за да не я прегърне и да я разцелува така, както си бе представял през целия ден. Изведнъж осъзна, че води невъзможна борба. Не можеше да стои далече от нея. А освен това и не искаше.
	— Готова ли си да се махаме оттук? — Гласът му беше дрезгав.
	Алисън изчака, докато стигнат в апартамента й, за да го сгълчи:
	— Нямаше нужда да използваш сила. Можеше да го…
	Той я прекъсна:
	— Той те нарече кучка. Това не ми хареса.
	— Не можеш да блъскаш хората в стените само защото не харесваш имената, с които ме наричат.
	— Очевидно мога — отвърна той. — Нали видя, че го направих.
	Тя изрита обувките си и ги вдигна. Намръщена, попита:
	— Това навик ли ти е? Да удряш всички, които обиждат сътрудниците ти?
	— Не, само тези, които обиждат теб.
	Тя отвори уста, за да каже нещо, после я затвори. Той тръгна към вратата, но тя не можеше да го остави да си отиде, без да й отговори на един въпрос. Искаше да го попита от няколко дни, но досега не беше събрала смелост. Сега или никога, каза си тя.
	— Лиам, почакай. Искам да те попитам нещо и те моля да бъдеш честен с мен. Трябва да знам… ако това те кара да се чувстваш неудобно… — Гласът й беше тих и сякаш се извиняваше.
	Не можеше да си представи какво се случва в нейния блестящ, но объркан мозък. Имаше чувството, че въпросът няма да му хареса, но си каза, че независимо какво ще го попита, няма да се ядоса. Освен ако, разбира се, не искаше още една услуга за Уил. Тогава най-вероятно щеше да й се разкрещи.
	Той се стегна и каза:
	— Давай, питай.
	— Мислиш ли, че съм секси?
	— Дали… какво?
	— Мислиш ли, че съм секси?
	Меко казано беше изненадан. Ако тя не изглеждаше толкова сериозна, щеше да се засмее.
	Алисън чакаше. Лиам стоя там цяла минута, без да каже и дума. Дали се опитваше да измисли нещо дипломатично, за да не нарани чувствата й? Вече се почувства толкова глупаво, че й се искаше да не беше питала. Тогава той свали сакото си, разхлаби вратовръзката си и се приближи към нея, усмихна й се бавно и непринудено.
	— Да, смятам, че си секси.
	Лиам я придърпа към себе си, вторачи се в очите й и зачака. Тя пусна обувките си и в мига, в който обви с ръце шията му, устата му покри нейната. Трябваше само да я докосне и цялото му тяло реагираше. Как бе възможно да не го съзнава? Никоя жена не го беше карала да изгаря от желание както Алисън. Всеки път, когато го поглеждаше, той искаше да я вземе в обятията си. Да я покрие с тялото си и да се люби с нея. Искаше да бъде в нея. Да чуе секси звуците, които издаваше, да почувства как ноктите й се забиват в раменете му, да потъне в нейната топлина и женствен аромат. Да бъде завладян от нея.
	Той се отдръпна достатъчно, за да попита:
	— Дали…?
	— Да — прошепна тя. Не се преструваше на недостъпна, не се колебаеше. — Ако имаш предвид да ме отведеш в леглото.
	— Да. — Той я целуна отново. Устните й бяха толкова меки. Харесваше му как непринудено му се отдаваше. Обичаше тихото мъркане, което издаваше, когато е възбудена. По дяволите, обичаше всичко в нея.
	Той я поведе към спалнята, хвърляйки дрехите им след тях, и двамата паднаха върху леглото, вплетени един в друг. Не можеше да забави темпото. Тя не искаше да го прави. Той забрави за всичко, остана само стремежът да се освободи от напрежението. Струваше му се, че са се слели в едно. Тя се изви срещу него, извика името му и се стегна, вкопчена здраво в раменете му.
	— Отпусни се — прошепна той. — Моя си.
	Когато бурното им любене премина, Лиам се завъртя по гръб и изтощен затвори очи. Не искаше да мисли за усложненията. Опита се да заспи, но водеше вътрешна борба. Съвестта му го измъчваше и беше време да приеме и да се справи със ситуацията. Действията му през последните месеци бяха импулсивни и нехарактерни за него. Беше свикнал с живот в постоянно движение, никога не се сближаваше с никого, нито пускаше корени. С такава работа се беше захванал. Напоследък обаче нещо се беше променило. Беше разместил ангажиментите си само за да се върне в Бостън. Казваше си, че трябва да е близо до Алисън, защото срещу нея имаше заплахи и той се чувстваше отговорен. Веднъж дори беше на път за летището и се върна, за да се увери, че тя е добре. И всеки път, когато беше близо до нея, не можеше да се контролира. При условие че и тя го желаеше и бе съгласна да не се обвързва сериозно. Сексът беше невероятен, но това ли беше всичко? Секс? В един момент трябваше да се изправи пред реалността и да се върне към работата и забързания си живот. Какво щеше да се случи тогава?
	Откакто я беше срещнал, не беше пожелавал друга жена. Имаше възможности, но просто нямаше желание. Желаеше само Алисън. Знаеше и кога точно го беше спечелила. Когато се взираше се в него, докато плахо се изповядваше, че е откраднала всички онези пари от хакерите, очите й го бяха пленили. Тя беше уязвима, да, но също така и смела. Не можеше да отрече смелостта й. Още по-важно беше, че зад дързостта й се криеше добро сърце и чувство за справедливост. Никога не бе срещал друга като нея.
	Той просто искаше да бъде с нея. Не, това не беше съвсем вярно. Имаше нужда да бъде с нея. Вече не можеше да избягва истината, която се страхуваше да признае. Да го вземат дяволите, той се беше влюбил в тази жена.


>	Двадесет и втора глава

	Той отново го направи. Алисън точно заспиваше, когато Лиам се наведе над нея, целуна я по челото и си тръгна. Този път дори не каза: „Ще се видим по-късно“.
	Трябваше да е ядосана или най-малкото разочарована, но не беше. Започваше да приема всичко спокойно, което, като се замисли, беше изключително странно. И тъй като не беше казала на Джордан или на някой друг, че е влюбена в Лиам, не можеше да се оплаче от странното му поведение.
	Неочаквано Уил отклони мислите й от Лиам, като почти й изкара акъла. Тя си отспа и дори не се облече до единадесет. Имаше ужасно главоболие и трябваше да си купи ибупрофен. Аптеката беше само на три пресечки, дори на две, ако минеше напряко през една алея, и тъй като времето бе хубаво, реши да отиде пеша. Съгласно правилата, можеше да пътува с кола, но не й бе позволено да ходи пеша сама. Предполагаше, че причината бе, че Бейл не се бе успокоил, но когато попита Филипс, той нито потвърди, нито отрече. Просто й каза, че може да ходи където поиска, стига да бъде придружавана. Досега се беше съобразявала с желанията му. Днес смяташе да отскочи до аптеката сама, без никой да разбере.
	Току-що беше стигнала до алеята между две сгради, когато забеляза един мъж да се приближава към нея. Бе навел глава с нахлупена ниско на челото бейзболна шапка. Позна братовчед си, преди да е стигнал до нея.
	Той я сграбчи за ръката.
	— Аз съм. Не се страхувай. Трябва да поговорим.
	Тя си отдръпна ръката.
	— Да не би да ме причакваш?
	— Не, бях тръгнал към твоя гараж. Щях да те изчакам там. Тогава те видях на тротоара и… Да отидем в алеята да поговорим.
	Тя отказа и настоя да говорят сега. Той се огледа наоколо. Улицата беше почти пуста.
	— Научих от адвоката си, че съм получил пробация благодарение на теб, защото си сключила сделка с прокурора? Вярно ли е?
	Тя побесня. Никой не трябваше да узнава за ролята й за освобождаването му.
	— Откъде знае твоят адвокат?
	— Нямам представа. Вярно ли е? — повтори той. — Наистина ли си го направила заради мен?
	Вече нямаше причина да отрича.
	— Да.
	Той попита отчаяно:
	— Можеш ли да ме измъкнеш и сега? — Отново сграбчи ръката й и я помоли. — Трябва да ми помогнеш.
	Алисън си пое дълбоко дъх. Не защото Уил я бе хванал, а защото видя Лиам да се приближава. Не носеше сако, ръката му беше на приклада на пистолета. Изглеждаше готов да убива. Откъде, за бога, се появи по това време? Само преди няколко секунди улицата бе безлюдна и изведнъж той се материализира от нищото. Почти очакваше отново да изчезне, ако само погледне настрани.
	Бързо прошепна:
	— Уил, носиш ли оръжие? Пистолет или нож?
	— Не. Защо ми е?
	Тя вдигна ръка като сигнал за Лиам да не се приближава, но той напълно го пренебрегна. Спря само на няколко крачки от Уил. Беше толкова близо, че тя се изненада, че Уил не усеща дъха му във врата си.
	— Уил, послушай ме — каза тя. — Трябва да се предадеш точно в този момент. Предай се сега — избъбри тя, макар да знаеше, че няма смисъл. — Ако се предадеш доброволно, това може да се зачете в съда и да доведе до намаляване на присъдата ти. Моля те. Трябва да постъпиш правилно, за да мога да ти помогна.
	Уил обаче не се вслуша в разумните й доводи.
	— Може да успея да стигна до Канада и да се скрия там — каза той. — Никой никога не би…
	Тя го спря.
	— Все някога ще те заловят. Не искам да прекараш живота си в затвора или по-лошо — да те застрелят.
	— Колко си наивна, Алисън — подигра й се той. — За теб светът е розов и хора като мен могат да получат справедливост. Смяташ, че ако отида при някое ченге и се предам, всичко ще бъде наред.
	— Уил, трябва да се предадеш.
	— Какво ще стане, ако не го направя? — попита враждебно.
	— Тогава агентът на ФБР зад гърба ти ще те опре до стената, ще ти сложи белезници и ще те отведе. Моля те. Не искам да пострадаш.
	Уил рязко обърна глава и видя Лиам с ръка на пистолета. Като животно в клетка, Уил се огледа във всички посоки, търсейки път за бягство.
	— Дори не си го помисляй — предупреди го Лиам.
	Осъзнавайки, че няма изход, Уил отпусна рамене и въздъхна дълбоко и съкрушено, сякаш цялата му борбеност изчезна в този момент.
	— Предавам се.
	Лиам бързо го провери за оръжие и се обади на полицията да го прибере. Само след секунди чуха сирените.
	Уил се обърна към Алисън и започна да се моли.
	— Алисън, моля те, ти трябва да…
	Лиам не го остави да продължи.
	— Спри веднага. Имаш ли някаква представа какво е направила братовчедка ти за теб? Докъде е стигнала, за да ти помогне?
	Когато Уил отново се обърна към нея, Лиам отсече:
	— Дръж ръцете си скръстени пред себе си и гледай само към мен. — Уил незабавно се подчини и Лиам продължи: — Време е да поемеш отговорност.
	Лиам продължи да му се кара, давайки му да разбере колко е ядосан от отношението му към Алисън. Когато полицейската кола дойде и двама полицаи слязоха от нея, Уил се беше свил, сякаш готов да заплаче. Тя знаеше, че не трябва да се намесва, но не можеше да не го направи. Извика на полицаите:
	— Той се предаде на специален агент Скот и виждате, че не оказва съпротива.
	Лиам я погледна, сякаш да й внуши да не казва и дума повече. Но не го отрече и тя го прие като победа.
	— Ще дойдеш ли с мен? — попита Уил. Буквално трепереше от страх.
	Лиам не й даде време да отговори.
	— Не — заяви категорично. Обръщайки се към полицаите, той показа картата си и нареди: — Сложете му белезници. После му прочетете правата и го вкарайте в колата.
	— Да, сър — отвърнаха едновременно полицаите.
	Докато водеха Уил, единият от тях се обърна и попита:
	— Можем ли да направим още нещо?
	Лиам кимна.
	— Задръжте го в ареста известно време. Иска ми се да го разпитам.
	Уил изглеждаше ужасен от перспективата и когато офицерите го вкараха в колата, той отново погледна умолително Алисън.
	Тя гледаше как колата се отдалечава, след което се обърна към Лиам. Той се мръщеше, което не я изненада. Опита се да отклони гнева му, преди да започне да й чете конско.
	— Благодаря ти — каза тя.
	— За какво?
	— Че не му сложи белезници.
	— Алисън, не нося белезници, в противен случай щях да му сложа.
	— Можеше просто да кажеш: „Няма защо“. — Преди да успее да й отговори, тя попита: — Какво правиш тук? И как разбра, че Уил ще дойде?
	— Не знаех. Колата ми е паркирана от другата страна на улицата. Идвах да те взема, но видях, че отиваш някъде. Разбери, Алисън, не можеш да му помогнеш повече. — Той я хвана за ръката и се отправи към колата си. Тя почти тичаше, за да го настигне.
	— Защо бързаш толкова?
	— Има проблем в службата и Филипс се надява, че ще можеш да го разрешиш. Предложих да те взема и да те закарам. Той ще изпрати някой да те върне.
	— Кога ли не е имало проблем?
	— Не звучиш особено разстроена.
	Тя се усмихна.
	— Не съм. Обичам проблемите. Затова излизам с теб.
	Той едва потисна усмивката си.
	— Да поговорим за Уил. Искам да ми обещаеш — говоря сериозно, дявол да го вземе — че няма да му помагаш повече.
	— Мъчно ми е за него — призна тя.
	— Слушай какво ще ти кажа. Хайде да отидем в болницата. Човекът, когото Уил преби почти до смърт, все още е в интензивното. Не е лошо хубавичко да го огледаш и после отново да ми кажеш дали ти е мъчно за Уил.
	— Разбирам. Знам, че си прав. Не мога да направя нищо повече. Той трябва да си понесе отговорността.
	— О! — Той се изненада, че тя толкова лесно се съгласи. — Добре тогава.
	— Разочарован ли си, че вече не можеш да ме хокаш? — попита възможно най-мило.
	— Никога не хокам хората. — Той замълча, помисли и призна: — Добре, може би само теб.
	Когато стигнаха в кибер центъра, Лиам я изпрати до сградата и спря на пропуска, за да й каже довиждане.
	— Къде заминаваш? — попита тя.
	— В Берлин.
	Предишния ден в Берлин бе взривена бомба в търговски център. Няколко американци загинаха при взрива. Всички новини отразиха атентата. Затова ли заминаваше? Знаеше, че ще й отговори уклончиво, затова не го попита. Подаде си чантата на охраната и тръгна към стълбите. Когато погледна през рамо, Лиам стоеше на същото място и я гледаше как се отдалечава.
	— Пази се — каза тя.


	Двама агенти от центъра я откараха вкъщи. Алисън предполагаше, че известно време няма да вижда Лиам, ако наистина беше отлетял за Берлин. От друга страна, можеше отново да падне от небето във всеки един момент. Не изключваше тази вероятност. С Лиам всичко беше възможно.
	В новините съобщиха, че Уил се е предал на властите. Вече не можеше да нарани никого и колкото и да не й се искаше да го признае, заслужаваше да остане зад решетките. Но не мислеше, че той ще се отърве от своята избухливост. Тя се помоли за него и спря да се тревожи.
	Ако не се брои ежедневното обаждане с крясъци на леля й, Алисън най-после можеше да се отпусне, което тя възнамеряваше да направи веднага щом измисли как. Започна отново да тренира два пъти седмично, понякога и по-често, не защото искаше да бъде във форма, а защото така се чувстваше по-добре. Няколко пъти вечеря с Джордан и Ноа. Джордан не можеше да спре да говори за презентацията на Брет и да се надсмива над факта, че той вярваше, че подобна машинация ще му се размине.
	Алисън няколко пъти игра ракетбол с Дан и приятелката му, Марго. Мислеше, че става по-добра. Нито Дан, нито Марго бяха съгласни, макар Марго да бе по-дипломатична. Дан просто се засмя и поклати глава. Късно една вечер на чаша бира той й разказа последните клюки за Брет. Според слуховете всички в Силиконовата долина и извън нея бяха чули за случилото се. Макар да държеше на своята версия, че компютърната програма е негова, и да обвиняваше Алисън за подлия „номер“, който му беше погодила, никой не му вярваше. Все пак той не се оттегли тихо. Вярваше, че притежава достатъчна част от програмата, за да намери купувач. С всеки опит, който се проваляше с гръм и трясък, гневът му нарастваше. Беше намерил номера й и се обади няколко пъти само за да й каже колко много я мрази. Ако смяташе да я изплаши, не му се получи. В нейните очи Брет беше незначителен фукльо, затова сподели пиянските му изцепки единствено с Джордан.
	Минаха две седмици без нито дума от Лиам. Това не я изненада. Опитваше се да свикне с мисълта, че може да не го види отново. Не че я беше подвел. Той беше пределно откровен от самото начало. Секс и само секс. Без нежни обяснения в любов. Не искаше да плаче или да потъва в самосъжаление. Не подхождаше на една дама и тя никога нямаше да се поддаде на желанието, но определено се изкушаваше.
	Време беше да преодолее тази несъществуваща връзка. Беше решена, че ако отново види Лиам, ще му каже, че не го иска в живота си. По-добре да му го каже по телефона, реши тя, защото знаеше, че в момента, в който го види, най-добрите й намерения щяха да се изпарят и щеше да пожелае да разкъса дрехите му и да му се нахвърли.
	Нямаше значение, че го обича или че той може да изпитва нещо повече от привързаност към жената, с която понякога прави секс. Нямаше значение дори да я обичаше в някаква степен. Работата заемаше първо място в живота му. Тя виждаше колко го изтощава. Никой не можеше да поддържа такова неистово темпо, без да заплати съответната цена. Дори само стресът би убил обикновен човек, а той определено не бе свръхчовек, макар да се мислеше за такъв.
	Не толкова отдавна тя щеше да повярва, че писането на компютърни програми е всичко, което някога бе искала или от което се нуждаеше. Но вече не беше така. Вече искаше всичко. Искаше брак и рано или късно бебета, които да обича и за които да се грижи. Знаеше, че няма бъдеще с Лиам. Сега оставаше само да намери смелостта да продължи без него.


>	Двадесет и трета глава

	Звънецът на вратата в Емерсън иззвъня и когато леля Джейн отвори, видя млад мъж с голям плик.
	— Джейн Трент? — попита той.
	— Да — отвърна предпазливо тя.
	Подаде й плика.
	— Желая ви хубав ден — каза, обърна се и се отправи към колата си.
	Чичо Ръсел дойде в антрето.
	— Какво е това? — попита и грабна плика от ръцете й. Разкъса го, извади писмото и зачете мълчаливо.
	— Е? — излая тя.
	— Тези неблагодарни… — По челото му избиха капчици пот. — Разполагаме с тридесет дни, за да представим отчет за парите, които сме похарчили за момичетата, или да ги върнем.
	Джейн се свлече на стола.
	— Разбрали са.


>	Двадесет и четвърта глава

	Работата помагаше на Алисън да не мисли за личните си проблеми. В един от най-тежките си дни до този момент, трябваше да реши особено труден казус, но се наслаждаваше на всяка минута. След като най-накрая намери източника, го изпрати на Филипс заедно със своя доклад и се облегна, за да се наслади на постигнатото. Изпитваше такова удовлетворение и задоволство след тежкия ден. Наистина си обичаше работата. Дори беше омекнала по отношение на Филипс.
	Тя приключи в пет и половина, след това отиде на йога и остана във фитнеса до осем. Трафикът беше ужасен, както обикновено. Паркира на мястото си в гаража и тръгна към асансьора, преметнала раницата си през рамо, когато забеляза, че камерата, насочена към входа, е счупена и виси на два кабела. Отбеляза си наум да уведоми управителя и продължи нагоре.
	Пред вратата й я чакаха Стамос и един полицай. Портиерът не можеше да си намери място, докато полицаят попълваше рапорт.
	— Какво се е случило? — попита тя.
	Стамос се втурна да обяснява.
	— Някой е нахлул в апартамента ви.
	Инспектор Джей Уотс помоли Алисън да провери всяка стая и да го уведоми дали липсва нещо.
	Алисън беше шокирана, когато влезе. Дневната беше разхвърляна, чекмеджетата на бюрото бяха обърнати с главата надолу. Тези в спалнята също бяха отворени и съдържанието им бе разхвърляно по пода.
	— Проверете дали ценностите ви са тук — посъветва я инспектор Уотс.
	Единственото ценно нещо, за което се сещаше, беше лаптопът й и програмата, върху която работеше. Компютърът й се намираше в безопасност в чантата, която носеше. Тя се втурна към тайника, където съхраняваше резервния диск. Бе на мястото си. Дрехите и обувките й не изглеждаха разхвърляни.
	— Казах на инспектор Уотс, че онези хора са направили това — рече Стамос, когато тя се върна в дневната. — Леля ви и чичо ви. Знаех, че ще причинят неприятности в мига, в който видях как се отнасят към своя „Крайслер“. Те дойдоха отново и пак вдигнаха скандал. Трябваше да ги пусна във фоайето, защото жената блъскаше по стъклото и се безпокоях, че ще го счупи. Трябваше да помогна на дамата от апартамент 3А, но се уверих, че близките ви са напуснали помещението, преди да се кача в асансьора. Обзалагам се, че са се върнали и са се качили. Сигурен съм, че те са го направили — настояваше той пред инспектора.
	— Ако са били вашите роднини, какво са търсили? — попита инспекторът Алисън.
	— Пари — отвърна тя — или неизплатени чекове. Това е всичко, от което се интересуват.
	Инспектор Уотс приключи с бележките и отиде да прегледа сградата за други влизания с взлом. Щял да се върне при нея, ако се нуждаел от информация.
	Преди да си тръгне, Стамос й каза, че управителят бил уведомен и обещал, че повредената ключалка ще бъде заменена до един час.
	Алисън имаше нужда от душ, но нямаше да го направи, преди да поставят нова ключалка. Докато чакаше, тя си стопли замразена вечеря и хапна банан и боровинки. След един час ключалката беше ремонтирана, а тя — изкъпана и облечена. Беше готова да се сгуши на дивана и да прочете имейлите си.
	За съжаление, нямаше време да си почине, защото, както се опасяваше, й се обадиха от центъра. Този път беше един от помощниците, който твърдеше, че става дума за спешен случай, но кога ли всъщност не ставаше? Каза й, че няма да отнеме много време, което я разсмя. Сложи лаптопа и портмонето си в раницата, взе телефона и ключовете и тръгна. Едва беше излязла на магистралата, когато една кола започна да я притиска. Ако не беше натиснала докрай газта, щеше да я удари отзад. Трафикът беше претоварен както обикновено и едва когато сви по друга магистрала, отново забеляза колата. Не можеше да различи марката. Приличаше на черен джип със затъмнени стъкла. Магистралата беше с четири платна и за него имаше достатъчно място, но тя все пак се премести в по-далечното. Погледна няколко пъти в огледалото за обратно виждане, но не го видя и предположи, че е избързал напред.
	Изведнъж той се появи точно зад нея, удряйки бронята й. И докато тя завиваше по изходната рампа, той блъсна странично колата й. Тя едва имаше време да реагира, преди да я удари отново, този път по-силно. Защо се случваше това? Дали беше случайна агресия на пътя? И ако е така, с какво беше ядосала шофьора? Докато криволичеше, за да избегне третия удар, телефонът й прелетя през седалката. Тя го хвана и натисна бързото набиране, за да се обади на Филипс. Наклонена на две колела, колата й зави по чакълестия път, който водеше към кибер центъра. Колата, която я преследваше, бе точно зад нея.
	Филипс отговори на първото позвъняване и по ехото тя разбра, че е на високоговорител. Звучеше нетърпеливо, както винаги.
	— Аз съм, Алисън. Имам нужда от помощ. Някой се опитва да ме избута от пътя. Удари ме два пъти… не, вече три пъти.
	— Къде си? — попита Лиам.
	Тя беше толкова шокирана да чуе гласа му, че не отговори.
	— Къде си? — попита той отново.
	— На около миля и половина от центъра. Току-що завих по чакъла.
	Това беше идеалното място за нападение на автомобил — криви дървета от двете страни на пътя и нито една къща. Тя беше съвсем сама.
	— О, господи, ето го, идва пак.
	— Опитай се да останеш пред него — нареди Филипс.
	— Лиам…
	— Той вече пътува към теб — каза й Филипс. — Дръж си главата наведена. Не се превръщай в мишена. Помощта идва. — Опитваше се да я успокои и това я изплаши почти толкова, колкото и ударът.
	Да не се превръща в мишена? Да не мисли, че шофьорът маниак може да има пистолет? Нямаше възможност да го попита какво има предвид. Отново я блъсна и този път точно в целта. Ъгълът беше перфектен. Тя загуби контрол над колата, която започна да се върти. Не успяваше да спре и направи грешката да натисне силно спирачките. Тази грешка беше причината да полети надолу по хълма. Храстите не предотвратиха падането й. Дебелият дънер на едно дърво я спря. Беше висок само няколко фута, но колата го удари и се преобърна. Имаше чувството, че се търкаля надолу по хълма във варел. Раницата кацна на гърдите й само една секунда преди да се отвори въздушната възглавница, която я предпази, поемайки голямата част от удара.
	В този миг повярва в чудеса. Колата се приземи на гумите си. Двете й страни бяха вдлъбнати; частици от разбитото предно стъкло бяха посипани по седалките; гумите бяха спукани… а по нея нямаше нито една драскотина. Лаптопът й беше паднал от чантата и се беше разбил на парчета на пода, смазан от вдлъбнатата врата на колата. Помисли, че може да е мъртва, но все още да не го осъзнава. Прошепна молитва и се опита да забави препускащия си пулс. Тогава разбра, че бе съвсем добре, с едно малко изключение. Не можеше да пусне волана.
	Когато погледна през счупеното предно стъкло, видя фарове горе на хълма. Те бързо се отдръпнаха и тя чу как колата се отдалечава. Небето почерня и стана зловещо тихо. Тогава изведнъж към нея се насочиха прожектори. Чу Лиам да вика името й. Звучеше като обезумял. Ако не беше чула гласа му, щеше да се паникьоса. Вече си представяше как резервоарът се взривява. Обикновено това се случваше във филмите с преследвания с коли, нали? Разбира се, обикновено шофьорът беше мъртъв, а тя си седеше тук без драскотина.
	Предпазният колан беше засякъл, а прозорецът не се отваряше, но Лиам я измъкна. Трябваше да счупи страничния прозорец и да среже колана. И да отлепи ръцете й от волана. Изражението му беше мрачно, но въпреки това той беше толкова нежен с нея, докато я изкарваше през прозореца. И Филипс беше там и изглеждаше притеснен почти колкото Лиам. Как бяха пристигнали тук толкова бързо?
	Лиам не я пускаше. Притискаше я към себе си. Можеше да го почувства как трепери, когато попита:
	— Добре ли си? Кървиш ли?
	— Добре съм — каза тя, изненадана, че може да повиши гласа си до малко повече от шепот.
	— Който и да ти е причинил това…
	Надявайки се да го успокои, тя му направи знак да я пусне. Отърси се и каза:
	— По всичко личи, че се нуждая от превоз.
	Филипс се усмихна за първи път, откакто го познаваше, но Лиам не беше в настроение. Прегърна я през раменете и каза:
	— Отиваш в болницата. Може да имаш вътрешно кървене, мозъчно нараняване или…
	— Няма да ходя в болница — възрази тя. — Не си ударих главата, а и раницата ме предпази от въздушната възглавница. — Чак след като огледа добре колата си, тя се разтрепери. После забеляза останките от лаптопа си. — Компютърът ми… — започна тя.
	— Ще се погрижим за това — увери я Филипс.
	Наистина бе цяло чудо, че не бе получила травма.
	— Добре съм, Лиам — запротестира тя. — И със сигурност не кървя вътрешно.
	— Няма как да знаеш, освен ако нямаш рентгеново зрение.
	Тропна с крак.
	— Няма да отида в болница. Разбра ли?
	Той я заведе в болницата. Пренебрегна протестите й, но това не я изненада. Никога не я слушаше. Тя му каза точно това, докато медицинската сестра я откарваше на инвалидна количка към спешното отделение. Мушкаха я, потупваха я, прегледаха я на рентген и на скенер и накрая я обявиха за напълно здрава. Дежурният лекар се мотаеше до леглото й, след като й каза добрата новина.
	— Има ли още нещо? — попита тя. — Да не би да трябва да ми направите още някое изследване?
	Той се усмихна.
	— Не, можете да си вървите. Просто си мислех…
	— Да? — попита тя учудено.
	— Искате ли да излезем някой път? — Той й подаде визитка с номера си. — Обадете ми се. По всяко време.
	Тя не знаеше какво да каже. Взе визитката, благодари му, че се беше погрижил за нея, и реши да изведе Лиам оттам възможно най-бързо. Той се взираше в лекаря с невярващ поглед.
	— Стоях точно тук — съобщи той раздразнено, когато лекарят излезе от кабинета.
	— Видя те, агент Скот.
	Лиам седна на края на леглото и я придърпа към себе си. Ако лекарят беше там, щеше да я целуне само за да му покаже, че не е свободна.
	Предположи, че първо трябва да я уведоми.
	— Трябва да поговорим — каза той.
	— Кога се върна от Берлин? — попита тя в същото време.
	Той не отговори, защото в този момент се появи сестрата, за да я изпише. Алисън настоя да я заведе в офиса. Тя знаеше, че Филипс ще има сто въпроса, и искаше да приключи с разпита по възможно най-бързия начин. Изчака, докато останаха сами в кабинета на Филипс, за да попита Лиам за какво иска да разговарят.
	— За теб и мен — отвърна той.
	Тя поклати глава.
	— Няма теб и мен. Имахме несъществуваща връзка и тя приключи.
	Той се облегна на бюрото и се усмихна.
	— Ако имаме несъществуваща връзка, как е възможно тя да свърши?
	Разбира се, че ще използва логика. Тя сви рамене.
	— Не знам. Просто свърши. — Тя седна. — Не искам да говоря за това.
	— Аз искам.
	Филипс влезе в кабинета и сложи край на разговора им. Тя се подготви за предстоящата инквизиция.
	— Как се чувстваш? — попита я той.
	Беше изненадана от съчувствието в гласа му. Не искаше да бъде мил с нея. Харесваше й точно такъв, какъвто беше обикновено. Може би все пак си беше ударила главата, защото нещо й се губеше. Започна да отговаря, че се чувства чудесно, но когато погледна надолу, забеляза, че ръцете й треперят почти неконтролируемо.
	— Беше страхотна вечер — започна тя.
	— Разбира се — каза Филипс. — Да полетиш надолу по онзи хълм…
	— Де да беше само това — въздъхна тя.
	Лиам се изправи и попита разтревожен:
	— Какво имаш предвид?
	— Когато се прибрах от фитнеса, портиерът ме чакаше с един полицай. В апартамента ми бе влизано с взлом.
	Лиам стисна зъби. Това не беше добър знак, реши тя. Нямаше нужда да гадае на какво се дължи лошото му настроение.
	— И го споменаваш чак сега? — попита той.
	Не й хареса снизходителния му тон.
	— Да, чак сега го споменавам.
	— Смяташ ли, че нахлуването в дома ти и инцидентът на пътя може да са свързани? — попита Филипс. И той като Лиам звучеше напрегнато.
	Алисън имаше чувството, че искаха да й се разкрещят. Опита се да обясни действията си.
	— Да, знам, че трябва да ви се обаждам, агент Филипс, когато възникнат проблеми, но не бе откраднато нищо, а и вече имаше полицай, който пишеше рапорт, така че не сметнах за необходимо да ви притеснявам. Сигурна съм, че са били леля и чичо.
	Думите й породиха нови въпроси, които я накараха да се чувства като малоумна. Само защото Стамос беше предположил, че леля й и чичо й са виновни, не означаваше, че е така.
	Лиам потърка челото си, сякаш се опитваше да изтрие главоболието си.
	— Значи, предполагаш, че леля ти и чичо ти са били у вас.
	Чувствайки се притисната в ъгъла, тя каза:
	— Да.
	Той кимна и попита:
	— А каква е причината да те изблъскат от пътя?
	— Мислех, че става дума за агресия.
	— Агресия на пътя — повтори Филипс и се отпусна на стола. — Направи ли нещо, за да предизвикаш такава реакция у шофьора? Да не пишеше есемес?
	Обвиняваше ли я?
	— Разбира се, че пишех — отвърна тя. — Винаги пиша есемеси, докато шофирам. Също така си слагах червило и спирала, така че трябваше да наглася огледалото.
	На Филипс не му беше забавно.
	— Зададох ти сериозен въпрос.
	— Да, така е — съгласи се тя.
	— Погрижих се за полицейския рапорт за колата ти — каза той.
	— Благодаря.
	— Не е случай на агресия на пътя — каза Лиам.
	Тя се втренчи в него за няколко секунди и се замисли за събитията от последните няколко часа.
	— Те са свързани, нали? Но как? Имаш ли теория по въпроса?
	— Всъщност да, при това няколко — каза той. — Ще открием кой го е направил — добави твърдо. — И когато го направим…
	Страхувайки се, че ще каже нещо неуместно пред Филипс, тя се изправи и попита:
	— Това беше всичко, нали? Искате ли да работя, или да се прибера? Мисля, че е по-добре да си отида вкъщи. — И преди Филипс да отговори, тя заяви: — Имам нужда да се прибера.
	Като закъсняла реакция започна да усеща последиците от опасния инцидент. Ръцете й все още трепереха, така че знаеше, че няма да може да пише по клавиатурата, а изпитваше и слабост. Лиам видя, че пребледня, и я сграбчи, преди да се строполи.
	Тръгна към вратата, докато Лиам я държеше за ръката, но се обърна.
	— Къде ми е лаптопът?
	— При техниците — каза Филипс. — Беше доста натрошен. Ще видят какво могат да спасят.
	— Благодаря.


	Чак когато Лиам отвори вратата на апартамента й, тя забеляза за пръв път, че раницата и телефонът й са у него. Помисли си, че сигурно ги е взел от колата или може би тя ги е държала, когато той я издърпа през прозореца. Беше прекалено уморена, за да го проумее.
	Лиам я заведе до леглото и отметна завивките. Няколко секунди след като постави главата си на възглавницата, тя заспа дълбоко.
	Когато отново отвори очи, погледна към будилника и видя, че бяха минали няколко часа. Чуваше гласа на Лиам от дневната. Говореше по телефона. Имаше чувството, че не спира да говори по телефона. Работата му нямаше край. Не можеше да разбере с кого разговаря, но долови фрагменти от разговора. Чу част от въпрос за нелегална клетка и друг за информатор. Той говореше тихо, така че не чу нищо друго. В мига, в който приключи, отново му се обадиха. Честно казано, тя не разбираше как успява да се справи с всичко това. Знаеше, че работата му е много напрегната и от огромно значение, но също така разбираше, че е невъзможно един човек да носи толкова много отговорности. Дори и Лиам. Звучеше уморено. Независимо колко издръжлив беше, все някога щеше да рухне. Мисълта за това я плашеше.
	Тя стана от леглото и застана на вратата, докато той я забележи.
	— Лиам, кога се върна от Берлин? — попита тя.
	Телефонът му иззвъня и той бързо отговори: „Идвам веднага“, преди да й обърне внимание. Тя виждаше умората в очите му.
	— Алисън, опасявам се, че разговорът ни ще трябва да почака — каза той.
	— Отговори на въпроса ми. Кога се върна от Берлин?
	— Преди седмица.


>	Двадесет и пета глава

	Една седмица? Бил е в Бостън цели седем дни и нощи и не си е направил труда да й се обади. Какво му ставаше? Нямаше ли представа колко я наранява? Не, разбира се, че не. Как би могъл да знае? Та той беше идиот.
	Всяка друга жена щеше да вдигне ръце и да продължи напред. За щастие, или за съжаление, в зависимост от резултата, тя не беше като всяка друга жена. Беше време да събере смелост и да се изправи срещу него, но нямаше да е лесно. Ами ако я отблъснеше? Обмисли тази възможност и реши, че би било ужасно, но тогава поне щеше да знае и да намери начин да продължи живота си без него.
	Съзнанието й беше изпълнено с грижи, докато се къпеше и се приготвяше да си легне. Всеки път, когато си представяше как колата й се търкаля надолу по хълма, стомахът й се свиваше. Беше време да се потопи във виртуалния свят. Само така можеше да се скрие от действителността. Но тогава си спомни, че лаптопът й бе унищожен и че трябваше да си купи нов. Слава богу, че бе архивирала всичко, по което бе работила.
	Влезе в дневната и се закова на място. Лиам все още беше там. Стоеше пред прозореца и гледаше навън. Изглеждаше дълбоко замислен. Телефонът беше в ръката му и от време на време той свеждаше поглед към него.
	— Мислех, че си си тръгнал.
	Той отговори, без да я погледне:
	— Не. — Втренчи се отново в телефона си и поклати глава. — Знаеш ли какво гледам? — Приближи се до нея и й подаде телефона.
	Тя погледна снимката и потръпна. Беше колата й, или по-скоро останките от колата й, в подножието на хълма.
	— Можеше да си счупиш врата. — Звучеше ядосан, но ръцете му бяха нежни, когато я хвана за раменете. — Би трябвало да имаш синини по цялото тяло.
	— Но нямам — увери го тя. — Добре съм.
	Той не я пусна. Ръцете му се плъзнаха по раменете й и спряха на копчетата на копринената й пижама. После я целуна по шията. Целувките му бавно се спуснаха надолу към гърдите и той разкопча горнището й.
	Когато тя тихо ахна, той я грабна и я занесе на ръце в спалнята. Бяха ненаситни един за друг и не можеха да спрат пламналата помежду им страст.
	— Причинявам ли ти болка? — задъхано попита той. — Ще спра, ако те наранявам.
	— Не, не. Не спирай — настоя тя, после го ухапа по ухото и той беше изгубен.
	Достигнаха кулминацията едновременно. Тя го притисна силно и извика. Лиам изстена, преди да се строполи върху нея. Главата му се отпусна на рамото й, докато дишаше дълбоко, опитвайки се да се възстанови.
	— Добре ли си, миличка? — дишаше тежко.
	Тя въздъхна, все още замаяна:
	— Да.
	Най-после събра сили да се премести, за да не я премаже. Обърна се по гръб, но я притискаше в прегръдките си. Сякаш не можеше да я пусне.
	— Никога не съм губил така контрол — призна той.
	— Казваш го, все едно е нещо лошо.
	Той сви рамене.
	— Каквото, такова.
	_Какво ли означава това?_ — запита се тя.
	Лиам стана от леглото, взе си дрехите и влезе в банята.
	— Нищо ново под слънцето — промърмори тя. Щеше ли да каже: „Ще се видим по-късно“, или изобщо нищо? О, не, не и този път. Нямаше начин да го остави да си тръгне, преди да говори с него.
	Той излезе от банята. Изглеждаше загрижен. Изведнъж я обзе гняв. Трябваше само да остави пари на нощното й шкафче, за да я накара да се почувства като момиче на повикване. Тя си облече халата и го последва в хола.
	— Моля те, не си тръгвай. Искам да ти задам един въпрос.
	Нямаше време да го попита. Стамос почука на вратата и я повика. Тя загърна халата си и открехна вратата.
	— Онези маниаци отново са долу.
	— Това вече не се търпи! Ако обичате, пуснете ги след десет минути.
	Мърморейки под носа си, тя се втурна в спалнята, за да се облече.
	— Търпението ми се изчерпа. Явно си търсят белята и бога ми, ще си я получат.
	Тя извика на Лиам:
	— Трябва да си вървиш. В противен случай ще се наложи да ме арестуваш, когато започна да ги удрям.
	— Никъде няма да ходя.
	Щеше да се окаже по-упорит от нея.
	— Преди няколко минути нямаше търпение да се махнеш оттук…
	— Не е вярно — възрази той.
	— Добре. Защо искаш да останеш?
	Той изглеждаше смутен.
	— От любопитство.
	Тя намъкна джинсите си и закопчавайки блузата си, се върна в хола. Лиам я хвана за ръцете.
	— Нека ти помогна.
	— Няма нужда, мога и сама.
	Той се усмихна.
	— Не можеш.
	Тя погледна надолу и видя, че копчетата й са закопчани накриво. Чувствайки се глупаво, остави Лиам да ги оправи. Когато той приключи, се опита да се отдръпне.
	Той повдигна брадичката й и я целуна.
	— Поеми си дълбоко дъх — предложи той.
	— Защо?
	— За да се успокоиш.
	— Ядосана съм.
	Проклетите й роднини заблъскаха по вратата. Тя послуша Лиам, но дълбокото вдишване не й помогна. Все още беше напрегната и вбесена.
	Лиам я изпревари и отвори вратата. Ръсел Трент нахлу пръв. Вонята на алкохол го обгръщаше като облак. Съпругата му Джейн го последва. Раменете й бяха прегърбени, а хлътналите й очи изучиха подозрително Лиам, преди да се обърнат към Алисън.
	— Не знаехме, че имаш компания — каза Джейн.
	— Това е мой приятел — каза Алисън. Без да губи време, добави: — Не биваше да идвате.
	Джейн се опита да смекчи изражението си, но усмивката, която изви устните й, не стигна до очите й.
	— Просто искахме да видим как си. Знаеш, че се тревожим за теб.
	Опитваше се да се прави на загрижена, което беше смехотворно.
	— Може ли да седнем? — попита Джейн.
	Ръсел вече се беше проснал на дивана, така че въпросът не се нуждаеше от отговор.
	— Защо сте тук? — попита Алисън. — Вече ви казах, че няма да получите нищо повече от мен.
	Джейн погледна Лиам, който стоеше до вратата и я следеше зорко. Тя се поколеба, преди да отговори и внимателно подбираше думите си.
	— Само преди няколко дни получихме призовка, която ни дойде като истински шок. Всичко се случи толкова отдавна.
	— Какво се е случило толкова отдавна?
	— Смъртта на родителите ви. — Джейн поклати глава и взе една кърпичка от чантата си, опитвайки се да изглежда искрена. — Все още скърбим за тях.
	— Знам, че това не е вярно и изобщо не тъжите за тях. Баща ми е имал основателна причина да не ви харесва.
	Чичо Ръсел се изправи.
	— Напротив, те ни обичаха.
	Алисън нямаше намерение да спори с него.
	— Все още не сте ми обяснили защо сте тук.
	— Получихме призовка, в която се казва, че искат отчет за всеки долар, който сме похарчили за вас с Шарлът. Но това няма как да стане. Как е възможно да се пази всяка разписка толкова много години?
	— И сте похарчили много пари за нас, нали? — попита Алисън, правейки всичко по силите си, за да се овладее.
	— Разбира се — настоя Джейн. — Струваше ни скъпо да ви подсигурим храна и дрехи, а и да ви изучим.
	— Петстотин хиляди? — попита Алисън.
	Джейн беше изненадана.
	— Какво?
	— Твърдите, че сте похарчили парите от застраховката за Шарлът и мен?
	— Разбира се — отвърна Джейн.
	— Спри — настоя Алисън, почти викайки. — Просто спри. Не сте похарчили и един цент от тези пари за нас. Знаем къде е отишло всичко. Купили сте къщата и земята към нея. Плащали сте сметките си. Вие…
	— Добре — изкрещя Джейн. — Сгрешихме и много съжаляваме.
	— Държахте се ужасно с нас. Съзнавате ли го? Постоянно ме заплашвахте, че ако не слушам, ще ме разделите от сестра ми и ще ме изпратите в приемно семейство. Трябваше да работим, за да си плащаме за всичко, което искаме, дори за образованието си. Помните ли? И бог да ми е на помощ, ако съм била неблагодарна. Този терор започна, когато бях на четири години.
	Виждайки, че тактиката й не действа, Джейн реши да удвои усилията си. Въздъхна и разкаяно сведе очи:
	— Сега осъзнаваме колко безчувствени сме били. Наистина се срамуваме от поведението си и много съжаляваме.
	Това беше най-неискреното извинение, което Алисън беше чувала през живота си.
	— Какво искате? — попита тя, а гласът й бе глух и безчувствен. — Или сте дошли тук само за да се извините?
	— Всъщност… — започна Джейн и погледна съпруга си.
	Ръсел се изправи, като се олюляваше.
	— Искаме да се явиш в съда и да свидетелстваш в наша полза — каза той.
	Думите му накараха Алисън да онемее. Изминаха няколко секунди, преди тя да отговори.
	— Искате да лъжа заради вас.
	— Няма да е лъжа — настоя Джейн. — Осигурихме ви подслон и храна.
	— Какво ще стане, ако откажа?
	Джейн попи очите си, преструвайки се, че бърше сълзите си.
	— Може да се озовем в затвора.
	— Мислете позитивно — каза Алисън. — Така ще виждате Уил по-често.
	Лиам се изкашля, за да прикрие смеха си. Трябваше да признае, че нахалството на Джейн и Ръсел беше впечатляващо, но начинът, по който Алисън им се противопостави, бе още по-впечатляващ.
	— Ще ни оставиш да отидем в затвора? — попита Джейн.
	Презрителната усмивка, която Алисън беше свикнала да вижда на лицето на леля си, отново се появи. Дотук с преструвките, помисли си тя. Отиде до вратата и Лиам я отвори вместо нея.
	— Време е да си вървите. И да не сте посмели отново да идвате. Ако го направите, ще изискам ограничителна заповед и ще извикам полицията. Сега се махайте.
	Кървясалите очи на чичо й мятаха огън и жупел.
	— Ще гориш в ада заради това — измърмори, като се втурна покрай нея.
	Леля Джейн стигна до вратата и спря.
	— Защо ни причиняваш това?
	— Защо ли? — усмихна се Алисън. — Предполагам, че защото съм неблагодарна. — Тя блъсна вратата и се облегна на нея, като си пое дълбоко дъх. Когато се успокои достатъчно, за да говори, погледна Лиам. — Съжалявам, че трябваше да присъстваш на тази сцена — извини се тя.
	— Но не и аз — каза той. — Гордея се с теб.
	— Наистина ли?
	— Да — отвърна той. — Ти им се противопостави, а те си го заслужаваха. Според мен има три вида хора. Добри хора, които обикновено правят нещо добро с живота си. Добри хора, които понякога излизат от правия път и допускат грешки. И лоши хора, които вършат злини. Бих сложил леля ти и чичо ти в третата категория. Не мисля, че те някога ще осъзнаят грешките си.
	— Прав си. Сигурна съм, че те все още си мислят, че могат да ме тормозят. Това едва ли ще е последната ни среща. — Тя изправи рамене. — Но аз мога да се справя — заяви уверено.
	— Добро момиче — каза Лиам, докато я прегръщаше.
	Той отиде до бюрото и си взе пистолета. Докато го закопчаваше, получи есемес. Погледна екрана.
	— Трябва да тръгвам — каза без обяснение. Пъхна телефона в джоба си и се приближи, за да я целуне бързо. — Съжалявам. Трябва да се погрижа за нещо. Каза, че имаш въпрос. Може ли да почака? — попита той.
	— Разбира се — отвърна примирено Алисън.
	И отново го гледаше как си тръгва.


	Работата й я спаси да не мисли постоянно за Лиам и за щастие, когато включваше новия си лаптоп вечер, светът около нея преставаше да съществува.
	Отново двама агенти я откарваха до центъра и обратно, но вече познаваше повечето от тях и се радваше на компанията им. Задачите й бяха станали напрегнати, много от тях се отнасяха до липсващи средства и тя трябваше да остава до късно почти всяка вечер.
	Джордан беше видяла снимката на смачканата кола на Алисън — Ноа я получил от Алек, който я беше получил от Лиам. Обади й се да я чуе.
	Поздравът на Алисън не беше обичайният.
	— Мъжете все пак да го духат.
	— Искаш ли да дойда у вас?
	— Не. Просто заявявам един факт. Какво става с теб?
	— Всичко е наред. Разкажи ми какво се случи на пътя.
	— Но нали вече ти казах…
	— Да, но чак сега видях снимката. Не мога да повярвам, че си се отървала без драскотина. Боже мой, да се блъснеш в дънер и после да се преобръщаш…
	Алисън се засмя.
	— На мен ли го казваш? Бях там.
	Обсъждаха ужасната катастрофа половин час. После Алисън каза:
	— Трябва да затварям. Пак ще се чуем.
	— Почакай. Искаш ли да дообясниш началната си забележка? — попита Джордан, опитвайки се да бъде дипломатична.
	— Не, не сега.
	Алисън поработи още един час, след което си легна. Беше благодарна на Джордан, че не й задаваше въпроси за Лиам. Може би тя вече знаеше, че несъществуващата връзка е приключила. Независимо от това, Алисън не беше готова да говори за него. Емоциите й все още бяха твърде болезнени.
	Точно когато заспиваше, телефонът й иззвъня. Обаждаше се чичо Ръсел и беше толкова пиян, че думите му бяха неясни. Той искаше тя да знае, че е неблагодарна кучка. Тя била виновна за всичките им нещастия. Съгласи се с него само за да го накара да спре, но не се получи. Можеше да чуе леля си на заден фон, която пищеше като колония от прилепи. Звукът пронизваше ушите й. Алисън прекъсна разговора по средата на една от цветистите му заплахи.
	„Кучка“ сякаш беше думата на деня, защото пет минути по-късно, се обади Брет Кийтън. Обвини я, че си е присвоила неговата програма. Страхотно, той вече вярваше на собствените си лъжи.
	— Трябва да се страхуваш — заплаши я той. — Лоши неща се случват на лошите хора.
	Тя въздъхна. Беше й писнало от всичко това.
	— Давай! — каза тя и прекъсна разговора.
	Сега оставаше само партньорът на Брет, Фред Стайлс, да се обади да я заплашва.
	Чувстваше се обезкуражена и самотна, изключи звука на телефона си, загаси лампата и заспа.


>	Двадесет и шеста глава

	В петък Филипс я повика в офиса си. Предполагаше, че ще й изнесе още една от ентусиазираните си речи защо да продължи да работи за него. Знаеше, че разговорите им му доставяха удоволствие, затова реши да не му казва, че иска да остане във ФБР. Всъщност планираше да изчака до последната възможна минута, преди да му даде основание да ликува.
	Филипс я чакаше заедно с Къртис Бейл. Преди да влезе в кабинета, тя се подготви за поредните крясъци за това как бе съсипала живота му. Филипс й посочи стола. Не искаше да сяда, но реши, че трябва да го направи. Филипс й кимна.
	— Добре, готова съм — каза тя и погледна към Бейл.
	Той се усмихна.
	— Бих искал да ти се извиня.
	Тя се поколеба дали да му повярва.
	— Добре…
	— В крайна сметка осъзнах, че трябва да си извадя главата от пясъка и да видя доказателствата. Ти откри изтичането на информация в моя отдел, което съм пропуснал. — Звучеше искрено.
	— Хакерът бе прикрил умело следите си — каза тя в знак на солидарност.
	— Все пак отговорността беше моя. Изгубих връзка с хората в отдела си. Трябваше да бъда по-бдителен.
	Радваше се, че си го признава.
	— Сега какво следва?
	— Ще си взема отпуск за известно време — каза той.
	— После ще поговорим отново — каза Филипс.
	Тя протегна ръка на Бейл.
	— Желая ти късмет.
	Бейл стисна ръката й. Докато го наблюдаваше как излиза от кабинета, тя се замисли за иронията във всичко това. Ако Бейл беше по-добър ръководител, ако беше освободил слабите служители от отдела си, нямаше да има изтичане на информация и животът й би бил много по-различен. Това изтичане доведе Лиам при нея. В момента тя не беше сигурна дали беше за добро, или зло.
	Филипс изчака да останат сами и после каза:
	— Обикновено не бъркам, но признавам, че сгреших с Бейл. Той толкова неразумно те обвиняваше за бъркотията, в която се оказа, че помислих, че може да е виновен за катастрофата.
	— Какво те накара да промениш мнението си? — попита тя.
	— Оказа се, че е напуснал Бостън и е заминал на гости на сестра си в Охайо. Върна се едва преди няколко дни. Нищо не го свързва с катастрофата.
	— Благодаря за информацията. Предполагам, че вече не се нуждая от двадесет и четири часова охрана.
	— Опасявам се, че това няма да се промени — отвърна той. — Бейл не е виновен, но някой друг е и той все още е на свобода. Охраната остава, докато го открием.
	Тъкмо щеше да се върне в кабинета си, когато Филипс я изненада с въпроса дали тя все пак ще участва в благотворителното ревю в хотел „Хамилтън“ в събота вечер.
	— Да. Дано да не изникне спешна работа, защото е наистина важно за мен.
	Той обеща да не я безпокои и дори обяви, че днес може да си тръгне по обед.
	Двама агенти я придружиха до спа центъра, където Джовани беше резервирал часове. Тя обеща да им изпрати есемес, когато свърши, но те отказаха да си тръгнат. След дълги преговори ги убеди, че двама мъже на пост биха нарушили спокойствието на клиентките на салона, и те неохотно се съгласиха да чакат навън. След това тя прекара три часа, през които я депилираха, мажеха с лосион и й направиха маникюр и педикюр. След това още един час слуша любимата си фризьорка, необикновена млада дама, на име Пени, която имаше повече пиърсинги и татуировки от цяла банда рокери. Пени я информира за последните новини от вълнуващия й живот. Тя винаги имаше поне три гаджета — едновременно, разбира се — защото иначе щяла да се отегчи. Пени вярваше, че животът й е сложен, но дори и не подозираше за този на Алисън. И да искаше, не можеше да й сподели, така че я изслуша мълчаливо, оставяйки я с впечатлението, че е скучен книжен плъх.
	— Не го разбирам — каза Пени. — С твоя външен вид, мъжете би трябвало да се избиват за теб.
	Алисън искаше да смени темата, но Пени настояваше да обсъдят любовните й разочарования. Докато я подстригваше, тя я съветваше как да привлича мъжете и когато свърши, я целуна по двете бузи за довиждане. Пени не забеляза мъжете, които чакаха на паркинга.
	Агентите я оставиха в апартамента й и Алисън реши да си даде време да се отпусне. Беше уморена от тревоги. Бе изгубила твърде много енергия заради Бейл, Уил, Брет, Стайлс, леля й и чичо й. Нямаше да се тревожи и заради Лиам, макар че беше по-лесно да го каже, отколкото да го направи. Гордееше се, че не бе загубила самообладание и не ронеше сълзи. Влезе в дневната и посегна към новия си лаптоп. Имаше само един проблем. Работата все по-малко й помагаше. Образът на Лиам непрестанно изникваше в съзнанието й и това я вбесяваше.
	На другия ден Джовани я извади от мрачното й настроение. Нямаше как да се самосъжалява в негово присъствие. Бе забавен дори когато раздаваше заповеди. Обичаше го по много причини. Беше мил, щедър и почтен, но го обичаше най-вече, защото наистина му пукаше за нея и я закриляше.
	Но бе доста строг шеф. Трябваше да бъде в апартамента в „Хамилтън“ точно в четири и тя не посмя да закъснее. Джовани държеше на точността. Трима дизайнери щяха да представят колекциите си и да дарят приходите за детски фонд. Алисън беше една от петте манекенки на Джовани.
	Декорът на ревюто бе обмислен внимателно. На всеки дизайнер бе определена част от голямата банкетна зала с двойни врати, които водеха към великолепна градина. Подиумът беше издигнат над публиката и се простираше по дължина на градината. От двете му страни имаше редици от столове, навсякъде бяха разположени камери и прожектори. За щастие времето беше подходящо. Щеше да бъде чудесна, макар и малко влажна вечер.
	Джовани разбра, че Алисън е пристигнала, и побърза да я поздрави. Безупречно облечен в тъмен костюм, по-скоро приличаше на филмова звезда, отколкото на дизайнер. Висок и слаб, с лице на Адонис и тъмна къдрава коса, той можеше да мине за трийсетгодишен, но всъщност беше в средата на петдесетте. Тя го целуна по двете бузи и го прегърна.
	Той хвана ръцете й и погледна дълбоко в очите й.
	— Как си?
	— Добре — увери го тя.
	— Онези вампири оставиха ли те на мира?
	— Не им обръщам внимание.
	— Ще ми кажеш, ако имаш проблеми, нали?
	— Да, ще ти кажа.
	— Обичам те като дъщеря. Знаеш го, нали?
	— И аз те обичам.
	Той я пусна и започна да раздава заповеди. Алисън се преоблече в халат, седна на един от столовете за гримиране и зачака, докато всички трескаво обикаляха около нея. Завеса разделяше отделните дизайнери, които щяха да покажат летните си колекции, а помощникът на Джовани, Питър, трябваше да направи така, че никой да не зърне творенията му.
	Джовани беше поискал да бъде последен. Алисън трябваше да дефилира с три различни тоалета. Според Джовани, гвоздеят на шоуто беше вечерната рокля, с която тя щеше да закрие ревюто.
	Дефилето протече гладко. След като мина по подиума два пъти, без да обръща внимание на тълпата и на проблясващите светкавици, Алисън отиде да се подготви за последната си поява. Седеше на стола, изпъната като струна, докато екипът на Джовани я превръщаше в ослепителна красавица. Гримът й беше в опушено сиво, а косата й беше пусната и се полюшваше, с изключение на една тънка плитка, увита като корона на върха на главата й.
	След като я гримираха, Питър плъзна роклята над главата й. Тя беше снежнобяла, с дълбоко, украсено с мъниста, V-образно деколте. Мънистата се спускаха надолу по набраната копринена пола. Когато вървеше, платът се вееше, сякаш бе гръцка богиня, която се носеше ефирно във въздуха. Извивките й правеха роклята още по-провокативна.
	Най-сетне беше готова и оставаше само Джовани да я одобри. Той се появи иззад завесата и я огледа. Изглеждаше изненадан, после кимна.
	Тя стоеше близо до двойните врати, готова всеки момент да излезе. Вместо да пренебрегне публиката, този път я огледа. Беше изненадана от броя на присъстващите. Само дарителите, платили значителна сума, бяха допуснати, но очевидно се бяха промъкнали и неканени гости. Те стояха зад последните редове.
	Случи се едва доловима промяна в осветлението и музиката. Пулсиращият звук стана по-дълбок, създавайки напрегната атмосфера. Алисън стоеше неподвижна, очаквайки потупването по рамото, което й даваше знак да тръгне, а мислите й препускаха. Опита се да прочисти съзнанието си от всякакви мисли, но не се получи. Дали Лиам не беше в тълпата? Би било странно, но вече очакваше всичко. Беше се появил на улицата, когато Уил я пресрещна. Беше там, когато колата й излетя надолу по хълма. Вероятно дори бе присъствал на дипломирането й. Сякаш се появяваше в най-необичайните моменти.
	Асистентът на Джовани обикновено й прошепваше нещо скандализиращо точно преди да тръгне по подиума, за да й помогне да се отпусне. Мислеше, че е забравил, но се оказа, че и тази вечер не беше изключение.
	— Помни трите правила, Алисън. Не трябва да се спъваш, усмихваш и да повръщаш върху публиката.
	Тя почти избухна в смях. Да не повръща върху публиката? Скоро нямаше да може да изтрие тази представа от ума си.
	Питър стоеше зад нея и когато музиката достигна кресчендо, докосна рамото й.
	— Тръгвай — прошепна й.
	Тялото й включи на автопилот и тя вървеше точно по начина, по който се предполагаше — с дълги крачки, с високо вдигната глава, без каквото и да е изражение. В края на подиума спря за секунда-две, след това се завъртя и тръгна обратно. Изпратиха я бурни аплодисменти.


	Докато екипът на Джовани преобразяваше Алисън, Джъд Бронски чакаше да бъде разпитан.
	Изключително непривлекателен, със съответстващ на външния му вид характер, Джъд имаше телосложението на горила, факт, с който се гордееше, защото вярваше, че размерът му придаваше по-заплашителен вид, а в неговата сфера на дейност това беше задължително изискване. Джъд имаше дълги крайници, а по кокалчетата на ръцете и от ушите му растяха косми. Не обичаше да се грижи за себе си. Бръснеше се, защото си мислеше, че изглежда по-млад от тридесет и две години без брада, но нищо повече. Вземаше душ само когато беше в настроение, което не се случваше често, но той вярваше, че одеколонът върши повече работа от сапуна. Малкото приятели, които имаше, го наричаха Тарзан, но прякорът му харесваше, защото го караше да се чувства дързък.
	Сега не се чувстваше така. Седеше в стаята за разпит, потеше се обилно и чакаше агентът от ФБР да му каже защо е задържан. Щеше да поиска адвокат, но не и преди да разбере в какво го обвиняваха. Може би просто подпитваха. Може би дори не беше заподозрян и не знаеха какво е направил. Така е, реши той. Просто опипваха почвата.
	Джъд беше сигурен, че не разполагат с уличаващо доказателство. Колата, която бе използвал, за да изблъска жената от пътя, вече беше в автоморгата и скоро щеше да бъде разглобена и смачкана. Братовчед му Еди, който бе собственик на автоморгата, обеща, че ще го направи възможно най-бързо. Като предпазна мярка Джъд бе избърсал колата. По нея нямаше нито един пръстов отпечатък. Беше много педантичен и сигурен, че не е пропуснал нито сантиметър. Не, ФБР не разполагаше с нищо срещу него и единствената причина да седи там и да чака беше, че търсеха информация.
	Притесняваше се от агента, който щеше да го разпитва. Беше чул другите агенти да говорят за него с уважение, но и с известно безпокойство. Джъд реши, че всичко това е постановка, за да го сплашат.
	Беше сбъркал. Точно тридесет секунди след като специален агент Лиам Скот влезе в стаята за разпити, Джъд се разтрепери от страх.
	Първо влезе друг агент. Той застана до прозореца, скръстил ръце, мълчалив и бдителен. После влезе Лиам Скот. Той хвърли една папка на масата и извисявайки се над Джъд, каза:
	— Обвинен си в опит за убийство.
	— Какво? Не съм се опитвал да убия никого.
	— На твое място щях да си потърся адвокат, защото по всичко личи, че ще прекараш остатъка от живота си в затвора.
	Досега не му бяха казвали да си намери адвокат. Детективите обикновено се опитваха да го откажат от тази идея. Този агент беше различен.
	— Не разполагате с доказателства — заекна той. — Не ми трябва адвокат, защото не съм направил нищо лошо.
	Блъфът не проработи.
	— Камерите за наблюдение по магистралите показват, че си следил Алисън Трент. Намерихме колата ти, боклук такъв. Опита се да убиеш жената, която обичам. Бих могъл да те убия точно тук и сега.
	Погледът на агента предизвика студени тръпки по гърба на Джъд.
	— Но аз дори не я познавам. Защо ми е да я убивам? — попита, опитвайки се да звучи искрено.
	— Ще попитаме братовчед ти Еди, когато свидетелства срещу теб.
	Джуд разбра, че е притиснат в ъгъла. Бе се надявал, че агентът лъже за намирането на колата, но сега разбра, че казва истината. Проклетият му братовчед. Еди не бе изпълнил обещанието си да унищожи колата, а Джъд му беше дал сто долара, за да го направи бързо. Ама че мърляч, помисли си той.
	Лиам си погледна часовника и се запъти към вратата. Алисън беше в „Хамилтън“ и трябваше да я види, за да се увери, че е добре. С нея имаше двама агенти, но той нямаше да спре да се безпокои, докато бе далеч от него.
	— Арестувайте го — нареди той, когато стигна до вратата.
	— Чакайте. — Паникьосан, Джъд избъбри: — Искам сделка. Срещу по-леко обвинение ще ви кажа името на човека, който ме нае. Само ме обвинете в по-дребно престъпление.
	Лиам се засмя.
	— По-леко от опит за убийство?
	— Не се опитвах да я убия, честна дума. Търкалянето надолу по хълма беше инцидент. Исках само да я спра, но ударих бронята й прекалено силно.
	— Защо се опитваше да я спреш?
	— За да й открадна лаптопа.
	Лиам опря ръце на масата и се наведе напред.
	— За кого работиш?
	— Имаме ли сделка? — Погледна Лиам и другия агент в очакване.
	— Зависи — каза Лиам. — С каква информация разполагаш?
	Джъд настояваше.
	— Първо искам сделка.
	— Помогни ни, за да ти помогнем и ние.
	Джъд пое дълбоко дъх и каза:
	— Фред Стайлс.
	— Какво направи Фред Стайлс? — попита Лиам.
	— Той е човекът, който ме нае. Виждате ли? Оказвам ви съдействие.
	Лиам знаеше, че Бронски не е приключил с признанието. Езикът на тялото му го показваше. Той се гърчеше и не смееше да го погледне в очите.
	— Не беше опит за убийство — настоя Джъд. — Трябваше само да взема лаптопа й и да я накарам да дойде с мен. — Той се осмени да хвърли бърз поглед нагоре и пожела да не го беше правил. Агентът наглеждаше готов да избухне.
	— Къде щеше да я заведеш? — попита Лиам.
	— Нямам представа. Трябваше да я заловя и да се обадя, за да ми кажат къде да я оставя. Знаех само, че трябвало да завърши някаква програма. Смятах, че колкото по-малко знам, толкова по-добре. Не исках да пострада и щях да се спусна по хълма, за да проверя дали е добре, но видях, че идва кола, затова се махнах оттам.
	— Къде е Стайлс сега?
	— Не знам. Не съм го виждал, откакто ми възложи задачата. Стайлс може да бъде истински гадняр, ако не стане на неговото. Свикнал е да получава това, което иска. Надявах се, че ако се покрия за известно време, ще се успокои. Вероятно вече е възложил задачата на друг. Това, което знам със сигурност, е, че няма да се откаже. Той ще изпрати…
	Лиам излетя през вратата, преди Джъд да довърши изречението.


>	Двадесет и седма глава

	Зад завесата Алисън остави Питър внимателно да й свали роклята. След като облече копринената си пола и блузата, тя седна пред огледалото и разви плитката си. Решеше косата си и мислеше за Лиам. Всъщност очакваше да го види в публиката. Колкото по-дълго мислеше за него, толкова повече се ядосваше и по-силно четкаше. След няколко минути косата й беше права и блестяща, а гневът й беше утихнал. Най-сетне осъзна, че се държи глупаво. Просто искаше да се самосъжалява. Как да не го прави? През последните няколко седмици й казаха, че е съсипала живота на безброй хора. Беше съсипала живота на Уил, защото не го измъкна от затвора. Беше съсипала живота на леля си и чичо си, защото не искаше да излъже в съда заради тях. И, о, да, също така беше разрушила живота на Брет и на Стайлс, защото не им позволи да откраднат програмата й.
	Всички ли бяха луди? Или тя не беше наред с главата? Струваше си да помисли по въпроса.
	Взе памучно тампонче и мицеларна вода и изтри сенките от очите си. Реши да премахне останалата част от грима вкъщи. Агентите на ФБР я чакаха.
	Партито се беше преместило в банкетната зала, където храната и напитките бяха в изобилие. Джовани както обикновено бе в центъра на вниманието.
	Алисън излизаше от гримьорната, когато Питър я намери и й подаде чантата.
	— Гаджето ти е тук — каза той. — Помоли да ти напомня да го изчакаш в градината.
	Тя понечи да му каже, че няма гадже, но после си промени намерението.
	— Как изглежда?
	— Колко гаджета имаш?
	— Загубих им бройката — отвърна тя. — Сега, моля те, кажи ми как изглежда?
	— Доста висок, с руса коса, но честно казано, скъпа, мисля, че прекалява с автобронзанта.
	Тя се вцепени. О, боже, та той описваше Брет. Вероятно бе дошъл, за да я заплашва. А освен това имаше склонност към насилие. Бе ставала свидетел на гневните му изблици. Опита се да запази самообладание.
	— Добре ли си? — попита Питър. — Пребледня.
	— Добре съм — отвърна тя. Питър се отправи към партито и тя извика след него: — Кажи на Джовани, че ще му се обадя по-късно. Тръгвам си.
	— Няма нужда да бързаш, Алисън. Аз съм тук — чу гласа на Брет точно зад себе си.
	Тя се затича към вратата, но Брет го очакваше и се вкопчи в ръката й. Дръпна я силно, за да се обърне към него. Бяха сами в гримьорната. Всички останали бяха отишли на партито. Нямаше кой да й помогне.
	Очите му блестяха от омраза.
	— Идваш с мен.
	— Къде?
	— Трябва да оправиш кашата, която забърка. Отне ми всичко. Сега искам да ми го върнеш.
	— Аз ли ти отнех всичко? — Беше толкова изненадана от абсурдната му забележка, че за секунда загуби ума и дума. — Ти се опита да откраднеш моята програма и да я представиш за своя.
	Той стисна още по-силно ръката й, докато тя извика.
	— Поръчах си нова кола, която не мога да изплатя, както и апартамент в Саут Бийч, а заради теб нямам и цент. Ти ми отне всичко и ти ще ми го върнеш.
	Не можеше да повярва как той оправдава действията си.
	— Смяташ, че ако кажеш, че е твое, това го прави твое? Няма да ти преотстъпя труда си.
	— Програмата ми принадлежи. Работил съм по нея и ти не можеш да докажеш противното.
	— Не знаеш какво говориш. Няма начин това да ти се размине.
	Видя, че го обзема паника. Той я разтърси здраво. Тя се изненада от силата му.
	— Ти ме унижи пред колегите и инвеститора ми — каза той.
	— Стайлс ли имаш предвид?
	— Разбира се, че него имам предвид. Той ще ме принуди да изпълня обещанието си да спечелим милиони. Не трябваше да се обръщам към него, не трябваше да искам пари от него, но не осъзнавах колко е опасен и сега… моля те, Алисън. — Показната му храброст започна да изчезва и вече не бе опасен, а просто жалък.
	— Пусни ме — настоя тя.
	— Дай ми липсващия програмен код.
	Брет беше отчаян. Беше се гмурнал в дълбокото и сега се давеше.
	— Не. — Тя се опита да отблъсне ръката му, но той не я пускаше.
	— Вече имам купувачи — продължи той. — Ще получиш процент от печалбата.
	— Не.
	— Ако не те заведа при него, с мен е свършено.
	— Ще трябва да ме измъкнеш оттук, а двамата мъже отвън няма да ти позволят да го направиш.
	— Видях ги. Нали не смяташ, че не съм планирал път за бягство?
	— След около пет секунди ще започна да крещя.
	— Не исках да се стига дотук — каза той. Извади пистолет от джоба си и й го показа с пръст на спусъка и насочена към нея цев.
	— Откъде го взе? — Шокът й пречеше да разсъждава трезво.
	— Стайлс ми го даде.
	— Боже мой, Брет. Ти не си убиец. Не се занимавай с него. И се отърви от този пистолет.
	Той се държеше така, сякаш не беше чул и дума от това, което му каза.
	— Заклевам се, че ще те застрелям, ако не тръгнеш. Ако аз не мога да получа тази програма, и ти няма да можеш да я продадеш. Ще те убия, без да ми трепне окото.
	Притисна я с пистолета и я бутна към вратата, която водеше към градината. Тя я отвори, пристъпи крачка напред и спря.
	— Тръгвай — заповяда Брет, като я ръгна в ребрата.
	— Съжалявам, Брет — каза тя.
	— За какво? — попита той саркастично. — Че провали живота ми?
	— Не, съжалявам, че ще бъдеш застрелян. Предполагам, че адски ще боли.
	Брет направи крачка напред и тогава видя Лиам, застанал пред вратата с насочен пистолет.
	— Махни се от пътя ми. Няма да я нараня. Просто ще поработим по програмата и ще я откарам вкъщи. — Трескаво търсеше думите, все още с ръка на пистолета.
	— Пусни я и вдигни ръце — нареди Лиам.
	Брет поклати глава и придърпа Алисън по-близо.
	— Той има пистолет — предупреди тя.
	— Знам. — Гласът на Лиам беше спокоен и твърд. — Горе ръцете.
	Брет реагира. Измъкна пистолета от джоба си и го вдигна, когато Лиам стреля. Преди Брет да спре да вие от болка, Лиам грабна пистолета от ръката му и издърпа Алисън настрани.
	— Ти ме простреля — извика Брет. — Простреля ме в ръката.
	Лиам кимна.
	— Да, направих го.
	Двамата агенти дотичаха. Алисън се приближи до Лиам и ги гледаше как слагат белезници на Брет. Когато единият от агентите го поведе навън, Брет го хвана за ръката и помоли да го заведат в болница. Другият агент се обърна към Лиам.
	— Ние го поемаме оттук — каза той и после се обърна към Алисън. — Мога да ви изпратя кола.
	— Ще те закарам вкъщи, Алисън — каза Лиам със сериозен, нетърпящ възражения глас.
	— Чакай малко. Какво правиш тук? — попита тя. Едва сега осъзна, че той се беше появил изневиделица. — Знаеше ли, че Брет ще дойде?
	Лиам се опита да я поведе, но тя се опъна. Видя, че очаква отговор, и отстъпи.
	— Дойдох заради теб — започна той и продължи, преди тя да успее да реагира: — Знаех, че някой ще те преследва, и исках да те изведа оттук и да се уверя, че си в безопасност. Ако нещо се беше случило с теб…
	Не можа да продължи. Мисълта да я загуби беше непосилна. Той я прегърна и притисна към себе си.
	Тя го усети, че трепери.
	— Бил си загрижен за мен.
	— Да, по дяволите, безпокоях се. — Той я целуна по челото, после се отдръпна от нея. — Човекът, който избута колата ти от пътя, е работил за Стайлс. Името му е Джъд Бронски и той ще свидетелства срещу копелето. Определено има какво да разкаже.
	Удивена от това докъде е бил готов да стигне Стайлс, тя прошепна:
	— Той е дал на Брет пистолета. Не знам дали щеше да ме застреля.
	— Сигурен съм, че Стайлс или някой от хората му не биха изпитвали угризения. Той е искал не само твоя лаптоп, а и теб самата. Бил е сигурен, че ще те принуди да му дадеш останалата част от програмния код за твоя софтуер. Ти щеше да изчезнеш безследно, а той щеше да продаде програмата и да натрупа състояние.
	Беше й трудно да възприеме всичко това.
	— Къде е Стайлс сега?
	— Току-що ми се обадиха. Благодарение на показанията на Бронски знаят точното му местонахождение. Намира се в затворен комплекс на около половин час от Бостън. В момента агентите го арестуват.
	Почувства слабост от облекчение.
	— Брет ми каза, че се страхува от Стайлс. Сега разбирам защо. Не мога да не го съжалявам.
	— О, не.
	— Какво? — попита тя, объркана от реакцията му.
	— Няма да се опитваш да сключиш сделка за Брет или да молиш от негово име. Никога няма да забравя, че бе насочил пистолет срещу теб. — Той я хвана за ръка и тръгна към фоайето. — Не ми харесваш с толкова много грим — каза той, надявайки се да смени темата, докато възвърне самообладание.
	— И на мен не ми харесва, че изглеждаш полужив.
	— Не ми харесва някой да насочва оръжие срещу теб.
	— И на мен не ми хареса особено — отвърна тя.
	— Адски се изплаших.
	Тя го погледна.
	— Аз също.
	Бяха в средата на фоайето, когато той спря и се обърна към нея.
	— Никога няма да позволя някой да те нарани.
	— Знам.
	Той се наведе и я целуна. Сега не му беше нито времето, нито мястото, каза си той, но нямаше значение.
	— Обичам те, Алисън.
	— Знам.
	Тя се опита да продължи, но той я спря.
	— Само това ли ще кажеш?
	— И аз те обичам, Лиам.
	Тогава той я целуна. Устата му покри нейната в целувка, която не премълчаваше нищо. И двамата едва си поеха дъх, когато той вдигна глава. Тя се опита да направи крачка назад. Той не й позволи.
	— Няма ли да ми кажеш, че утре заминаваш и че между нас няма да се получи заради работата ти? — попита тя.
	Ръцете му бяха обвити около кръста й и той я гледаше в очите, когато й отговори:
	— Да, точно в това вярвах… досега. Изглежда, не мога да стоя далеч от теб. Забелязала ли си?
	— Забелязах.
	— Какво да правим в такъв случай? — попита той.
	Очите й проблясваха дяволито и той нямаше търпение да чуе отговора й.
	— Ти си противоречиш, Лиам, но ще се радвам да ти обясня как стоят нещата.
	— Противореча си, така ли?
	Той не я остави да му обясни. Изведнъж нямаше търпение да я отведе в апартамента й, за да й покаже колко много я обича. Чак когато пътуваха, тя успя да привлече изцяло вниманието му.
	— Няма да стоя и да те гледам как се убиваш от работа. Няма да го направя, Лиам. Работя по осемдесет часа на седмица за Филипс заради този глупав договор, но веднага след изтичането на шестте месеца, нещата ще се променят. Имам нужда от живот извън компютъра си.
	Той кимна, но не казаха и дума повече, докато не стигнаха до апартамента й. Мълчанието му я тревожеше.
	— За какво си мислиш? — попита най-накрая тя.
	— И аз имам нужда от живот.
	Очите й се напълниха със сълзи.
	— Наистина ли?
	— Знаеш ли какво още ми е нужно?
	— Какво? — прошепна тя.
	— Имам нужда от теб. — Той сложи ръце на кръста й и я притегли по-близо. — Обичам те. — Замълча за миг и после каза: — Напуснах работа.
	— Какво… Ти, какво?
	— Много мислих през последните няколко седмици. Трябваше безпристрастно да се поровя в душата си, но най-накрая разбрах какво искам. Уведомих Бюрото, че ще подам оставката си в понеделник.
	Тя се отдръпна слисана, за да може да го мушне с пръст в гърдите.
	— Но ти обичаш работата си. Как така ще напуснеш? Какво ти е станало? Не знаеш ли да правиш нещата умерено? Винаги ли трябва да бъде всичко или нищо? Спри да ми се хилиш. Опитвам се да те накарам да мислиш за бъдещето си.
	— Мисля за бъдещето си — настоя той.
	Тя му позволи да я целуне, преди да попита:
	— Каква беше реакцията, когато им каза, че напускаш?
	— Повишиха ме.
	— Повишиха те? — повтори тя. — Ти си повишен?
	Той сви рамене.
	— Иди ги разбери.
	Той взе ръката й и я заведе в спалнята.
	— Новата ми позиция не е обвързана с толкова чести пътувания. Обучих достатъчно агенти, които могат да вършат моята работа.
	Учудена от това, което й казваше, тя се обърна безмълвна към него.
	— Скъпа, ако не си свалиш дрехите, не мога да те прелъстя.
	Отчаяно искаше да я докосва, но първо я остави да си измие грима. Когато тя се върна в спалнята, поставиха нов рекорд по събличане. Той искаше да действа по-бавно, но страстта беше прекалено силна. Всичките чувства, които криеше в себе си толкова отдавна, избухнаха в прекрасен миг на екстаз.
	По-късно, когато лежеше до него, Алисън започна да се смее без причина, просто защото бе безумно щастлива.
	— Следващия път ще действаме бавно, обещавам — каза той и после се засмя, защото знаеше, че с Алисън това е невъзможно.
	Той се наведе и хвана ръката й.
	— Мислех си…
	Тя изчака и когато той не продължи, попита:
	— Да?
	— Какво?
	Той изглеждаше замислен. Какво ставаше в ума му?
	— Ти каза, че си мислиш…
	— Точно така. Мислех си, че ще искаш да се прибирам при теб всяка вечер.
	Тя се усмихна.
	— Да, всъщност очаквам да се прибираш при мен.
	Той търсеше правилните думи, чувстваше се неуверен и несигурен, което му беше съвсем чуждо.
	— И мисля, че ще искаш да спиш в леглото ми всяка вечер, затова това вероятно би трябвало да бъде нашето легло.
	— Отново си прав. Лиам, какво се опитваш да кажеш?
	Той сви рамене.
	— Мисля, че ще трябва да се оженим.
	— Да, ще трябва.
	Той се ухили.
	— Добре, щом попита, ще се оженя за теб.
	— Не съм те питала…
	— Разбира се, че го направи. Току-що.
	— Трябва да те предупредя, че няма да е нормален.
	— Сексът или бракът ни?
	— Бракът ни.
	— Аз и не очаквам да бъде.
	— Аз не съм нормална — прошепна тя. — Трябва да го знаеш.
	— Скъпа, разбрах това пет минути след като те срещнах. Ти си много повече от нормална.
	Очите й се изпълниха със сълзи.
	— Това е най-милото нещо, което някога си ми казвал. Какво ти става?
	— Обичам те. Това ми става.
	Тя се сгуши в него и затвори очи.
	Той погали нежно косата й с върховете на пръстите си.
	— Предполагам, че ще трябва да започнем да търсим градска къща някъде в Силиконовата долина.
	— Във връзка с това…
	— Какво?
	— Мисля, че трябва да живеем тук, в Бостън.
	— Така ли? Това ме устройва идеално — призна той.
	— Все пак ще премеря сили с момчетата — каза тя. — Веднага щом завърша най-новото си оръжие, всички ще го искат. Но ФБР ще го получи най-напред.
	— Значи ще създадеш фирмата си в нашия дом?
	— Във връзка с това…
	Той трябваше да потисне смеха си. Тя звучеше толкова сериозно.
	— Да?
	— Бих искала да продължа да работя за Филипс.
	— Ти сериозно ли?
	— Хайде, смей се. Знам, че го искаш.
	Той направи точно това. След като се успокои, тя му обясни, че все пак щеше да ръководи компанията си с Джордан.
	— Моля те, не казвай на Филипс.
	— Ще забележи, когато продължиш да идваш на работа.
	— Той ще тържествува.
	— Да, ще го направи.
	— Но условията на работа ще трябва да се променят. Ще бъда на разположение само при непълно работно време. И не искам повече да ми посочва стола. Толкова е грубо.
	— Той обича да посочва. Наистина ли ще му отнемеш това удоволствие?
	Тя въздъхна.
	— Добре, ще го оставя да посочва стола.
	— Толкова е лесно да бъдеш убедена — изсмя се той.
	— Хей! — Тя го мушна с пръст.
	Лиам сграбчи ръката й и я целуна.
	— Кога ще кажеш на Шарлът, че ще останеш в Бостън?
	— Във връзка с това…
	— Искаш аз да й кажа.
	— Първо ще й кажа, че ще се женим, а после ще намекна, че оставаме в Бостън. Вероятно ще обвиня теб.
	— Устройва ме. Ще й кажеш ли, че най-после се опълчи на леля ви и чичо ви и наистина ги постави на мястото им?
	— Сигурно — каза тя. — Но това, изглежда, не помогна. И двамата все още се обаждат. Чичо Ръсел винаги е пиян и винаги крещи.
	— Ти направи достатъчно — каза той. — Умолявам те. Нека и аз да опитам. Мога да ги накарам да спрат.
	— Разбира се. Защо не? Опитай. Тогава могат да започнат да ти се обаждат на теб.
	— Не, няма — каза той, напълно уверен.
	— Спомена, че след повишението ще можеш да се оттеглиш и да оставиш другите, обучени от теб агенти, да поемат работата ти.
	— Точно така.
	Тя се надигна на лакът и подпря брадичката си, за да може да погледне в невероятните му зелени очи.
	— И каква по-точно е тази работа?
	Той отговори:
	— Може би някой ден, когато сме стари и побелели и се люлеем на предната веранда, гледайки внуците си, ще ти разкажа всичко.
	Тя го целуна по бузата и положи глава на гърдите му. За пръв път в живота си разбра какво е да обичаш и да бъдеш обичан.
	— Устройва ме — прошепна тя.
