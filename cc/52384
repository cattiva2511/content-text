>	Първа глава

	Дали не беше завила в погрешна посока, зачуди се Алма. Досега не бе идвала в този квартал на Виена — прекарваше времето си почти изключително в Първи район, в центъра, обкръжен от Рингщрасе*1. Там, в рамките на някогашните фортификационни съоръжения, се намираха големите дворци, Операта*2, Бургтеатър*3, изисканите магазини и лъскавите кафенета, където живееше и общуваше артистичната бохема на града, нейните приятелки и приятелите на собствените й родители. Тя поклати раздразнено глава. Само да не мисли за родителите си! Майка й, Ана Софи Мол, в миналото певица, сега просто не можеше да реши дали още да се прави на артистка, или, напротив, да се стреми да изглежда като дребна буржоазка. Пастрокът й Карл Мол*4 пък беше същински пън, който си въобразяваше, че има правото на решаваща дума във възпитанието й. Когато баща й беше жив, всичко бе много по-хубаво. Обаче Емил Шиндлер*5 почина, когато Алма беше на тринайсет. Малко след това Ана се омъжи за Карл Мол. Той беше художник като баща й, ала далеч не толкова талантлив, и Алма продължаваше да го смята за натрапник в своя живот.
	[*1 Рингщрасе — Кръглата улица, „Пръстенът“ — улица във Виена, опасваща централния градски район „Инере Щат“. — Б.пр.]
	[*2 Виенският императорски оперен театър, построен в стил неоренесанс и завършен през 1869 г., е сред най-значимите музикални средища в Европа. Днес се нарича Виенска държавна опера. — Б.пр.]
	[*3 Бургтеатър — Императорският театър във Виена, национален театър на Австрия, изграден в стил необарок, основан през 1748 г. — Б.пр.]
	[*4 Карл Мол (1861–1945) — австрийски художник от епохата на югендстил. — Б.пр.]
	[*5 Емил Якоб Шиндлер (1842–1892) — австрийски художник пейзажист, импресионист. — Б.пр.]
	Тя се отърси от мисълта за родителите и се съсредоточи върху намеренията си. Беше се запътила към Густав Климт*. През последните седмици той я бе умолявал отново и отново да му позира за портрет. Тя дълго се бе колебала, в крайна сметка репутацията му не беше от най-добрите. А после трябваше да измисли оправдание пред майка си, която никога не би й позволила да отиде сама в неговото ателие. Днес обаче всичко се беше уредило. Тя бе посветила в тайната приятелката си Елзе Ланер, която й осигури алиби. Майка й смяташе, че двете ще направят безобидно посещение у лелята на Елзе.
	[* Густав Климт (1962–1918) — виден австрийски художник — символист, основател на школата в изобразителното изкуство, известна като Виенски сецесион. — Б.пр.]
	Алма продължи забързано напред. Къщите на Йозефщетерщрасе бяха обикновени многоетажни сгради, построени, с цел да дадат покрив над главата на възможно повече хора. Тук напразно бихте търсили пиластри, поддържани от кариатиди балкони и белетажи. Алма се движеше в сянката на големите дървета, отделящи тротоара от пътното платно. Насреща й се зададе работник в широк панталон с кръпки на коленете, който се вторачи нагло в нея. Девойката стисна още по-здраво маншона си от кожа на къртица и прошумоля покрай него. Трябва да беше някъде тук! Най-после, ето го номер 21. Нали Климт беше казал 21? Или все пак 23? О, я стига! Двайсет и едно беше! Със свит стомах Алма натисна тежката порта, която се захлопна с гръм зад гърба й, така че тя изведнъж се озова в някакъв сумрачен пасаж между сградите. Отляво и отдясно изтъркани стъпала водеха към горните етажи. Наложи й се да примигне няколко пъти, докато свикне с мъждивата светлина. В края на пасажа се натъкна на вътрешен двор и точно пред себе си видя бялата, продълговата постройка, която й беше описал Климт — неговото ателие.
	Едноетажната сграда с нисък покрив от шинди* и с капаци на прозорците приличаше на градински павилион. Тя се спря нерешително пред двойната врата, чиято горна част беше остъклена, и се опита да надникне вътре. Дали направо да не почука? Нали, в крайна сметка, имаха уговорка.
	[* Шинда, от нем. Schindel — „капак“ на покрив вместо керемида. — Б.пр.]
	„Да“, с гордост си помисли, „аз имам уговорка с гениалния художник Густав Климт.“ Половин Виена се натискаше да бъде портретирана от него. Наистина половин Виена, защото именно жените копнееха да бъдат увековечени в цялата им красота на неговите картини голям формат, покрити със златист лак. Другата половина на Виена, мъжете на тези жени, плащаха цяло състояние за това. Един от последните модели беше Соня Книпс, съпруга на индустриалец, която бе само няколко години по-голяма от Алма. Климт я беше нарисувал в рокля от розов тюл, а очите й сякаш жив те изяждаха. Госпожа Книпс — една от звездите на виенската бохема — бе прочута не само с ексцентричния си начин на живот. Из Виена се носеха слухове, че Климт отдавал дължимото на женската красота не само чрез картините си; твърдеше се, че по време на сеансите се стигало до интимности. На картината Книпс държеше в дясната си ръка червен бележник. Злите езици говореха, че в него криела снимка на Климт. Алма се помъчи да си представи ситуацията: един мъж и една жена, оскъдно облечени, погледът на мъжа се плъзга по тялото на жената, която се излага на показ като съблазнителка… Да, имаше нещо в този Климт, комуто жените се отдаваха една след друга, макар майка й да го наричаше презрително „мъж под чехъл“.
	При тази мисъл я споходиха съмнения. Наистина ли беше добра идея да отиде сама в ателието на Климт и да му позира? Майка й щеше да я убие, ако научеше. Единственият мъж, при когото можеше да отиде сама, без придружителка, бе Густав Лабор, учителят й по пиано. Защото Лабор беше стар и сляп.
	Обаче Климт искаше да нарисува _нея_, Алма Шиндлер. И то без някой да му плаща за това!
	Вратата се отвори рязко.
	— Ето ви и вас най-после!
	Алма се стресна. Вече беше късно да се връща.
	Както обикновено, Климт носеше една от сивите си смачкани престилки, които висяха върху тялото му. А отдолу, разправят, не носел нищо, никакво бельо! При тази мисъл гостенката отново се притесни.
	— Няма ли да влезете? — попита той и пусна на пода мъркащата котка, която се гушеше върху свитата му ръка.
	— С удоволствие. — Сега вече Алма нито можеше, нито искаше да се връща.
	Той задържа вратата и я пусна пред себе си.
	В ателието беше хладно. Въпреки това девойката си съблече палтото и свали шапката с тясна периферия. Прокара длан по тила си и усети влажен кичур коса. Климт наблюдаваше внимателно жестовете й, ала тя се престори, че не го забелязва.
	В преддверието имаше тъмен шкаф за книги, отсреща — врата, водеща към същинското работно помещение, а отляво висеше голям портрет на жена в цял ръст, която се прегръща сама. Алма преглътна. Жената беше гола и гледаше предизвикателно. Коя ли беше? Със сигурност — не и дама от виенското общество, реномето й би било съсипано, ако някой я видеше такава. Или може би това платно се намираше точно по тази причина тук, а не в някой салон?
	— Харесва ли ви? — попита Климт.
	— Много — отвърна Алма, вирна брадичка и мина покрай картината.
	В съседното помещение имаше големи прозорци, които гледаха към градината и в момента бяха полузакрити със завеси, предпазващи от слънчевата светлина. В средата на стаята бяха разположени два големи статива, върху тях — незавършени картини. Покрай стените бяха опрени други картини в най-различен стадий на творческия процес. През един процеп между белите завеси Алма зърна градината. Ниски храсти, плодни дръвчета, нуждаещи се от подрязване, първите пъстри минзухари, жълти и лилави. Градината отразяваше същността на Климт — малко неподредена, предизвикваща към противоречия, пленителна.
	Мебелите в ателието бяха функционални, от красиви материали, всеки детайл беше грижливо обмислен. Тя разпозна произведения на Йозеф Хофман*1 и Коломан Мозер*2. Особено впечатление й направи един шкаф за инструменти, висок до хълбока, с чекмеджета с различна големина, разположени от четирите му страни, изработен със занаятчийски перфекционизъм. Някои чекмеджета бяха отворени и Алма видя, че съдържаха четки и туби с боя.
	[*1 Йозеф Хофман (1870–1956) — австрийски архитект и дизайнер, съосновател на артистичната група Виенски сецесион. — Б.пр.]
	[*2 Коломан „Коло“ Мозер (1868–1918) — австрийски художник, декоратор и дизайнер, оказал изключително влияние върху графичното изкуство на ХХ век. Съосновател на „Виенската работилница“ и на Виенския сецесион. — Б.пр.]
	— Прекрасна мебел, перфектна, всичко да ти е подръка — отбеляза тя и прокара ръка по повърхността.
	— Да, Хофман го проектира специално за мен.
	Климт, Йозеф Хофман и Коло Мозер бяха приятели на пастрока й Карл Мол. Алма обаче не проумяваше какво свързва тези изключителни мъже точно с нейния пастрок, когото тя презираше. Докато Климт… Вярно, че беше много по-възрастен от нея и можеше дори да й бъде баща. Но той бе толкова различен от всички мъже, които тя познаваше. Не толкова мазен и благовъзпитан. Климт говореше като каруцар в някоя бирария. Разправяха, че бил съблазнил поне сто жени и в момента имал връзка със снаха си. Освен това твърдяха под сурдинка, че страдал от онази лоша болест… Алма намираше всичко това хем за отблъскващо, хем за привлекателно. И точно сега отново я прониза мисълта, какво ли би било да бъде стотната любовница на Климт.
	Сладостни тръпки я побиха, като си помисли, че е тук съвсем сама с един известен в целия град прелъстител. Наясно беше, че прекрачва определена граница и си играе с огъня. Ама нали точно това правеше цялата работа толкова необикновена, такава авантюра! Заразглежда картините на чудно красиви жени в предизвикателни пози, окачени по стените. Скоро и тя щеше да бъде една от тях. А може би и нейният портрет нямаше да може да бъде показван пред публика, а щеше да виси тук, в ателието, където да го съзерцава само той…
	Зад нея Климт се прокашля. Алма се стресна — в мислите си се бе отнесла твърде далече.
	— Така се радвам, че най-сетне дойдохте, Алма.
	Той се приближи и я хвана за ръцете. Косата му вече оредяваше над челото, докато къдриците на слепоочията приличаха на ореол на светец. Макар той да беше всичко друго, само не светец. При тази мисъл Алма неволно се изкикоти.
	— Вече знам точно как искам да ви нарисувам. Във всеки случай на фона на градината, за да подчертая вашата естественост…
	„Странно, женските портрети на Климт никога нямат фон“, помисли си Алма. Най-много някое цвете, но обикновено — злато. Е, все пак той се държеше професионално и нервността й понамаля.
	— … Обаче искам най-напред да направя няколко скици, заради пропорциите. — Той премести единия статив и го разположи до прозореца. После й нареди да застане така, че да я вижда в профил. — Вдигнете ръце, сякаш си оправяте косата.
	Алма вдигна ръце, при което зърна за миг отражението си в остъклената вратичка на шкафа. Видя тънката си талия, пристегната с корсет, и пищния бюст над нея. Когато погледна отново към Климт, долови в очите му възхищение. „Той ме харесва“, помисли си девойката и изпита щастие. Вече много мъже й бяха казвали, че е красива, дори след един бал във вестника писаха, че тя била най-красивото момиче в цяла Виена. Освен външния й вид статията възхваляваше чара и общата й култура. Когато майка й прочете на глас тези изречения, Алма долови задоволството в гласа й. Още от деца Ана възпитаваше нея и сестра й Гретъл да бъдат харесвани. Досега Алма бе приемала комплиментите по-скоро с безразличие, но с Климт беше съвсем различно.
	Ръкавът на бялата й блуза се плъзна над лактите, пролетното слънце сгря кожата й. Тя притвори очи, за да усети още по-силно топлината върху лицето си. Навън първите за годината дроздове пееха в клоните на старото плодно дърво. Нещо в настроението около нея внезапно се бе променило. Тя отвори объркано очи и погледна Климт, който я зяпаше втренчено.
	— Не, не така! По-чувствено! Почакайте! — Гласът му беше променен, прозвуча някак сподавено. Той се приближи и нагласи ръцете й над главата, с леко заоблени лакти. — Така е по-добре, но все още не е, както го искам. Съблечете си блузата.
	Алма се поколеба. Огледа се. Можеше ли някой от околните къщи да види какво става вътре? Не, дърветата закриваха гледката. С треперещи пръсти тя разкопча блузата си. В крайна сметка тук ставаше въпрос за изкуство. Вече бе виждала много картини, на които жените бяха изобразени само по комбинезон. Вдигна отново ръце.
	Климт присви очи и я фиксира; бе застанал толкова близко, че тя усещаше дъха му върху ключицата си. С изненадващо нежен жест той хвана ръцете й и ги нагласи в друга поза. После изведнъж я грабна в обятията си и я целуна. Ръцете му блуждаеха по тялото й, обхванаха гърдите й, пропълзяха надолу по гърба й. Прекалено изненадана, за да реагира, Алма се остави за миг на тази прегръдка и на непознатото, възбуждащо чувство, което предизвика тя у нея. Когато ръцете му обхванаха дупето й, тя се отърси от вцепенението. Всичко това се случваше твърде бързо! Тя се освободи задъхано, грабна блузата си и хукна към вратата.
	— Алма! — извика зад нея Климт. — Моля ви, Алма. Върнете се. Това няма да се повтори.
	Тя му хвърли поглед през рамо.
	— Трябва да си помисля. Довиждане.


	На улицата си пое дълбоко дъх и забърза към трамвайната спирка. Докато пътуваше, си спомняше отново и отново докосванията на Климт. Лицето й поруменя. Там, където се бяха допирали ръцете му, кожата й гореше. Харесваше това възбуждащо чувство, обаче Климт се бе проявил като твърде настоятелен за нейния вкус. Не това бе искала тя.
	Щом пристигна вкъщи, девойката веднага се прибра в стаята си. Не би понесла разговор с майка си точно сега. Може би Ана щеше да забележи колко е объркана.
	Прекара останалата част от следобеда в мечти край малкото си бюро, без да е способна да формулира дори една ясна мисъл. Колко дълго бе чакала целувката на Климт и как отначало всичко беше хубаво. Но после се бе случило нещо друго. Нещо, което тя не владееше. С въздишка си призна, че решението й да си тръгне, е било правилно. При все това непрекъснато си представяше сцената в ателието. От главата й не излизаха картините, но преди всичко онова прекрасно чувство, което целувката му бе извикала у нея. Сякаш цялата й енергия се беше вляла в този акт. Дали да не седне на пианото и да изсвири няколко ноти? Музиката винаги й помагаше да намери себе си, ала подозираше, че днес би се оказала напълно безполезна. Ако беше мъж, може би щеше да успее да изрази в ноти или в стихове бушуващото в нея вълнение. Това мъжете го можеха. Те бяха в състояние да докоснат дупето на някоя жена и същевременно да композират песен или да скицират картина. Най-хубавите портрети на Климт бяха на жени, в които е бил нещастно влюбен. Пастрокът й рисуваше най-силните си картини, след като се беше скарал с майка й. Мъжете можеха да бъдат креативни и когато са влюбени. На жените им оставаха единствено чувствата. „Именно те им пречат да бъдат гениални, колкото и да им се иска това“, помисли си Алма.

	* * *

	Няколко часа по-късно, когато майка й почука на вратата, за да й напомни, че е дошло време да я съпровожда на пианото, Алма изпита нещо като благодарност, макар обикновено да се опитваше да кръшка от това задължение. Но все пак беше по-добре да изсвири за майка си няколко песни на Шуберт, отколкото да се отдава на безплодни разсъждения. Стига е мислила за Климт. Вместо да работи сериозно или да композира, бе пропиляла целия следобед.
	— Ей сега идвам — отвърна тя и потърси нужните ноти, които лежаха на пианото при другите.
	Дали щеше да се научи да владее по-добре чувствата си, ако бе ходила на обикновено училище? Открай време обучението й се състоеше единствено в седене часове наред в ателието на баща й, за да го наблюдава как рисува. Емил Шиндлер беше известен пейзажист. Ханс Макарт*, който бе обзавел почти цялата Рингщрасе в помпозния си стил и беше прочут с легендарните празненства в ателието си, където дамите носеха оригинални ренесансови костюми и на които музицираше самият Франц Лист, бе забелязал таланта му и го беше покровителствал, така той бе постигнал успех.
	[* Ханс Макарт (1840–1884) — австрийски художник и декоратор, дизайнер на мебели и интериори, художник по костюми, виден представител на академизма. — Б.пр.]
	Докато стоеше пред статива, баща й пееше с прекрасния си глас или разказваше на Алма съдържанието на цели книги. Пред очите й върху платното се раждаха точни до най-малките детайли, елегични пейзажи, съпровождани от тъжни или весели истории и песни. От ранно детство тези изпълнени с хармония и уют часове за нея бяха неразривно свързани с музиката. Песните на баща й, това взаимодействие на багри, думи и звуци, положиха началото на нейната любов към музиката.
	Когато Алма беше на шест, баща й купи голяма къща с парк пред портите на Виена, където семейството започна да прекарва летата. Малкият бароков замък „Планкенберг“ се намираше между Нойленгбах и Тулн. Детската й душа получаваше нови импулси благодарение на пищната природа. Тук се бе зародила любовта й към продължителните екскурзии и замечтаните разходки. От Виена Алма, родителите й и Гретъл пътуваха близо час с влака, а последните километри изминаваха с файтон. Когато триетажната къща изникна за първи път пред тях, момичето се ококори от почуда — толкова голяма беше. Емил Шиндлер й бе разказвал, че в нея имало дванайсет стаи, много повече, отколкото във виенското им жилище. Но не сградата беше предизвикала възхищението на момичето, не — очите й бяха вперени единствено в парка, обкръжаващ замъка. Тя сграбчи ръката на Гретъл, за да привлече вниманието й към него. Запуснат терен, обрасъл с бурени; тук нищо не бе подрязвано и прекопавано, както беше обичайно за обществените градини във Виена. Стогодишни липи, орехови дървета и чинари обрамчваха алеите. Навсякъде имаше ниши и беседки, гъсто обрасли с жасмин. Сега, в късната пролет, природата направо експлодираше. Какво ли удоволствие щеше да е да играят тук на криеница с Гретъл!
	Още същия ден тя откри великолепен бароков портал към подземие, наполовина скрит зад гъстата зеленина, която шумолеше и ухаеше многообещаващо. Любопитството на Алма тутакси бе събудено. Заедно със сестра си тя проучи тъмното като в рог и миришещо на мухъл помещение, в което бяха покълнали забравени картофи, а по пода с адски шум се търкаляха шишета. В главата й от само себе си се роди историята за принцеса, затворена тук от векове, която те сега щяха да спасят. Градината предлагаше нови и нови възможности за криеница и експедиции, на момичетата често се налагаше да си проправят път през зелени гъсталаци от повет и бръшлян. Алма и Гретъл се губеха с часове из местността.
	Вътрешността на къщата също предлагаше хиляди възможности за фантазии и пренасяне в чужди светове. Така например, по средата на огромното стълбище имаше нещо като олтар, разположен в една мрачна ниша. Там се мъдреха барокови свещници и дървена фигура, която ги следеше със страдалческия си поглед.
	— Навремето тя е живяла тук — обясни Алма на Гретъл, когато за първи път се спряха пред нея.
	Малката посегна да я хване за ръката.
	— Как така?
	— Била е дъщеря на първия собственик и когато баща й се оженил повторно, мащехата, която я мразела, я превърнала в статуя от дърво.
	Гретъл потрепери от ужас и поиска да узнае нещо повече, така че Алма продължи да съчинява историята, докато сама повярва в нея и се изпълни със страх. Оттогава момичетата всеки път затаяваха дъх, докато се изкачваха по стълбите.
	— Тук живеят духове — прошепна Гретъл първата вечер, преди да заспи. На Алма й се искаше да бъде голямата сестра, която не се страхува от нищо, обаче и тя вече бе забелязала сенките, които ги следваха в здрача, както и тихото поскърцване на дюшемето, когато ходеха в стаята. В този момент големият часовник, монтиран на фасадата откъм лицевата страна, удари с тенекиен звук, сякаш някой изпусна празна цинкова кофа върху каменния под. Алма изпищя.
	— Не биваше да влизаме в онова подземие насред гората. Май сме ги събудили — каза тя, след като се поокопити.
	Гретъл кимна.
	— Трябваше да послушаме мама. Нали ни беше забранила да ходим там.
	Ала Алма нямаше ни най-малкото желание да се съобразява със забраните на майка си.
	Открай време отношенията с майка й бяха обтегнати и двете често се караха, затова пък момичето боготвореше баща си. Не само защото я закриляше от често стихийната и несправедлива майка, но и защото споделяше с нея любовта си към музиката и изкуството. Той даваше крила на душата й и подкрепяше нейната фантазия.
	— Алма! Къде се рееш? Дай сега _Горски цар_*. — Гласът на майка й я изтръгна от мислите й.
	[* „Горски цар“ (Erlkönig) — балада от Йохан Волфганг фон Гьоте от 1782 г., по която е създадена музика от Франц Шуберт и Карл Льове. — Б.пр.]
	— Извинявай, мамо — каза Алма.
	Тя кимна на майка си за встъплението. Сигурно стотици пъти беше свирила нотите на _Горски цар_, те вече не бяха предизвикателство за нея, затова предпочиташе да съзерцава картината на баща си, окачена на отсрещната стена. Тя изобразяваше средиземноморски бряг с високи кипариси. Картината бе създадена по време на няколкомесечното му пътуване из Далмация и Гърция, където Емил Шиндлер трябвало да рисува изгледи от крайбрежните градове по поръчение на престолонаследника Рудолф*1. По време на пътуването си татко й бе получил като хонорар за една картина малко пиано, което подари на Алма. „За теб, моето голямо момиче, и за твоята музика.“ Тогава тя беше на девет. С това малко пиано бе започнала една страст, която оттогава определяше живота й. Алма вземаше редовно уроци по пиано и изучаваше композиране. Тя погледна отново картината и въздъхна. Баща й й липсваше повече от всеки друг човек на света. Ранната му смърт беше истинска катастрофа. Тогава за първи път бяха заминали на почивка край морето, чак на остров Зюлт*2. Алма беше запленена от пейзажа, най-вече от почти белите дюни, искрящи на слънцето. Северът се отличаваше с изчистени, еднообразни цветове: над белотата на пясъка имаше само синьо небе и нищо друго. С Гретъл правеха пясъчни крепости и събираха мидички. Очертаваше се спокойна почивка, докато не ги застигна нещастието. Сестричките седяха в трапезарията на пансиона и ядяха мляко с ориз и череши, когато се появи прислужницата със зачервени от плач очи.
	[*1 Ерцхерцог Рудолф Австрийски (1858–1889) — кронпринц на Австрия, Унгария и Бохемия, е единствен син на австро-унгарския император Франц — Йозеф и на императрица Елизабет Баварска (Сиси). — Б.пр.]
	[*2 Зюлт — най-големият от Севернофризийските острови, простиращ се в Северно море между бреговете на Германия и Дания. — Б.пр.]
	— Елате веднага. Случило се е нещо!
	Алма стана и хвана за ръка сестра си. Без сама да знае откъде й хрумна тази мисъл, тя внезапно изпита увереност, че баща й е мъртъв.
	Пред стаята им ги пресрещна Карл Мол, който бе дошъл с тях от Виена, с думите:
	— Кураж, дечица! Вашият татко си отиде.
	Алма понечи да влезе, та да го зърне още веднъж, но Карл Мол й препречи пътя. И изведнъж тя разбра, че защитеното й детство е свършило. Нейният обичан баща, нейният закрилник, мъжът, с когото бе прекарала най-съкровените часове и когото обичаше безгранично, вече го нямаше.
	Алма се просълзи, както често се случваше, когато мислеше за баща си, и не си направи труда да скрие сълзите си. Майка й я погледна изненадано. Нека да си мисли, че музиката я разплаква.
	По онова време майка им не беше в състояние да утеши Алма и Гретъл. Заминаха веднага, но трупът на Емил Шиндлер бе пренесен до Виена тайно в сандък за пиано, защото в Хамбург върлуваше холерата и в никой случай не биха им позволили да пренесат мъртвец през града. Дни по-късно, когато баща й бе погребан на огромните Централни гробища във Виена, Алма все още беше като вкаменена. По пътя към къщи тя видя как Карл Мол хвана майка й за ръката. Не знаеше какво означава това, но то я обърка. Момичето се затвори в себе си и се държеше опърничаво, особено по отношение на Карл Мол, който вече не криеше връзката си с майка им. В един неделен ден тя отказа да отиде с него на гроба на баща си, защото не понасяше да гледа как Карл, потънал в смирение, стои там, където нямаше какво да търси. Стигна се до скандал. Мол се извърна към нея и й удари звучен шамар. Алма се хвана за бузата, защото я заболя, и впери в него поглед, изпълнен с омраза. Потърси помощ от майка си, която обаче само я изгледа хладно и рече:
	— Махни се от очите ми.
	Момичето избяга от стаята. Никога в живота си не се бе чувствала толкова самотна и наранена. Как можеше майка й да й причини такова нещо? Как щеше да живее под един покрив с нея и с Мол?
	Малко по-късно тя чу да се захлопва входната врата — семейството бе тръгнало без нея. Алма заоглежда наоколо, искаше й се да чупи от гняв и отчаяние. Но после нещо я притегли към пианото и тя изля гнева си върху клавишите. Моментално се почувства по-добре. Разказваше на инструмента за самотата и за скръбта си, а пианото я слушаше и като че ли я разбираше. Беше същинско откровение.
	Часове по-късно, когато майка й надникна в стаята, тя продължаваше да седи на пианото. Вместо гняв и отчаяние сега усещаше само тъга, но и нещо като утеха. Изпълнена с удивление и щастие, Алма установи, че в тези самотни часове бе намерила успокоение в музиката. Край пианото се беше унесла в мечти за един по-добър свят. От този момент насетне тя търсеше и намираше утеха в музиката. Вземаше уроци при Аделе Радницки-Мандлик, реномирана преподавателка и професорка в Консерваторията. Тя разучаваше с нея Шуман, Шуберт и най-вече Вагнер, когото Алма скоро започна да смята за бог. Всеки ден се упражняваше с часове и бързо се научи да свири уверено, ръководейки се по нотния лист. Когато свиреше на пианото, мечтите я пренасяха в други, по-добри светове.


>	Втора глава

	Две седмици след посещението в ателието на Климт се случи един от онези хубави дни, каквито има само във Виена, когато още през февруари внезапно става топло като през пролетта. Алма се върна вкъщи от урок по пиано. С радост съблече палтото си, с което й беше станало твърде топло. От кабинета на пастрока си дочу възбудени гласове. Къщата на Терезианумгасе беше популярно средище на модерни художници и артисти, литератори, музиканти и архитекти. Сред старинните мебели в кабинета на Мол преди две години беше създаден Виенският сецесион*, чийто вицепрезидент беше той. А в тези дни господата градяха планове за основаването на артистична колония пред портите на Виена. Най-после майка й можеше да разгърне таланта си на домакиня. Вече пет години беше женена за Карл, ала Алма още не й бе простила това предателство. Девойката въздъхна, спомняйки си за своя баща, мъж с голямо сърце и прекрасен характер. Нямаше място за сравнение с този надут празноглавец, с този дребен буржоа, който сега командареше в къщата им. Най-много я дразнеше, че човек не можеше да бъде необезпокояван в собствения си дом. Сега например, Алма с удоволствие би седнала на пианото. В главата й се въртеше мелодия, която искаше да изсвири и да запише, но това можеше да стане само когато беше сама. За целта й бе необходимо пълно спокойствие, ала гостите на пастрока й вдигаха шум и се смееха. Освен това от кабинета се чуваше всичко. Алма въздъхна повторно. Остави нотите си до дрешника и заразглежда в огледалото искрящите си сини очи и тъмната си грива. Сутринта беше прибрала косата си в хлабав възел, така че да пада на меки вълни около лицето й. Останалата част бе навила на охлювчета, свити в кок отзад — една от певиците в Операта беше въвела тази нова прическа. Тя се завъртя пред огледалото и си помисли, че вече е твърде стара — на цели деветнайсет! — за да носи косите си разпуснати.
	[* Виенски сецесион — сдружение на художници и архитекти, част от постимпресионистичното течение ар нуво; художествен музей във Виена, открит през 1898 г., дело на архитекта Йозеф Мария Олбрих. — Б.пр.]
	— А, ти си се върнала, Алма. Ела при нас. — Майка й излезе от кухнята с поднос с освежителни напитки. — И Климт е тук. Обсъждат следващата изложба в Сецесиона.
	Алма потрепери. Климт е тук! Откакто беше избягала преди две седмици от ателието му по такъв детински начин — междувременно бе стигнала до заключението, че поведението й не подобава на възрастен човек — тя не го беше виждала, затова пък толкова повече бе мислила за него. Налагаше се най-напред да си събере ума, преди да се изправи пред него.
	— Ей сега идвам — припряно изрече тя. — Само да се поосвежа.
	И забърза по коридора към стаята, която делеше със сестра си. За щастие Гретъл я нямаше. Алма искаше да поразмисли. Как да се държи с Климт? Просна се на леглото, мислите й литнаха към първата им среща. Беше преди година, на изложбата по случай откриването на Сецесиона, където бе отишла с Гретъл и с майка си. Карл вече ги чакаше там, а до него стоеше Климт. Девойката го позна веднага по необичайното му облекло. Толкова мъжествено изглеждаше до пастрока й! Когато ги представиха, Алма забеляза в очите на Климт някакъв проблясък, нещо диво, опасно. Явно не беше от мъжете, които говорят, за да угодят на жените, и ръсят шепнешком нищо незначещи комплименти. Това веднага я привлече към него.
	— Колко сте красива, Алма — бе казал той, при което взе главата й между дланите си и я завъртя наляво и надясно, за да огледа по-добре лицето й. Досега никой мъж не я беше докосвал така. Не бе поискал разрешение; ръцете му миришеха на маслени бои, а тя усети физическата му мощ с всичките си фибри. В този момент се влюби в него.
	След изложбата майка й и Карл даваха вечеря. Във възбудата си тя бе написала погрешно името му на кувертната картичка* — „Климт“. Той бе мушнал картичката в джоба на сакото си, пускайки многозначителна усмивка. Оттогава търсеше близостта й. Тя постоянно го хващаше да се взира замислено в нея.
	[* Кувертна картичка — луксозна картичка с името и фамилията на лицето, поканено на официален прием. Поставя се непосредствено до приборите пред стола на госта. — Б.пр.]
	Дали я наблюдаваше като модел за картините си, или като жена? Когато знаеше, че той ще им идва на гости, Алма полагаше особени грижи за красотата си, а той се стараеше да разговаря с нея на четири очи. През следващите месеци връзката им ставаше все по-тясна, Климт я водеше по музеите, където дискутираха с часове за изложените картини и изобщо за изкуството. Той й обясняваше собствените си творби, дори й показваше скици и предварителни наброски и я питаше за мнението й. Алма се чувстваше добре в компанията му, разговорите им й напомняха за щастливите часове с нейния баща. Още тогава бе развила обигран усет за картинните композиции, а от прочетеното знаеше какво е имал предвид художникът, когато е изобразявал върху платната си сцени от митологията. Скоро вниманието й бе погълнато изцяло от картините на Климт. Тя мечтаеше той да я вижда така, както вижда дамите от виенското общество или жените от света на легендите, които рисуваше сред опияняващо изобилие от злато и красота.
	Към разговорите за изкуство скоро се прибави още нещо: случайно докосване с ръка, поглед или въздишка, комплимент. При този спомен по устните й пробяга усмивка. Между нея и Климт се бе зародило нещо специално. Сигурна беше, че всеки малък жест е знак за сериозната му любов. Как бе копняла през цялото време той да я целуне! Преди няколко седмици пак седяха в ателието на пастрока й и спореха разгорещено. Както винаги Климт беше нагласил нещата така, че да седи до нея, и не я изпускаше от очи. Алма им бе разказала за един особено упорит обожател, от когото едва се отървала на танците предната вечер. Изведнъж забеляза погледа на Климт, който сякаш я изяждаше. Тя спусна надолу ръкавите на блузата си, които преди това бе вдигнала над лактите, но после премисли и пак ги бутна уж случайно нагоре, за да привлече вниманието върху прекрасната нежна закръгленост на ръцете си. Това не остана скрито за майка й, която я засипа с упреци. „Внимавай, хората са почнали да говорят за теб и Климт.“ Алма намираше тези предупреждения по-скоро за ласкателни, фактът, че майка й бе против, правеше Климт още по-интересен за нея. А после той я беше помолил да дойде в ателието му, сама. И тя бе отишла и бе побягнала от настойчивостта му като някое девойче в пубертета!
	Уф! А сега лежеше на леглото си и не знаеше какво да му каже.
	— Алма! — провикна се майка й. — Къде се бавиш?
	— Идвам. — Девойката стана, още веднъж хвърли поглед в огледалото, после тръгна по коридора, вирна брадичка и си наложи да се усмихне, преди да влезе в бащиния си кабинет. Улови погледа на майка си, която кимна едва забележимо. През последните години Ана не пестеше съвети и напътствия относно държането на голямата си дъщеря, а когато красотата й взе да става все по-ярка, майката започна да я бута на преден план и да се кичи с нея. Алма имаше задължението да омагьосва. Подобна поява в някоя стая беше от по-лесните упражнения, дори девойката да бе нервна както в случая. Макар и неохотно, тя изпита благодарност за майчините си указания.
	Както обикновено Карл Мол седеше на едно от големите кресла с облегалка като разперена паунска опашка. Тук бяха Коло Мозер, хубавецът Алфред Ролер*1, Йозеф Хофман с един от своите ученици, и Макс Буркхард*2. А също и Олбрих, архитектът на новата сграда на Сецесиона, която бе открита през ноември. Мъжете носеха черни костюми и вратовръзки и седяха на дълбоките кожени фотьойли, преметнали крак връз крак, с цигара в ръка. Между тях, на табуретка, с гръб към нея, се бе настанил Климт. Алма се вторачи в него, дори видът на бедрата му я правеше нервна. Този ден той носеше костюм, който обаче му беше твърде голям, плюс това — измачкан.
	[*1 Алфред Ролер (1864–1935) — австрийски художник, илюстратор, театрален декоратор, сценограф, дизайнер и педагог, един от основоположниците на стила модерн в австрийската живопис. — Б.пр.]
	[*2 Макс Буркхард (1854–1912) — австрийски театрален директор, театрален критик, писател и юрист, от 1890 до 1898 директор на виенския „Бургтеатър“, където прави важни нововъведения. — Б.пр.]
	С влизането й в стаята Макс Буркхард, бившият директор на виенския „Бургтеатър“, скочи да я посрещне. След смъртта на баща й той се бе превърнал в нещо като неин наставник и беше развил вкуса й към литературата. Един ден на вратата се позвъни и куриер й достави две големи кошници с книги, които да прочете. Сред тях бяха Ницше и Шницлер*. Алма се нахвърли върху четивото, макар че отначало не разбираше всичко. Тогава именно започна да записва в тетрадка отделни изречения, които особено й харесват, а с времето придоби сигурен усет за това кои текстове й допадат и кои не. От книгите до драматургията беше само една крачка: Макс Буркхард й подаряваше и билети за театър и обсъждаше пиесите с нея. Посещенията на театъра и Операта се превърнаха в неин любим навик; през сезона почти не минаваше седмица, в която да не гледа поне един спектакъл.
	[* Артур Шницлер (1862–1931) — австрийски писател и драматург, един от най-ярките представители на стила Виенски сецесион. — Б.пр.]
	— Алма! — възкликна Макс Буркхард, приближавайки се с разтворени обятия. В последно време тя съзираше в погледа на този мъж нещо повече от приятелски чувства. Поздрави с лъчезарна усмивка и него, и останалите гости. Последен, подчертано бавно, към нея се извърна Климт. Девойката усети как се изчервява, щом срещна пронизващия му поглед. Той се приведе над ръката й и тя видя напрегнатите мускули на челюстта му. Затаила дъх, очакваше да каже нещо, но той не продума и отново се обърна към Коло Мозер. С бясно разтуптяно сърце Алма седна на дивана до Буркхард.
	Мъжете продължиха гръмогласния си разговор за следващата изложба в Сецесиона, която трябваше да бъде открита идния месец. През двете години на своето съществуване Виенският сецесион бе преобърнал с главата надолу целия културен живот на столицата, а с построяването на сградата си на Карлсплац се беше сдобил със собствен дом, превърнал се в обект на безброй подигравки и хули. Наричаха я „Зелката“ или я оприличаваха с „асирийски обществен клозет“. За мнозина сградата, както и показваното в нея модерно изкуство, просто бяха прекалено неразбираеми. А сега Климт щеше да изложи там своята _Nuda Veritas_*, една абсолютна провокация. Той беше донесъл картината. Сега стана и я вдигна високо, та всички да я видят. Тя изобразяваше в цял ръст гола жена с червени коси. Срамните й косми също бяха червени. Климт не бе сметнал за нужно да ги прикрие по какъвто и да било начин. И сякаш това не беше достатъчно, ами картината носеше и надпис: _Ако не можеш да се харесаш на всички с делата и изкуството си, харесай се на малцина. Да те харесват мнозина е зло. Шилер_.
	[* „Голата истина“, картина на Густав Климт от 1899 г., създадена в стил ар нуво. — Б.пр.]
	— Това ще накара хората да загубят ума и дума — каза Климт.
	— Трябва да ги разтърси! — провикна се Ролер.
	— Ако нямаме късмет, ще я забранят — обади се Мол.
	— Тогава картината ще привлече вниманието, което заслужава! — ревна Климт.
	Алма потърси погледа му, ала той беше толкова погълнат от разговора, че не забеляза. Буркхард я изгледа въпросително, в очите му проблесна ревност.
	След известно време девойката почувства, че повече не издържа пренебрежението на Климт. Може да си беше развалила отношенията с него, но това не бе причина той да проявява такова неуважение. Можеше да я дари поне с една усмивка! Тя се уплаши, когато усети, че очите й се насълзяват, и бързо се изправи. Само това оставаше, да вземе да се разреве пред всички! Престори се, че не забелязва укорителния поглед на майка си, и излезе в коридора.
	Облегна се на стената.
	— Имам нещо за вас, Алма.
	Тя затаи дъх — не беше забелязала кога Климт я е последвал. Избърса бързо очи и се обърна към него. Той й връчи ветрило, собственоръчно изрисувано с макове и теменужки в тъмночервено и виолетово. Алма го погледна с усмивка: стърчаща на всички страни коса, набола брада. Как бе възможно мъж с толкова неугледна външност да е толкова привлекателен?
	— Сетили сте се, значи — възкликна тя. Преди няколко седмици го беше помолила да покрие с рисунки едно ветрило, което бе получила от някакъв обожател, а Климт беше казал, че в никакъв случай нямало да рисува върху ветрило от друг, а ще й подари свое собствено.
	— А относно неотдавнашната случка… — подзе той.
	— О, това беше недоразумение, нищо повече. Държах се глупаво. — Тя му хвърли дълъг поглед изпод гъстите си мигли, долови тежкото му дишане и усети как й става горещо.
	Той се приближи и я взе в обятията си. Беше внимателен, нежен. Тя усети устните му върху своите, както и гъделичкането на брадата му. Целувките му ставаха все по-настоятелни; той я притисна към себе си, а кръвта между бедрата на Алма запулсира и я хвърли в опиянение. Без да му мисли повече, тя разтвори устни. Климт изстена.
	— Къде се губиш, Алма?
	Отскочиха рязко един от друг, щом чуха гласа на майка й, която се появи в коридора.
	— Идвам, идвам — извика тя и просто заряза Климт.
	Вечерта Алма лежеше в леглото си и не можеше да заспи. Прокарваше пръсти по устните си, за да усети още веднъж целувката на Климт. Колко страстно копнееше за още от същото! Чувството беше божествено! Усещането за ръцете му върху бедрата й беше толкова приятно… Тя нямаше търпение да го види отново.


>	Трета глава

	_Къде си тръгнал, нещастнико?_ Алма си тананикаше арията от _Фиделио_, която беше чула предишната вечер в Операта. Лили Леман пееше толкова прочувствено, че двете с Гретъл се спогледаха и едва не заплакаха от умиление. Алма продължаваше да е под въздействието на красивата музика. От сутринта си пееше арията. _Ела, о, ела…_ Не искаше да си признае пред Гретъл, но чувствата й към Климт я караха да чува мелодията по съвсем различен начин. Мислеше единствено за него и с трескаво нетърпение очакваше следващата възможност да останат пак на четири очи.
	За майка й подобно посещение на Операта беше сгоден случай дъщерите й да бъдат видени от мъжете за женене и от техните майки. Алма се интересуваше само от музиката. Засвиреше ли оркестърът, тя забравяше всичко около себе си. Беше на деветнайсет години — възраст, на която някои от приятелките й, разбира се, вече бяха сгодени или омъжени, пък и сама бе получавала предложения за женитба, без обаче да ги взема на сериозно. Виж, ако я попиташе Густав Климт! Не я смущаваше това, че е много по-възрастен от нея. Човекът имаше опит, в сравнение с него щуротиите на по-младите бяха просто смешни! Те й правеха подаръци и сцени на ревност, пишеха й стихове. Естествено, и тя обичаше да танцува и флиртува. А когато младите мъже, на всичкото отгоре, умееха да говорят умно за изкуство, цялата работа й доставяше истинско удоволствие. Не понасяше глупаците и скучните, безинтересни хора. За какво можеше да се разговаря с човек, който не е чел нито Хофманстал*, нито Шницлер, и е минал покрай театралния сезон, без да го види?
	[* Хуго фон Хофманстал (1874–1929) — австрийски поет, белетрист, есеист и драматург. — Б.пр.]
	Вчера след операта бяха отишли на танцова забава у Ланерови, семейството на най-добрата й приятелка Елзе. Музиката я бе разтърсила толкова силно, че тя пи повече шампанско от обикновено и изтанцува всеки валс. Върху скрина в стаята й бяха подредени букетите, които бе получила. Захвана да ги брои — двайсет, двайсет и един… Балните книжки* на сестра й до тях не бяха и наполовина на нейните.
	[* Бална книжка, танцова карта или карне (фр.) — дамски бален аксесоар, миниатюрна книжка, в която дамата записва номерата на танците и имената на кавалерите. — Б.пр.]
	Продължавайки да си тананика из _Фиделио_, тя отиде в трапезарията и с радост установи, че всички са приключили със закуската. Така можеше необезпокоявана да се посвети на новия брой на _Ver sacrum_, който лежеше на масата. Ver sacrum — „Свещена пролет“, така се наричаше списанието, издавано от Сецесиона. Алма придърпа броя към себе си, докато захапваше една сладка кифличка. Челната страница, както често се случваше, бе оформена от Алфред Ролер — позна го по орнаментите, виещи се около заглавието. Прелиствайки, стигна до портрета на дама от висшето общество с кожена пелерина, нарисуван от Климт. Алма въздъхна. Климт още не я бе рисувал и това отчасти беше по нейна вина. А колко шик би изглеждала на някоя картина! Следващия път, когато отиде при него, всичко ще мине добре, реши тя. Обаче щеше да е трудно да го навести повторно сама в ателието му, защото майка й беше надушила нещо и бе станала подозрителна.
	Тя продължи да прелиства. На гърба на списанието беше поместена обява за новата изложба в Сецесиона. Алма знаеше всичко за нея. Имаше и изображение на сградата на Сецесиона. За девойката това бе една от най-красивите сгради на Виена, толкова изчистена и семпла. При това всяко отделно късче от декорацията се отличаваше с необикновена красота. По време на строителството виенските работници и занаятчии закъснявали за работа, защото се заплесвали да съзерцават обекта. Не били виждали такова нещо: строги линии, ослепително бяло и зелено, никакви заврънкулки, с изключение на двукрилата бронзова порта и шестте кукумявки, издялани в камъка на фасадата. А над всичко това — високото повече от метър златно кълбо от лаврови клонки, извисяващо се на покрива, което виенчани сравняваха със зелка. Алма не се впечатляваше от злобните приказки на хората. Тя ходеше по няколко пъти на всяка изложба, а напливът на посетители доказваше, че художниците от Сецесиона са абсолютни майстори.
	След като си взе втора кифличка, седна на пианото. Всъщност трябваше да упражнява един особено труден етюд от Шуман, който й бе възложила Аделе Радницки-Мандлик, но тя предпочете да извади нотите на _Фиделио_. В крайна сметка обаче пак се озова при любимия си Вагнер. Ах, тази музика беше просто възвисяваща, драматична, божествена! И подхождаше идеално на сегашното й настроение. Да можеше и тя да създаде нещо подобно!
	Гретъл нахълта шумно в стаята.
	— Стига вече! И аз трябва да се упражнявам. Достатъчно си окупирала пианото — гневно извика тя. Алма погледна стенния часовник — наистина беше станало три следобед. Тя обаче не вдигна ръце от клавишите и изгледа хладно сестра си.
	— Няма да ти отстъпя мястото си. Точно сега ми се върти нещо в главата, което трябва да запиша. Чуй, това е мелодия към едно стихотворение от Хайне:
P>
	Не трая дълго радостта, с която
	залъгваше ме ти.
	Ликът ти като сън лъжовен мина
	през моето сърце и ме сломи.

	Зора се сипе, вдигна се мъглата
	и слънцето изгря.
	Не бе започнала, а вече свърши
	внезапно любовта.*
	[* Хайнрих Хайне, „Нови стихотворения“, 1844 г. — Б.пр.]
P$
	Мелодията към тези стихове се бе появила изведнъж в главата й. Подобно нещо й се случваше често, след като бе седяла достатъчно дълго на пианото. По някое време се раждаха собствени мелодии — това бяха моментите, които тя обичаше най-много и за които копнееше. Не можеше да стане сега, без да я изсвири няколко пъти и да я запише. Алма изпя тихичко първите редове на песента, а сестра й напусна стаята, трясвайки вратата. В късния следобед композицията й беше готова. Тя я занесе на Гретъл, която четеше, легнала на канапето в стаята им.
	— Ето затова трябваше да остана на пианото — обясни и й подаде листа, след което й изпя песничката.
	Маргарете се смили над нея.
	— Откъде винаги намираш текстовете, подхождащи на настроението ти? За кого си мислеше? Сигурно за Климт?
	Алма я перна с нотния лист. Радваше се обаче, че малката се сдобри с нея. Поне така смяташе. Защото на следващия ден, когато учителката по пиано дойде за часа с Гретъл, през затворената врата чу сестра си да се оплаква през сълзи от нея. А след като майка й, на която Гретъл също се бе оплакала, я нахока, Алма не можа да сдържи сълзите си. Никой, ама никой не я разбираше!


>	Четвърта глава

	След няколко дни майка им повика двете си дъщери, понеже имала да им съобщи нещо. Беше лепнала на лицето си това странно изражение, което Алма никак не обичаше, нещо средно между надменност и момичешки фасони.
	— Нищо ли не сте забелязали? Скоро ще си имате братче или сестриче. — При тези думи тя си погали корема, който действително беше леко заоблен, и погледна дъщерите си с окуражителна усмивка — явно очакваше Алма и Гретъл да се зарадват.
	Но Алма не се зарадва, очите й се изпълниха със сълзи на гняв.
	— Какво каза? — Вторачи се с отворена уста в майка си. Та тя беше вече на четирийсет, твърде стара, за да ражда. — Ще имаш дете от Мол? — Момичето почти изплю тези думи. Очакваше Гретъл да каже нещо, но тя не реагира, както обикновено. Гретъл винаги понасяше всичко, без да гъкне, и това разгневи още повече Алма. Нима сестра й не желаеше да проумее какво означава това? Двете сестри вече нямаше да играят никаква роля в семейството. Всичката любов, цялото внимание щяха да бъдат насочени към новото дете. Те бяха отписани, сега вече нямаха и майка. Да не би тя да искаше да се отърве от тях? Затова ли майка им се радваше толкова на многобройните обожатели, понеже се надяваше да омъжи час по-скоро дъщерите си, та да се махнат от къщи, за да има повече време за новото бебе? Алма изпадна в истеричен плач, не можеше да се успокои.
	Майка й стана и посочи с пръст вратата.
	— Махни се от очите ми! — изрече тя с глас, скърцащ като стъкло.


	През следващите дни Алма беше нервна и в лошо настроение. Копнееше за Климт повече от когато и да било. Ала майка й не я изпускаше от очи и постоянно я товареше с дребни задачи. След две седмици щяха да заминат за известно време за Италия, а преди това имаше да се свършат хиляда неща, най-вече проби. Ана Софи се нуждаеше от рокли за бременни и настояваше Алма и Гретъл да я придружават на всички проби. Алма очакваше с голямо нетърпение пътуването, но преди да обърне гръб на Виена за няколко седмици, трябваше да разбере как стоят нещата между нея и Климт.
	Тази вечер може би щеше да има възможност за това. Хуго и Ми Хенеберг възнамеряваха да ги заведат на сбирка в клуб „Камера“, сдружението на любителите фотографи. Хенебергови бяха приятели на семейството. Хуго Хенеберг беше фотограф и радетел на Сецесиона. Алма и Гретъл наричаха жена му Мари с галеното „леля Ми“. Ах, защо не можеше майка им да бъде като леля Ми! Тя проявяваше такова разбиране, винаги я изслушваше и й подаряваше билети за театър или красиви аксесоари в крак с последната мода. Алма се радваше, че най-после ще избяга за няколко часа от лапите на майка си, с която цял следобед бяха избирали дантелите за някаква шапка в магазина при модиста „Юнгман и племенник“ срещу Операта.
	Едва влязла в тържествено украсеното помещение, тя зърна Климт. Той стоеше сред няколко господа, но ясно се открояваше с небрежния си външен вид. Освен това беше по-висок от останалите.
	Сърцето на Алма се разтупка.
	— Извини ме за момент — каза тя на леля Ми и решително се насочи към него.
	— Алма! — гръмко възкликна той, щом я видя.
	Седнаха в една прозоречна ниша, която им осигуряваше известно уединение. Алма бе очаквала тази възможност с такова нетърпение, че забрави всякаква предпазливост.
	— Скоро заминавам за Италия и ще отсъствам няколко седмици — подзе тя. — Така де, имах предвид, че няма да можем да се виждаме.
	Климт я погледна въпросително.
	— Ами аз… исках да попитам как стоят нещата между нас? И какви са отношенията ви с вашата снаха? Вярно ли е, че имате връзка с нея? — Тя сведе глава и впери нагоре към него големите си очи.
	Климт сви устни.
	— Тъй, тъй, значи мислите за женитба. Аз пък смятах, че сте по-различна от другите млади момичета.
	Алма се изчерви, не знаеше какво да каже.
	— Ама аз си мислех… Сигурна съм, че ще ви направя щастлив.
	Климт я изгледа подигравателно.
	— Ох, боже мой. Защото съм ви погледнал няколко пъти и съм държал ръката ви? Една целувка, и хоп — вече сме женени? Не ви смятах за толкова наивна, Алма. Знаете ли колко жени ми правят аванси? Аз обаче не искам да се обвързвам. Аз съм художник. Никога няма да се оженя!
	— Ама аз мислех, че ме обичате! — възкликна тя и щеше да потъне в земята от срам, забелязвайки ехидната му усмивка. Как е могла да се заблуждава така?
	— Разбира се, че ви обичам, да, но така, както човек обича някоя красива картина. В крайна сметка аз съм човек на изкуството. Не искам обаче да ви повлека надолу в моята клоака, вие не го заслужавате, а и не би ви подхождало. Ще бъдете щастлива с друг, който тепърва ще се появи. Аз не мога да ви предложа нищо.
	Страните на Алма пламтяха от срам. Как смееше той да разговаря така с нея? Най-напред да й дава надежда, а сега да я зарязва най-хладнокръвно? И какво означаваше, че не можел да й предложи нищо? Тя потърси злъчен отговор, но такъв не й хрумна. Устните й трепереха от яд и разочарование, когато стана и тръгна, без да си вземе довиждане. Трябваше да намери леля Ми, нямаше да издържи и секунда повече тук.


	През нощта, докато се мяташе безсънно в леглото, тя погледна по друг начин на нещата. Климт не желаеше да й навреди, защото я обичаше. Как го беше казал? Не искал да я повлече в своята клоака, в която щял да затъне, жал му било за Алма. Колкото повече мислеше, толкова повече клонеше към заключението, че Климт отказваше да се ожени за нея, за да не я направи нещастна. Дори ако това означаваше да направи нещастен и себе си, лишавайки се от нейната любов.
	Така формулирано, всичко звучеше много по-добре. Алма подсмръкна и се обърна на другата страна. Най-напред щеше да замине за Италия. Охо! Тогава Климт щеше да разбере колко пуста е Виена без нея. Да се надяваме.

	* * *

	Заминаха седмица по-късно, в началото на март. Венеция, Флоренция, Неапол и Помпей, Везувий, Капри и накрая Рим, после отново Флоренция, Лука, Венеция и другите градове на север; Микеланджело, Ботичели, Рафаел, Сикстинската капела, една папска меса…
	Щяха да бъдат на път почти два безкрайни месеца и да се върнат във Виена едва в края на май. Карл Мол им беше обещал класическо образователно пътешествие. Алма нямаше представа откъде вземаше той парите за това, пък и й беше безразлично. Тя просто изпитваше необуздана радост. Най-после да излезе от Виена и от Австрия! Най-после да види със собствените си очи съкровищата на италианското изкуство! Фактът, че леля Ми и чичо Хуго щяха да се присъединят към тях през част от пътуването, правеше щастието й перфектно.


	Още от първия ден Алма попиваше Италия като гъба. Чувстваше се по следите на любимия си Гьоте, когото винаги носеше със себе си. С Климт беше говорила за _Фауст_ и вече го знаеше почти наизуст. С книжката в джоба се чувстваше близо до Климт, макар понякога дори да успяваше да го забрави покрай новите впечатления.
	Понякога сама не знаеше накъде да погледне най-напред. Красота и съвършенство на всеки ъгъл. Когато не беше из музеите, тя попадаше под магията на ландшафтите. Дори гробищата със старите каменни плочи и почистените с гребло пътеки притежаваха непознато, магическо очарование. Тя направо се просълзи пред величието на едно древно маслинено дръвче, в чийто кух дънер имаше място за трима души. Градините на „Вила Адриана“ с техните извисяващи се тераси, горички и водни басейни, с редиците от кипариси и все още непокътнатите мозайки й приличаха на някаква приказна страна. Един следобед, докато се разхождаха из тях, излезе силен вятър и наоколо затанцуваха облаци от безброй семенца на глухарчета, които растяха в изобилие по тукашните поляни.
	— Погледни, погледни, това са елфите! — извика Гретъл. Алма знаеше какво има предвид сестра й: в „Планкенберг“ те наричаха нежните пухчета „елфи“ и се мъчеха да ги хванат. Беше направо вълшебно! Тя имаше чувството, че се е върнала в щастливото си детство. Докато бяха в Рим, идваше възможно по-често тук и опозна всяка отделна пътека, нашарена с отровнозелен мъх.
	Преди лягане двете с Маргарете седяха в стаята си, която беше съвсем различна от тяхната стая във Виена. Голямото помещение бе сумрачно и през деня, в него имаше малко мебели, старият под скърцаше под стъпките им, капаците на прозорците бяха затворени заради горещината, леко миришеше на мухъл. Сгушени на огромното легло, те се опитваха да облекат в думи и да доверят на своите дневници впечатленията си от деня, удивлението, възхищението, щастието, ала често сърцата им така преливаха от възторг, че просто седяха и мечтаеха. Италия, нейната природа, нейните хора щяха завинаги да останат в спомените им. Във възхищението си от абсолютната красота на италианското изкуство двете сестри се сближиха както никога досега. Еуфорията им често ги караше да танцуват като млади кончета.
	Тласкана от потребността да излее преизпълненото си сърце, Алма сядаше на пианото, щом имаше възможност за това. След поредния прекрасен, идиличен ден мелодиите, изразяващи мечтателното й настроение и копнежа й по Климт, идваха от само себе си. През тези седмици тя написа много песни; понякога не ги завършваше напълно, понеже трябваше да отпътува, но темите бяха в главата й. След завръщането си във Виена щеше да ги доработи. Отсега предвкусваше удоволствието.


	Този ден един нов град отново чакаше да бъде открит. Венеция! Алма и Гретъл, изпроводени от всевъзможните предупреждения на майка си, се разхождаха сами по площадите и се дивяха на каналите и на бляскавите палати. Поради напредналата си бременност Ана бе останала да седи на терасата в хотела и очакваше с нетърпение завръщането им. Сестрите не чувстваха липсата на строгата си майка, която слагаше на аптекарски везни всяко тяхно настроение, всяка тяхна дума. Те си позволиха да флиртуват с поглед с огнените италианци, купиха си от един уличен продавач отровнозелен сладолед с шамфъстък и дръзнаха да кривнат в улички, в които майка им със сигурност никога не би стъпила.
	Следобед се озоваха на Моста на въздишките. Под тях се плъзгаха гондолите. Когато двама господа ги поканиха да пътуват с тях, те се съгласиха.
	— Само да не кажеш на мама — прошепна Алма на Гретъл, докато слизаха към водата.
	— Да не си откачила? — изкикоти се сестра й и пое ръката на единия младеж, който й помогна да се качи на лодката.
	Двамата господа се представиха като братя от Германия, Оскар и Вили Шулц. Получи се много забавно. Пътуваха из каналите, пиеха шампанско и се смееха на воля. Когато се разделиха два часа по-късно, Гретъл им каза името на хотела, в който живееха. Вечерта там се появи Оскар Шулц, инженер, и помоли за разговор с Ана и Карл Мол. Повикаха и Алма, която узна, че той най-официално бил поискал ръката й. Ана беше побесняла от яд, а сестрите се заклеха, че не са му дали повод да смята, че Алма би се омъжила за него.
	Легнаха си, заливайки се от смях. Беше им се разминало на косъм! А после настъпи пак една от тези италиански нощи. Уханията, които нахлуваха в стаята им през прозореца, възтоплият нощен въздух и звездите на кадифеносиньото небе не позволяваха на Алма да се пренесе бързо в сънищата си. Така беше запленена от магията на Италия, че отказваше да заспи, а когато сънят все пак я споходи, тръгна да обикаля като сомнамбул, сякаш не можеше да намери покой. Една нощ Карл Мол я намери в коридора и я върна в леглото й, и оттогава капаците на прозореца им, за голямо нейно неудоволствие, трябваше да останат затворени.
	На следващия ден отпътуваха за Флоренция. От художниците, изложени в галерия „Уфици“, тя най-много обичаше Ботичели. Не можеше да се насити на картината му „Поклонението на влъхвите“. Пред една руина стояха двайсетина мъже и се молеха. Вниманието й бе привлечено от фигурата в десния край на платното, която я прикова със странния си поглед, подигравателен и арогантен.
	— Това е самият художник — обясни пастрокът й.
	Алма кимна и продължи да се взира в картината.
	— Вие вървете, аз ще ви настигна — каза тя.
	— Ще погледнем още веднъж _Давид_. Няма ли да дойдеш?
	Алма поклати глава. _Давид_ на Микеланджело й беше безразличен. Прекалено перфектен беше, не й говореше както този мъж със странния поглед от картината, от когото просто не можеше да се откъсне.
	После се сети. Точно така я гледаше Климт в онази последна вечер, когато й каза, че не може да се ожени за нея. Алма си пое дълбоко дъх, издиша и отново вдиша. Климт. Ето че пак се бе промъкнал в главата й. На няколко пъти бяха пристигали пощенски картички от Виена, които и той бе подписал заедно с другите. Сякаш не съществуваше особена връзка помежду им… От друга страна, нямаше как да й пише директно, майка й щеше да разбере. Сигурно чезнеше от копнеж по нея. А какво правеше тя? Возеше се на лодка с друг мъж, който на всичкото отгоре й направи предложение за женитба.
	Под изпитателния поглед на художника от картината, който я гледаше досущ като Густав Климт, тя се засрами за поведението си. Нима не можеше да бъде вярна на никой мъж? Нима бе редно да се държи така вятърничаво, да обича днес един, утре друг? Прав беше Климт, когато й каза преди заминаването, че не можел да вярва в сериозността на любовта й. От друга страна, точно той да каже подобно нещо, той, който въртеше поне три любовни връзки, това й се стори малко несправедливо. Но Климт беше художник, а художниците се мереха с различен аршин в сравнение с обикновените хора.
	Най-сетне тя се откъсна от картината, потънала в мисли. Отсега нататък щеше да се държи по-сериозно. Никакви флиртове повече! С това решение в сърцето тръгна да търси семейството си.


	Два дни по-късно Алма потегли на разходка с велосипед с Макс Буркхард, който се беше присъединил към тях в последната част от пътуването им. Караха покрай Арно и дори си устроиха надпревара. Върнаха се в хотела разгорещени и в приповдигнато настроение. Алма се смееше и бе хванала Буркхард под ръка.
	— А пък аз все пак бях по-бърза от вас — викна тя.
	— Но само защото ми се наложи да заобиколя онези хора. Иначе щях да ви бия.
	— Добре де, утре ще ви позволя да се реванширате…
	Както се закачаше с него, изведнъж смехът замръзна на устните й. До пастрока си, седнал във фоайето на хотела, тя съзря не друг, а Климт, и тутакси пусна ръката на Буркхард.
	Приближи до двамата мъже с бясно туптящо сърце.
	Климт се изправи да я поздрави, после се обърна хладно към Буркхард. Двамата стояха един срещу друг като съперници. Карл Мол явно не забелязваше нищо, ами забъбри весело:
	— Климт не знаел как да се оправи от гарата дотук. Разминали сме се, а той нямал кого да попита и от притеснение замалко не взел следващия влак обратно за Виена.
	— Би било много жалко — отбеляза Алма.
	Климт отговори с ръмжене и седна, без повече да я погледне.
	Алма се прибра объркана в стаята си. Очевидно той й беше сърдит. Но защо? Задето бе прекарала деня с Буркхард? Ох, защо трябваше всичко да е толкова сложно!


	На следващата сутрин Климт се отпусна и стана по-разговорлив. Потърси близостта й и притисна коляно до нейното по време на разходката с файтон край река Арно. В един момент, когато не ги наблюдаваха, извади от портфейла си кувертната картичка, на която бе изписала погрешно името му.
	— Винаги я нося със себе си — заяви той.
	— А аз — вашето ветрило — отвърна му Алма.
	След като влязоха в една църква и обиколиха олтара, той я притегли дискретно към себе си и й прошепна в ухото:
	— Ето че вече сме били пред олтара. Освен ако не предпочетете Буркхард.
	Алма беше щастлива и в същото време несигурна. Толкова трудно й беше да прецени Климт. Дали новите му аванси нямаха ироничен подтекст? От друга страна, след като се върнаха в хотела, той я придърпа внезапно в една ниша между два шкафа за пране и я целуна страстно, като узурпатор. Алма отвърна на целувката му — и в следващия миг чу нечии стъпки. Отдръпна се, останала без дъх. Внезапно пред нея се изправи Буркхард. Очите му издаваха, че е разбрал какво става. Той изгледа Климт, сякаш възнамеряваше да го удари.
	Алма се обърна рязко и се завтече към стаята си, но се спъна на първото стъпало. Двамата мъже се втурнаха да й помогнат.
	— Оставете ме на мира и двамата! — извика тя и побягна.
	„Всичко това ми идва в повече — помисли си, докато бързаше нагоре по стълбите. — В що за ситуация се докарах? Каквито са ревниви, всичко ще провалят.“ Тя оправи пъргаво косата си, която Климт беше разрошил. Докосванията и целувките му горяха върху тялото й. Не беше редно обаче да е толкова ревнив, в крайна сметка тя не беше негова собственост. О, боже, дано само майка й да не разбере!
	— Знаеш ли как изглеждаш? — попита Гретъл, излежаваща се лениво на кревата, когато задъханата Алма влезе в стаята и тресна вратата след себе си.
	— Как?
	— Сякаш някой те гони.
	Алма се изкикоти напук на заплетената ситуация.
	— Виж, тук си права — отвърна.
	— Климт или Буркхард? — попита Гретъл.
	— Защо, личи ли си?
	Сестра й се засмя.
	— Дали си личи? Сякаш и тримата носите на челата си табелки с текст: _Внимание, опасност, мозъкът не работи поради любовни козни_. На всяка цена трябва да си по-предпазлива. Научи ли мама, с теб е свършено.
	Алма изстена. Все пак Макс Буркхард възнамеряваше да си замине на другата сутрин, това щеше да поразведри ситуацията.

	* * *

	След два дни се върнаха от Флоренция отново във Венеция, която щеше да бъде последната им спирка. Алма беснееше, щеше да се пръсне от нерви. Климт бе отишъл с пастрока й на някаква екскурзия, а Ана Мол бе настояла Алма и Гретъл да прекарат цялата вечер в нейната стая и да й четат, понеже не се чувствала добре. Алма си блъскаше главата как би могла да разговаря на спокойствие с него.
	Към полунощ майката най-сетне ги освободи, пожелавайки им лека нощ. Когато сестрите влязоха в стаята си, Алма намери бележка от Климт. Беше я пъхнал под вратата. Тя разкъса плика.
	— Кани ме на разходка с гондола утре предобед — възрадва се тя. — Погледни само! — Тя показа на Гретъл малката рисунка с туш, с която Климт бе украсил листа: изящен портрет на Алма с разпуснати коси.
	— Мама знае ли? — попита сестра й.
	Алма притисна листа към гърдите си. Беше прекалено щастлива, за да мисли по въпроса.
	— Просто ще кажем, че сме канени и двете. Ти ще излезеш от хотела с нас, а по-късно ще се срещнем отново тук…
	— И какво ще правя сам-сама във Венеция? — възрази Гретъл.
	— Трябва да го направиш заради мен. Ще те оставим в някоя сладоледаджийница и ще те приберем на връщане. Моля ти се, Гретъл, непременно трябва да говоря с него. — Тя прегърна и целуна сестра си. — Съгласна?
	Гретъл продължаваше да се колебае.
	— Искаш да останеш насаме с него… Нали го знаеш какъв е. Ще се възползва от ситуацията.
	Алма се засмя самоуверено.
	— Силно се надявам да го направи. Освен това много точно знам колко далече мога и искам да отида. — Тя си представи какво ли ще е да се целуват в гондола, сигурно би било приказно. От вълнение не можа да мигне.


	На следващата сутрин мина покрай стаята на Климт на път за закуска. Вратата беше отворена. Алма почука. Една прислужница сваляше спалното бельо. Вещите на Климт бяха изчезнали.
	— Къде е господин Климт? — попита тя, но момичето не я разбра, само повтаряше „Какво?“. Алма махна с ръка. Изведнъж я налегнаха съмнения.
	Влезе с малко закъснение в трапезарията, където родителите й и Гретъл вече седяха на сладкиши и кафе. Майка й я посрещна с навъсено чело.
	Алма наля в чашата си гъст шоколад от една сребърна каничка. Вече не можеше да издържа.
	— Къде е Климт? — попита. — Той ни покани двете с Гретъл на разходка с гондола по Канал Гранде. Много искам да видя корабчетата с певците. — Тя положи усилия да прозвучи непревзето, но всеки можеше да види как трепереха ръцете й, стиснали чашата с какао. Ана Мол не отговори. Алма стрелна с поглед сестра си, за да разбере дали е наясно какво става, но Гретъл само сви недоумяващо рамене.
	— Мамо?
	Ана Мол се облегна на стола си. Бременността вече се очертаваше ясно под роклята й. Алма изпита неудобство от тази гледка.
	— Прочетох дневника ти — подзе майката. — Знам всичко.
	Алма остави с трясък чашата върху чинийката. Няколко капки какао опръскаха бялата покривка. Пръстите й се свиха в юмруци, страните й пламнаха от срам. Майка й беше прочела дневника й? Божичко, в такъв случай тя знаеше за всяка целувка, която бе разменила с Климт, за всяко докосване. Беше прочела любовните им клетви. А може би и фантазиите й за Буркхард? Как е могла! Това беше толкова унизително! Заслепена от гняв, тя се втренчи в майка си, без да може да издаде звук.
	Ана извърна поглед и изрече:
	— Тази заран Карл чете конско на Климт.
	Мол се прокашля.
	— Това ме изкара извън кожата, повярвай ми. Все пак Климт е мой приятел. Да действа така зад гърба ни!
	— Този мъж е твърде стар за теб, реномето му е възможно най-лошото. Освен това има огромни дългове. Според Карл бил принуден да плаща издръжка за няколко копелета. Климт е олицетворение на скандала!
	— Той е гений! Ние се обичаме! — извика Алма.
	— Дрън-дрън! Климт обича много жени, но най-вече снаха си. Мами собствения си брат!
	— Не е вярно! — кресна Алма.
	— Видях нейните писма, дори тук той ги носи със себе си — рязко възрази Карл Мол.
	Това накара Алма да занемее. Той носи със себе си писмата от друга? А може би украсява и тях с рисунчици?
	Карл Мол й хвърли печален поглед.
	— Във всеки случай обеща никога повече да не се доближава до теб. Впрочем, вече отпътува. И то по свое собствено желание.
	— Заминал си е? — изуми се девойката.
	— Да разбирам ли, че не се е сбогувал с теб? — Мол се наведе през масата, сякаш искаше да я потупа утешително по ръката.
	Ала Алма го изгледа с омраза.
	Той се облегна назад.
	— Не ни посрамвай, Алма — промълви тихо. — Повярвай ми, така ще е най-добре.
	— Мразя ви! — извика тя.
	Успя някак да се добере до стаята си и се хвърли на леглото, разтърсвана от ридания. В безсилен гняв заудря с юмруци по възглавницата, докато напълно се изтощи. После остана да лежи, трепереща от срам. Как щеше да живее с това унижение? Майка й я бе предала, проникнала бе в най-интимните й мисли. Никога вече нямаше да й се довери. Освен това бе загубила любовта си. С поведението си Климт й беше показал, че я обича, а сега се бе проявил като слабохарактерен страхливец! Изостави я при първия удобен случай. Тази мисъл я накара отново да избухне в ридания. Чудовищно беше: приятелството с Мол бе по-важно за Климт от нейната любов. Или пък неговата любов не е била достатъчно голяма. Той я бе предал. Тя го мразеше и повече нямаше да размени и дума с него! „Никога вече няма да се влюбя“, промърмори през сълзи тя.
	Останалите два дни до заминаването им прекара главно в стаята си. В дневника си постави голям кръст след името на Климт.


>	Пета глава

	Алма захлопна толкова силно вратата на стаята си, че стените потрепериха. Но нали все някъде трябваше да излее яда си. Майка й я третираше като малко момиче! След завръщането им във Виена не я оставяше да направи и крачка сама — от страх да не се срещне тайно с Климт. Девойката кипеше от възмущение. Действително ли майка й вярваше, че ще се срещне отново с него след всичко, което й бе причинил? Предпочиташе никога да не го вижда!
	Нейното спасение беше леля Ми. Единствена тя проявяваше разбиране. Покани ги двете с Гретъл плюс сестрите Ланер да прекарат един ден в Пратера; Алма се повози на виенското колело и настръхна от уплах във влакчето на ужасите, послуша оркестъра и се отзова на поканата да хапне захаросани ябълки и да пийне шампанско. Почувства се по-добре, след като гаврътна три чаши. Твърдо решена беше да се забавлява, макар раната, която бе отворил Климт, още да гноеше.
	Беше подготвена, когато го срещна в Сецесиона три седмици след завръщането си. Предполагаше, че той ще бъде там. Гордостта й забраняваше дори да си помисли да не отиде, за да избегне тази среща. Чувстваше се донякъде стабилизирана, ала въпреки това сърцето й подскочи, когато той се изправи пред нея. После обаче се стегна, вирна брадичка и мимоходом го поздрави с хладен тон, нищо повече. Сякаш беше някой случаен познат. Алма се радваше, задето бе успяла да се държи така твърдо.
	Щом се прибра вкъщи обаче, отново я обзе отчаяние. Как бяха блеснали очите му, когато я зърна! Ами умоляващият му поглед, след като тя изобщо не му обърна внимание! Сърцето й бе наранено от тази среща. Тя взе дневника си, който напоследък криеше зад дървената ламперия на парното отопление, та никой да не го намери, и започна да пише. Писалката хвърчеше по хартията и изпълваше страниците с мислите й. Струваше й се обаче, че нищо не е в състояние да опише достатъчно ясно чувствата й. Толкова трудно бе да облече в думи любовната си мъка, болката, усещането за унижение, зараждащия се гняв и гордостта, защото не желаеше да превие врат. Тя търсеше подходящия израз — а в следващия миг той отлиташе, преди да е успяла да го изложи върху листа. Дори се опита да изплаче болката си, като написа писмо на Густав Климт, в което се сбогуваше с него, макар да знаеше, че няма да го изпрати. В този момент отново я обзе мощното желание да седне на пианото. За няколко секунди ръцете й застинаха над клавишите, а после тя започна да свири — най-напред бавно, опипом, след което пръстите й сами намираха нужните клавиши. Този път не изпита потребност да запише това, което свиреше. Просто изразяваше чрез инструмента какво я потиска и така се освобождаваше от мъката си. След известно време захлопна капака. Върху лицето й се изписа плаха усмивка.
	Алма се завръщаше бавно към живота. Замина с майка си и сестра си за Гойзерн*. Животът сред девствената природа я укроти. Тя предприемаше дълги разходки, караше лодка на езерото с Гретъл и се впускаше в изморителни походи с велосипед. Когато валеше, четеше или бродираше. Често я придружаваха млади мъже от Виена, които се присъединяваха към тях за няколко дни. Тя им позволяваше по-скоро неохотно да я ухажват и да й подаряват парфюми. След Климт мъжете й бяха безразлични.
	[* Гойзерн — малко селище във федерална провинция Горна Австрия. — Б.пр.]
	И тук, в Гойзерн, единствено музиката я изтръгваше от тъгата. За щастие в една отдалечена стая на пансиона имаше хубав роял „Бьозендорф“. Алма се оттегляше там, колкото може по-често. Музиката я развличаше и й помагаше да добие яснота за чувствата си и да им придаде форма.
	Този път обаче тя отделяше време да записва композициите си и да ги обработва, както подобава. По цели часове седеше на рояла, забравила всичко около себе си, а концентрацията й възвръщаше вътрешното равновесие и й носеше удовлетворение — понякога дори ликуваше, когато някоя пиеса се получеше особено добре. Подбираше познати стихотворения, които изразяваха настроението й, и ги претворяваше в тонове. Четиристишия от Кьорнер*1 или Демел*2. В пансиона имаше библиотечен шкаф, в който бившите гости бяха оставяли книги. Тук тя откри томче със стиховете на Рилке. Научи за нещастните му любови към различни жени и се потопи в стиховете, в които той бе излял чувствата си в рими. За нея те бяха истинско откровение. Рилке беше намерил правилните думи, Алма търсеше подходящите мелодии. С неохота прекъсваше работата си, когато Гретъл или майка й я викаха на вечеря, или защото искаха да ходят на излет. Тя черпеше вдъхновението си както от любовната си мъка, така и от природата. След разходка с майка си до една планинска поляна, разцъфнала пищно през пролетта, тя превърна в музика опияняващото ухание и омайните багри: лилави камбанки съседстваха тук с алени макове, сред които бяха разпръснати бели облаци от маргаритки. Часове по-късно, когато ставаше от пианото, се зачуди колко ли време е минало. И се почувства по-добре, по-силна, с усещането, че е създала нещо красиво и смислено. В тези часове тя се отдалечаваше от Климт.
	[*1 Карл Теодор Кьорнер (1791–1813), немски писател, драматург и поет — патриот. — Б.пр.]
	[*2 Рихард Демел (1863–1920) — немски поет, драматург и романист, най-видният представител на германския литературен символизъм. — Б.пр.]
	Алма изсвирваше песните си най-напред на Гретъл. Сестра й беше нейната първа слушателка и почитателка, преди да представи композициите си пред по-широка публика на вечерните сбирки. Комплиментите, които получаваше, включително от компетентни люде, я окриляваха и окуражаваха.
	— Любовната мъка ме прави креативна — сподели тя с Гретъл, която се чудеше откъде й хрумват всички тези неща. — През последните седмици ми стана ясно, че музиката ми действа по-добре от любовта. Ако трябва да избирам между двете, бих избрала музиката.
	— Ама ти сериозно ли? — попита сестра й.
	— Напълно сериозно. Един ден ще стана велика композиторка и ще напиша симфония, каквато светът не е чувал.


	Може би пастрокът й бе поомекнал, след като Хуго и леля Ми Хенеберг ги поканиха толкова сърдечно, може би и майка й се беше смилила над любовните й терзания или проумяла колко важна е музиката за Алма: но тази година родителите им за първи път позволиха на двете сестри да заминат за фестивала в Байройт. Алма изгаряше от вълнение, когато се качи на влака за Мюнхен с Гретъл и с Хенебергови. Там щяха да се прекачат в друг влак за Байройт. Беше толкова благодарна на леля Ми, която често я канеше и в ложата си във Виенската опера. Потеглиха на 30 август, Алма бърбореше непрестанно, докато леля Ми не я погледна уморено:
	— Стига толкова, Алма, остави ни да си починем!
	В ранния следобед пристигнаха в Байройт, скучно местенце. „Ванфрид“* също не й хареса. Всичко й се стори твърде тежко, твърде тържествено. Другояче си представяше тя Вагнер.
	[* „Вила Ванфрид“ — бившият дом на Рихард Вагнер в Байройт в периода 1874–1883. — Б.пр.]
	— По-добре да огледам дамските моди — прошепна Алма на Гретъл.
	Имаха богата възможност за това преди представлението, докато посетителите се стичаха към фестивалната зала. Повечето жени носеха кремави рокли, дълги до земята, украсени с рюшове, дантели, изкуствени камъни и перли. Силуетите на всички до една бяха стройни благодарение на корсажите, силно пристягащи талията. В косите и деколтетата блестяха диаманти и рубини. Към всичко това — шапки и чадърчета плюс чантички от брокат и кадифе. Особено впечатление й направи една жена с рокля от прозрачна, фино избродирана тъкан, увита в сложни пластове около тялото й. Дрехата сякаш се държеше само на един широк платнен колан. След като се вгледа по-внимателно, установи, че жената е японка. Алма се замисли дали да не скицира набързо роклята, та да я изкопира във Виена, ала в този момент се раздаде вторият звънец. Влязоха бързо в залата, разгънаха столовете и после… прозвуча музика. Още при първия тон я побиха ледени тръпки. Тя усещаше тоновете физически, те я пронизваха и изпълваха със светлина, а сърцето й биеше в гърлото. След финала остана да седи като упоена. Зрителите се мъчеха да минат покрай нея, но тя не помръдваше. Наложи се леля Ми да я издърпа за ръката, докато най-сетне се събуди от вцепенението си. Първия ден гледаха _Парсифал_, на следващия _Нюрнбергските майстори певци_, едно преживяване, което беше още по-запечатващо се в паметта, още по-поразяващо, ако това изобщо беше възможно. Обляна в сълзи, Алма седеше сред публиката и нехаеше, че околните я оглеждат с любопитство или състрадание. Намираше се в своя музикален рай. Да можеше и тя да сътвори нещо поне приблизително толкова велико! Движеше се мислено по партитурата, която знаеше наизуст, и тананикаше тихичко отделни фрази, които променяше в главата си, превръщайки ги в мотиви за собствените си песни.
	Толкова беше запленена от музиката, че почти не осъзна каква неприятност им се случи на връщане. Билетът й за влака беше изчезнал, та се наложи да се разправят с шафнера и накрая да платят завишена цена.


	След завръщането си от Байройт не завариха майка си в Гойзерн. Беше заминала за Виена, за да се подготви за раждането. Алма и сестра й останаха под надзора на своята баба, „мама Мол“ от Хамбург, с която не се погаждаха особено.
	В една ранна утрин след няколко дни пристигна телеграма от Виена, съобщаваща за появата на природената им сестра Мария.
	След като прочете известието, Алма изхвърча от къщата. Беше безкрайно благодарна, че майка й е понесла добре раждането и че бебето е здраво и читаво. Ала в същото време изпитваше гняв и тъга. Днес беше годишнина от смъртта на обичния й баща. Никой, освен нея не мислеше за Емил Шиндлер, за човека, към когото бе изпитвала толкова нежни чувства. Алма продължаваше да усеща всекидневно липсата му. А още с раждането си новата сестричка беше изместила татко й от неговото място. И освен това: какво щеше да се случи сега с нея и с Гретъл? Алма вече се чувстваше чужда в собственото си семейство. Можеше да се предположи, че Мол ще предпочете новороденото си дете пред нея и сестра й. А пък ако Гретъл напуснеше скоро дома им, тя щеше да остане сама с майка си и с пастрока си. Маргарете беше влюбена в художника Вилхелм Леглер*. Леглер идваше често в Гойзерн и двамата си хвърляха погледи, но ако Гретъл не беше споделила със сестра си, Алма не би се досетила сама.
	[* Вилхелм Леглер (1875–1951) — австрийски художник, пейзажист. — Б.пр.]
	— Щом си влюбена, защо не му го показваш? Защо не си мила с него? Направо ми става жал. Изобщо не те е грижа. Защо не облечеш някоя красива рокля и не си направиш прическа заради него?
	— Не мога — отегчено отвърна Гретъл. — Пък и за какво ми е? Той и така ме харесва.
	Алма въздъхна. Маргарете бе толкова различна от нея. Липсваше й всякакъв чар, всякаква грациозност. Явно й беше безразлично какво впечатление прави. Често на лицето й се изписваше кисело изражение, а когато я заговореха, в разрез с всички правила на учтивостта нерядко се държеше отблъскващо или изобщо не реагираше. Сестрите не си приличаха и външно: разликата беше особено очебийна, когато се изправеха една до друга пред огледалото. Гретъл беше недодялана, с тъмен, леко маслинов тен, лицето й бе по-кръгло, клепачите й винаги бяха полупритворени и й придаваха меланхолично изражение. Понякога Алма клатеше глава и се питаше дали изобщо й е сестра.
	Но ако сега и Гретъл я напуснеше, какво щеше да се случи с нея, с Алма? Тя щеше да загуби единствената си съюзничка. А в дома им всичко щеше да се върти около новородената сестричка.
	Във възбудата си девойката се бе изкачила бързо по възвишението и когато стигна до горе, откъдето се разкриваше красива гледка към селището, се строполи на пейката. Седеше там, дишайки тежко, със сълзи в очите. Страхуваше се от бъдещето си. Дали жилището на Терезианумгасе щеше и занапред да бъде неин дом? Дали щяха да й позволяват да свири на пиано, когато бебето е вкъщи?
	„Може би Гретъл е по-умна, отколкото смятат всички, като се омъжва — помисли си тя. — Макар че нещо тук не е наред. Не вярвам да обича истински Леглер. Но може би човек не трябва да обича, за да встъпи в брак. Като съпруга Гретъл ще прави каквото си поиска и ще се изплъзне от майчиния контрол.“


	На 31 август Алма отпразнува двайсетия си рожден ден в Гойзерн. Беше дошъл краят на лятната им почивка в провинцията. Девойката продължаваше да тъне в мрачно настроение, макар да я затрупаха с подаръци и благопожелания. Най-голяма радост обаче й доставяха песните, които бе написала тук, в Гойзерн. Беше преписала грижливо най-добрите и бе украсила титулните им страници с цветни гирлянди по начина, усвоен от Алфред Ролер и другите художници от Сецесиона. Няколко дни по-късно отпътуваха обратно за Виена. Всекидневието щеше отново да я погълне. Но Виена щеше да е променена — сега, когато вече нямаше надежда да се види с Климт и да се сгуши в обятията му. В семейството най-важната личност занапред се очакваше да бъде природената й сестра Мария, а майка й — да се отдаде на грижи за бебето. Но може би така Алма щеше да придобие и известна свобода. Имаше ли нещо, на което да се радва? Ами да, уроците по пиано щяха да продължат. А тя щеше да продължи да композира.


>	Шеста глава

	Алма се събуди със стон. Главата й се пръскаше. Идеше й да се обърне и да продължи да спи, но един поглед към часовника й каза, че е време за ставане. Беше минало десет часът. В дванайсет имаше уговорена проба при госпожа Торести. По това време на годината, малко преди балния сезон, любимата й шивачка беше претрупана с поръчки и не ценеше клиентелата, която не си спазва часовете. Тази година щеше да има особено ексцентрична новогодишна нощ — нали предстоеше влизането в новия век, а за целта, естествено, трябваше специална рокля. Алма се надигна тежко. Беше се прибрала вкъщи малко преди шест сутринта. Наля си чаша вода от гарафата и я изгълта наведнъж.
	„Дали снощи не попрекалихме пак?“ — запита се тя с поглед към огледалото. Тиролската й рокля, с която беше на вчерашния домашен бал у семейство Харди, бе метната небрежно на един стол, а наоколо бяха разпръснати поне двайсет малки букетчета, получени от партньорите й по танц. Букетите бяха един от друг по-красиви: теменужки, мимози, анемонии, сред които бяха вмъкнати снежнобели птичи перца, дори едно щраусово. Те издаваха приятен аромат, макар вече да започваха да увяхват. Мисълта за вчерашната вечер я накара да забрави главоболието си. Тя намери сред вещите балната си книжка и прелисти страничките, за да си спомни кой танц на кого бе подарила. Книжката имаше корици от кован месинг, дело на Йозеф Хофман, и носеше нейния монограм. Моливчето бе прикрепено с фини кожени панделки. Погледът й се плъзна по имената на партньорите й за танц. Все млади, добре изглеждащи мъже от добри семейства, които й правеха най-прекрасни комплименти. А с един от господата дори си бе поговорила доста умно за Ницше. Той беше малко по-възрастен от останалите. Тя все още намираше зрелите мъже за по-интересни, те просто имаха повече неща за казване и бяха надраснали клюкарските истории — кой с кого се бил сгодил, кой на кого написал любовно писмо и така нататък. Затвори балната книжка — в нея нямаше никой, който би я привлякъл истински.
	Половин час по-късно беше облечена и си бе наляла кафе в кухнята. За друго нямаше апетит.
	— След пробата отивам у Лабор — провикна се тя към майка си, която седеше с бебето в трапезарията.
	— Няма ли да се върнеш за обяд? — попита Ана Мол.
	— Времето няма да ми стигне. Ще отида на кафене.
	— С кого?
	Алма не отговори и бързо се измъкна през вратата, преди майка й да е предложила да се срещнат някъде. Радваше се, че ще има този ден само за себе си. Дори сестра й нямаше да дойде да я пази. През тези седмици Гретъл се движеше по свои си пътища. Малко след завръщането им от Гойзерн се бе сгодила официално за Вилхелм Леглер, сватбата беше насрочена за следващото лято. Още отсега бе заета с приготовленията и си придаваше важност. Понякога Алма й се сърдеше — ето че и малката й сестричка я изоставяше на произвола на съдбата.
	Нямаше друг избор — дали от скука, дали защото й липсваха окуражително — заядливите реплики на Гретъл, но Алма позволяваше на младите мъже открито да я ухажват. Когато Елзе Ланер я попита дали не й е неприятно, дето по-малката й сестра се омъжва преди нея, тя й показа балната си книжка и върволицата от мъже, които й се умилкваха.
	— Ако става въпрос да намеря някой за женене, знай, че на всеки пръст въртя по един. Но не това искам. Искам да постигна нещо в живота, нещо велико, а за целта ми е нужен велик мъж.
	— Като Климт, например? — попита Елзе.
	— Той щеше да подхожда — мрачно отвърна тя. Горчивият спомен как Климт просто я беше зарязал, още я следваше по петите. Но мисълта за него вече не й причиняваше такава болка.


	— С тази рокля госпожицата направо ще блесне — каза й госпожа Торести, леко фъфлейки, защото стискаше карфици между устните си.
	— Стегнете още малко в талията — нареди Алма и си глътна корема. Колко добре се получи, че не бе закусила тази сутрин.
	— Така, и тук още малко… — Шивачката извади поредната карфица от устата си и я забоде. — Добре. Роклята ще е готова следващата седмица. — Тя отстъпи крачка назад и й даде знак да се завърти. — Този цвят наистина ви подхожда отлично.
	Алма също смяташе така. Тъмнолилавият тон подчертаваше сините й очи и караше косата й да блести. Щеше да помоли майка си да й подари и подходящо кадифено жакетче от „Таубенраух“, най-добрия магазин за облекло във Виена, където можеха да се купят готови дрехи. Такова, каквото неотдавна бе носила приятелката й Мелита Ланер, сестрата на Елзе — едвам стигащо до талията и повдигащо гърдите…
	Когато излезе от дома на шивачката, се чувстваше много по-добре. Дойде й апетит и тя си купи горещи печени кестени от един старец на ъгъла. Имаха божествен вкус, леко прегорели, както най-много ги обичаше. Алма се разходи бавно до Шварценбергплац и оттам към Операта, но без да бърза. Нямаше значение, че може да закъснее за Лабор. От пет години слепият Йозеф Лабор беше нейният учител по музика и я слушаше като кученце. Щеше да се оправдае със здравословни проблеми, а той щеше да й повярва, да й съчувства и да й предложи чай. Тъкмо бе стигнала до Рингщрасе и извадила последните два кестена от кесията, когато заваля сняг. Алма вдигна лице към небето и блажено се засмя. Още една причина за разходка. Тя обичаше снежна Виена. Първите, още съвсем мънички снежинки кръжаха около нея и полягаха като бял воал върху паветата и по тъмното й палто. Една уцели върха на носа й — беше приятно хладна. Обзе я палавост, изплези език и се опита да хване някоя снежинка. Двете с Гретъл винаги правеха така като деца, когато ходеха с баща си да се возят на шейна и летяха надолу по склоновете около „Белведере“*. Алма се обърна да огледа дали някъде не се виждаха първите любители на шейните, но снегът още не бе натрупал достатъчно. Продължи да върви, унесена в мисли за детството. Когато приближи Операта, снегът се засили. Бели петна покриваха впрегнатите във файтоните коне, преди снежинките да се разтопят върху димящите им тела. Файтонджиите вече бяха наметнали кожените си пелерини, за да се предпазят от влагата. Алма не се тревожеше, че палтото й ще прогизне от снега, беше й безразлично. Обичаше тази особена магия, която притежаваше Виена през първите дни на зимата: наоколо бе така тържествено и тихо, сякаш заспало под ослепително бялата снежна покривка. Силните звуци, виковете на носачите, скърцането на трамвая, всичко беше приглушено и се движеше на забавен каданс. Алма усети по бузите си леденостудените снежинки и ги избърса от миглите си.
	[* „Белведере“ — бароков дворцов комплекс, построен през 1721–1722 г. Състои се от две сгради — Горно и Долно „Белведере“. — Б.пр.]
	Нямаше много минувачи, затова пък се появиха първите деца, теглещи шейни. Вероятно отиваха към парка „Бурггартен“. Насреща й се зададе самотен мъж. Алма го позна веднага. Густав Малер*, директорът на Императорската опера! Знаеше го от много постановки. Сърцето й се разтуптяваше силно всеки път, когато той застанеше на диригентския пулт. Този мъж превръщаше операта в празник. А сега вървеше право към нея, с бързи стъпки, потънал в дълбок размисъл. Алма се закова на тротоара. Малер я приближи, докато почти се сблъска с нея, бързо направи крачка встрани и просто продължи нататък. Сякаш тя беше някой стълб на уличното осветление! Дали изобщо я бе забелязал? Тя се загледа смаяно подире му. Походката му бе някак неравномерна, сякаш се спъваше в сянката си. И защо не носеше шапката си на главата, ами в ръка? Тъмната му коса беше побеляла от сняг. Изглеждаше, сякаш разговаря с някакъв въображаем събеседник, крачещ редом с него, жестикулираше оживено. Или в момента измисляше някоя мелодия? Защото Малер беше не само директор на Операта, но и композитор. Алма обаче не харесваше особено симфониите му, предпочиташе гениалния диригент. Явно обаче имаше нужда от човек, който да се грижи за него. Точно в този момент той изпъна ръката с шапката, сякаш искаше да отблъсне някого. И на диригентския пулт понякога се държеше като побъркан. Мяташе конвулсивно ръце, жестикулираше енергично, изричаше текстовете безмълвно, но видимо за всички. На едно представление на _Тристан_ преди известно време насмалко не падна от пулта, така се бе вживял в ръководенето на оркестъра. Алма продължаваше да стои като вкопана и да зяпа след Малер, докато той изчезна зад ъгъла.
	[* Густав Малер (1860–1911) — виден австрийски композитор, диригент и оперен режисьор от еврейски произход, роден в Калище, Източна Чехия, по онова време част от Австрийската империя. Един от големите симфоници от края на ХІХ и началото на ХХ век. — Б.пр.]
	Едва тогава продължи по пътя си. Главоболието беше забравено, изведнъж я обзе прекрасно настроение. Нищо чудно, днес беше нейният щастлив ден. За първи път тази година бе завалял сняг и бе видяла Густав Малер.


	Четвърт час по-късно Алма, както всеки вторник, позвъни на вратата на Лабор на Розенгасе, преливаща от радост заради ненадейната си среща с Малер. Без да изпитва и капчица угризения, тя засипа своя учител с пресните си впечатления. Йозеф Лабор бе по-скоро бащински настроен приятел, отколкото строг педагог. Начинът му на преподаване беше стихиен, лишен от всякаква систематичност. Девойката отдавна не отбелязваше напредък в заниманията си с него. Той й бе показал всичко, което умееше. Често свиреха каквото предложеше Алма, тя му изпълняваше и собствените си песни. Старецът се отнасяше дистанцирано към новите тенденции в изкуството, по-специално към художниците от Сецесиона, и решително отхвърляше Климт, чиито картини и схващания за изкуството Алма му бе описала с най-големи подробности. Но това бяха единствените неразбирателства помежду им.
	— Значи, Густав Малер е причината за вашето закъснение? — попита със снизходителна усмивка Йозеф Лабор, докато тя си събличаше палтото. Погледът му беше насочен право в очите й, въпреки че не виждаше нищо. Алма се бе отказала да се пита как го правеше.
	— Ами да, освен това вали сняг. Наложи се да вървя пеша. Ах, заснежена Виена е толкова красива!
	— Затова ли сте цялата мокра?
	Тя погледна палтото си, по което се топяха последните снежинки. Как беше разбрал?
	— Добре, а сега бързо да се хващаме на работа.
	— Обаче трябва да си тръгна навреме. Довечера съм на опера.
	Имаше още нещо, което правеше зимата във Виена специална: Алма ходеше на опера или на театър три-четири пъти седмично. Гледаше всичко, оперите на Вагнер все така й бяха любими, сред тях на първо място _Тристан_, а когато Винкелман или Ерик Шмедес изпълняваха ролята на Тристан, тя напълно се забравяше. Девойката обичаше да ходи и в Народния театър* и да гледа пиеси на модерните драматурзи. Макс Буркхард продължаваше да й подарява билети за бившия си театър. Алма не криеше мнението си за пиесите. Обикновено имаше възможност за това, когато през паузите или след представлението се събираха голяма компания, отиваха в някое заведение, пиеха шампанско и се забавляваха. Майка й, естествено, не одобряваше дъщеря й да споделя оценките и мнението си, това не подобавало на момиче от добро семейство, но Алма въпреки това го правеше. Беше прочела почти всички модерни пиеси, някои дори по няколко пъти. По етажерките в стаята й се бе натрупала голяма библиотека. Така беше и с оперите. Тя се снабдяваше с клавирната партия на любимите си опери, за да ги проучи най-задълбочено. Знаеше Вагнер наизуст и го свиреше много добре по ноти. Благодарение на баща си, а после и на Климт, се бе запознала с живописта. Кой, освен надарения художник, можеше така добре да обяснява някоя картина, мотива, перспективата или избора на цветовете? На Алма всички тези неща й се удаваха, в компания говореше умни неща и макар да беше жена, при това млада, хората я слушаха и се доверяваха на преценката й.
	[* Народният театър е основан през 1889 г. по молба на жителите на Виена, като противоположност на Императорския театър, с цел популяризирането на класическите и съвременните творби сред широките слоеве на населението. Репертоарът включвал широк спектър произведения със специален акцент върху трудовете на австрийски автори. Намира се в „Нойбау“, седмия район на Виена. — Б.пр.]
	Ала най-голямата й амбиция бе насочена към музиката.
	— Един ден ще напиша симфония или опера — заяви на Лабор тя.
	— За това ви липсва добросъвестност, мила моя — упрекна я той. — Скъпа госпожице Алма, вие пилеете творческите си сили в прекалено много забавления. Обкръжението ви е вредно за вас. Този бурен живот… Би трябвало да сте бедна, та да се налага сама да си изкарвате прехраната. И после — Сецесионът, вредното влияние на тези млади, незрели художници върху вас. Ето, днес пак закъсняхте. Така няма да стане.
	Алма сведе виновно поглед. Чувстваше, че учителят й е прав. И сама забелязваше, че не сътворява нищо, когато си ляга прекалено късно, когато е пила твърде много шампанско, когато главата й бучи от комплиментите на твърде много мъже. Или причината беше, че е жена? Всички гении, на които се възхищаваше, бяха мъже. Ницше, Вагнер, Климт. Защо беше така?
	Въпреки това тя се стараеше, четеше и музицираше, опитваше се да вниква и в трудните неща. Никога не бе искала друго. Никога нямаше да преписва готварски рецепти и да наднича иззад рамото на готвачката в кухнята, както правеше сестра й в последно време, подготвяйки се за брака си. Това си беше чисто прахосничество. Нали затова имаше готвачки.
	— Знам, професоре, знам. Аз съм едно вятърничаво създание. — Тя му хвърли кокетен поглед изпод притворените си клепачи, а очите й заблестяха. Само дето Лабор не можеше да го види.
	— Да започваме.


>	Седма глава

	— Така си и знаех! — Алма запокити в ъгъла на стаята книгата, която четеше.
	Току-що при тях беше дошъл Карл Мол да им съобщи, че трябва да опразнят стаята си.
	— Бебето ще спи тук, а ние се местим! — Алма беше възмутена до дъното на душата си. Гретъл седеше безучастно, което я вбеси още повече.
	— Нима всичко ти е безразлично? Има ли изобщо нещо, което да те развълнува? — нахвърли се на сестра си тя. — Веднага ти казах, че двете с теб сме отписани, щом се роди бебето. И ето че сега дойде моментът.
	Гретъл само сви рамене.
	— Аз и без това се изнасям, щом се омъжа. Скоро поне ще имаш стая само за себе си.
	— Нищо не разбираш, тъпа гъска такава — кресна Алма и изхвърча от стаята.
	Още същия ден тя започна да подрежда вещите си в новата стая, която не беше толкова голяма и светла като старата и не гледаше към градината, а към улицата. Сякаш тази къща не беше достатъчно голяма! Гретъл, естествено, не й помагаше, защото пак имаше да урежда нещо за сватбата, така че Алма мъкнеше сама по коридора кашони с книги, кутии с шапки и дрехи. Чувстваше се отпаднала, май имаше простуда. Предния ден бе излязла без долна фуста, за да изглежда по-стройна, и сега суетата си отмъщаваше. Ах, колко безотрадно беше всичко! Един кашон с книги се изплъзна от ръцете й и изтрополи по дюшемето.
	— Внимавай, де! — сгълча я майка й. — Ще събудиш Мария!
	Очите на Алма се насълзиха от отчаяние. Най-лошото обаче беше, че й позволяваха да свири на пианото само когато детегледачката извеждаше на разходка природената й сестричка или когато малката не спеше. Което не се случваше често. Девойката се чувстваше чужда в собствения си дом.
	Тя вдигна изпопадалите книги и ги постави безредно на една от новите етажерки. За днес й стигаше. Поне вечерта предстоеше откриване на изложба в Сецесиона, така че щеше да се поразсее. Настроението й леко се подобри, когато облече новата блуза, подарък от майка й. Гретъл също бе получила подобна. „Само че на мен ми стои по-добре“, злобно си помисли Алма. Тя пристегна корсета си, за да закопчае копчетата. Жалко, че трябваше да облече отгоре дебелото зимно палто, но навън беше по ноемврийски студено и неприятно.
	Хванати под ръка, сякаш бяха приятелки — Алма беше по средата — прекосиха обрамчения от дървета площад и само няколко минути по-късно се изправиха пред Сецесиона.
	— За мен това е най-красивата сграда в цяла Виена — високо и ясно каза Алма на Гретъл. Майка й разбра намека и извъртя очи. Родителите им строяха пред градските порти къща, в която скоро щяха да се преместят. Алма нямаше никакво желание за това. Освен това сградата на Сецесиона действително й харесваше. Тя се заизкачва по голямата стълба, докосна гущера, който се виеше под касата на вратата, и пристъпи в искрящо бялата сграда, толкова семпла и в същото време — толкова великолепна. „Свещена и девствена“, така я беше нарекъл архитектът Йозеф Мария Олбрих, приятел на пастрока й. Над портала, през който минаваха в момента, с блестящи златни букви беше изписано мотото на Виенския сецесион: „На времето — неговото изкуство, на изкуството — неговата свобода“.
	Изложбата, която се откриваше тази вечер, включваше рисунки на художници от Берлин, Париж, Лондон и Мюнхен. Още преддверието беше пълно с хора. Рисунките бяха малки и едноцветни, поради което човек трябваше да се приближи плътно до тях, за да ги разгледа. Посетителите се тълпяха навсякъде. Алма се огледа за Климт. Беше си създала навика да се отнася с него хладно и равнодушно. Също като Ана Каренина, която отначало се съпротивлявала на любовта си към граф Вронски. Книгата беше на нощното й шкафче, образът на трагично влюбената жена много й допадаше. Тя регистрира острия поглед на майка си. Разбира се, Ана Софи също очакваше появата на Климт и се мъчеше да осуети всякаква среща помежду им. Алма обаче не успя да го открие, вместо това внезапно до нея изникна Буркхард и я въвлече в разговор за най-новата пиеса на Артур Шницлер. В този миг за съжаление се появи и ужасният доктор Красни, който я обсаждаше още от Гойзерн и й правеше мазни комплименти. Той, видите ли, бил мъж, умеещ да дарява щастие, стига само да му позволят, и така нататък. Човекът беше заместник — завеждащ отдел в Министерството на железниците, дори самата титла беше смешна! Коя жена би поискала да бъде „госпожата на заместник — завеждащия отдел“? Какво си въобразяваше пък този? Майка й обаче явно го намираше за очарователен и през цялото време му се усмихваше.
	— Госпожо Мол — превъзнасяше се той, а двойната му брадичка се тресеше от вълнение, — какво щастие е за мен да срещна тук вас и очарователните ви дъщери!
	Той се наведе над ръката на Ана, така че Алма зърна нечистата му повехнала кожа и дългите му пръсти с неподдържани нокти. От този мъж направо й призляваше. В следващия миг той се извърна към нея. Алма го намираше не само за противен, но и за скучен. Тя му позволи да й целуне ръка, след което просто се обърна и продължи разговора си с Буркхард, правейки се, че не забелязва гневните погледи на майка си.

	* * *

	През декември най-после падна първият истински сняг, който се задържа по-дълго. Алма отиде с Гретъл на пързалката в Пратера. Сърцето на младата жена възликува, щом съзря заснежените клони, които блестяха на слънцето, и ледените висулки, спускащи се от улуците на навесите почти до земята. Леко разтопената от топлите лъчи ледена повърхност беше станала гладка като огледало, а сестрите летяха по нея.
	Военен оркестър свиреше весела музика, Алма описваше пируети и танцуваше валсови стъпки с Гретъл, докато и двете останаха без дъх. Движението на чист въздух се хареса и на Гретъл, която рядко се радваше от все сърце и дори се разпалува. Въртяха се все по-бързо и накрая паднаха, умирайки си от смях, а няколко мъже тутакси се спуснаха към тях и се възползваха от случая да им помогнат да станат и да ги поканят на греяно вино, за да превъзмогнели уплахата.
	А после настъпи последната вечер от стария век. Още следобед в къщата започнаха да идват гости, годеникът на Гретъл Вилхелм Леглер и Макс Буркхард. Ана не беше приключила напълно с приготовленията, така че всички трябваше да помагат да се закачи в дневната голямото число „1900“ от лъскави цифри, което им костваше мъки и какви ли не рискове. На два пъти сваляха гирлянда, понеже не беше на правилното място, докато най-накрая майка им остана доволна. После поднесоха понички и първото шампанско. Когато се стъмни, всички вече бяха изпаднали в необуздана веселост и в отлично разположение на духа. „Музика!“ извика някой. Алма седна на пианото и засвири валсове, а майка й танцуваше в обятията на Карл Мол из вестибюла, където бяха отметнали килимите. После Гретъл смени Алма на пианото и голямата сестра пи шампанско с гостите.
	В полунощ слязоха на улицата, за да гледат фойерверка над двореца „Белведере“. Алма се огледа за някого, с когото да се чукне за новата година. Гретъл стоеше малко встрани с Вилхелм, майка й вдигаше наздравица с Карл Мол. А с кого да се чукне тя? Беше се надявала Олбрих да е тук, но той си бе тръгнал рано. Младата жена погледна още веднъж към пъстрото небе, после се оттегли в стаята си. Искаше да бъде сама, за да размисли. Какво й бе донесла старата година? Една голяма любов, последвана от горчиво разочарование. Не й се вярваше, че през новата година ще срещне мъж, когото да обикне. Но за щастие имаше музиката! Тя извади от шкафа папката с песните си и ги прелисти. Следващата година нямаше да й донесе любов. Ами музиката? С нея тя беше свободна и независима, никой не можеше да й отнеме музицирането. Любовта към музиката не бе в състояние да й донесе разочарование. Може би трябваше да си потърси нов учител, който да я научи да композира, започвайки от самото начало? Защо тази идея не й беше дошла по-рано?


>	Осма глава

	През февруари двете с Гретъл отидоха на неделен концерт в Дружеството на приятелите на музиката, където щеше да представи свое произведение младият Александер фон Цемлински*1, главен диригент на Карлтеатър*2, който току-що бе постигнал значителен успех с премиерата на първата си опера, състояла се в Императорската опера. Алма отиде със задна мисъл — не се беше отказала от плана да си потърси нов учител по музика, някой истински добър, който да я научи на повече неща от стария Лабор. Може би този Цемлински беше подходящият? Разправяха, че бил много талантлив, макар да не бе толкова прочут или непристъпен като великия Густав Малер. Тя зяпна, когато младият диригент застана на пулта. Никога не беше виждала толкова грозен човек! Александер фон Цемлински имаше хлътнала брадичка, изпъкнали очи и беше нисък дори за жена. При това дирижираше по екстатичен начин, какъвто Алма никога не бе харесвала. Косата му се мяташе ритмично ту към челото, ту към тила. Той размахваше ръце като умопобъркан, за да подтиква напред оркестъра. А след като отзвуча последният тон, извади от панталона си огромна носна кърпа и избърса потта, която се стичаше на едри капки по лицето му.
	[*1 Александер фон Цемлински (1871–1942) — австрийски композитор, диригент и педагог. — Б.пр.]
	[*2 Карлтеатър — музикален театър във Виена, открит през 1847 г. и действал до 1929 г. — Б.пр.]
	— За бога! Този човек е пълна карикатура! — прошепна й Гретъл.
	Алма тръсна глава.
	— Тук се крие нещо повече — отвърна тя. — Музиката му е много оригинална, в нея има нещо вагнеровско.
	Така Цемлински почти спечели вниманието й, защото бе събудил любопитството й. Вагнер още беше нейният бог, почитта й към него бе нараснала след посещението в Байройт. За Коледа бе получила нови клавирни извадки от негови опери и оттогава ги свиреше с часове. Блъскаше по клавишите, докато майка й или сестра й не издържаха и я молеха да спре най-после. Лабор също я предупреждаваше да не свири толкова Вагнер, така щяла да си развали изпълнителските умения. Да не говорим пък че се налагаше инструментът да се акордира през няколко дни.
	А сега се появяваше този диригент, който притежаваше нещо от страстта и интензитета на нейния идол. И който с външния си вид се отличаваше от тълпата. Беше грозен по един странен начин, не като Красни. Цемлински компенсираше външността си с високо самочувствие и отлични умения.
	— Намирам го за странен, бих искала да се запознаем. Има нещо в него…
	— Внимавай! — предупреди Гретъл.
	— Ох! — изпуфтя Алма. — Лесно ти е на теб, нали скоро се омъжваш.
	Макар да завиждаше на малката си сестра, задето скоро щеше да напусне дома на родителите им и да започне собствен живот, тя не би се сменила с нея. Годеникът на Гретъл Вилхелм Леглер беше ученик на пастрока й. Той обаче не бе гений като Климт. Алма го харесваше, защото скоро щеше да стане част от семейството, но иначе почти не му обръщаше внимание. Когато не държеше четка в ръка, той се движеше тромаво, непохватно, а бакенбардите му винаги бяха подстригани неравномерно, което му придаваше някак изкривен външен вид. Ала той беше ухажвал Гретъл всеотдайно и продължително и се отнасяше много грижовно с нея. Понякога голямата сестра се тревожеше за по-малката, която трудно се справяше с живота и приемаше безропотно всичко, затова се радваше, че Вилхелм се нагърбва да я закриля. Вероятно Гретъл очакваше от брака си точно това; досега Алма не бе забелязала дори искрица страст между сестра си и нейния годеник. Малката сестра продължаваше да се държи с безразличие с него, отдаваше се на приготовленията и на бъдещите си задължения като съпруга, ала без да влага душа. А щеше да прекара остатъка от живота си с Леглер, в добри и лоши времена, да му роди деца и да остарее редом с него. Така че тук би трябвало да се влагат повече чувства, или пък не? Във всеки случай Алма си представяше собствения си брак по съвсем различен начин.


	Възможността да се запознае по-отблизо с Александер фон Цемлински се появи само след две седмици на една вечеря у приятеля на нейните родители Фридрих Шпицер, химик и фотограф, който освещаваше новото си жилище на Ринга. Обзавеждането беше дело на Олбрих, строителя на Сецесиона, затова Алма гореше от нетърпение да го види. Спалнята, издържана в светли тонове, й се стори малко нещо девствена — тя се изкиска при тази мисъл; затова пък строгите геометрични фигури по подовете на почти всички помещения й допаднаха. Възхити се на пианото, скрито зад параван — то беше обхванато от полукръгла дървена конструкция и се осветяваше от два фенера, които изглеждаха малко театрално.
	Щом откри сред гостите Александер фон Цемлински, Алма го фиксира и прекоси цялото помещение, насочвайки се към него. Изведнъж усети върху себе си погледите на всички присъстващи. Цемлински я погледна въпросително. Сега и да искаше, не можеше да се върне назад, и понеже беше наясно, че всички се възхищаваха на красотата й, придаде на походката си още по-голяма лекота. Лимоненожълтата й копринена рокля с дантели се полюшваше съблазнително около глезените, тъмната й коса беше вдигната на кок и се открояваше върху фона на светлата тъкан. Тя застана пред Цемлински, съзнавайки, че всички погледи са приковани в нея.
	— Не е за вярване, но аз съм едно от тези старомодни създания, които още не са чули операта ви — изрече тя с предизвикателно притворени клепачи.
	— О, в такъв случай трябва да побързате. Не мисля, че ще се задържи още дълго в репертоара — отвърна с усмивка той.
	Алма пусна бисерния си смях. Разговорът започваше многообещаващо! Тя обичаше мъжете с чувство за хумор.
	На вечерята той случайно се оказа неин непосредствен сътрапезник. От дясната й страна седна някой си доктор Фукс. Алма вдигна вежди. Този Фукс й се стори прекалено старомоден — човекът оплю модерната мебелировка у Шпицер, затова пък похвали претрупаната турска пушалня, която изобщо не беше по нейния вкус. Тя разговаряше почти само с Цемлински. Той беше духовит и притежаваше чувство за хумор. Тя се чувстваше прекрасно и се забавляваше. По време на десерта започнаха да клюкарстват по адрес на присъстващи и неприсъстващи гости, докато Цемлински каза:
	— Посочете ми човек, за когото с вас не сме казали нещо лошо тази вечер, и аз ще ви черпя с чаша пунш. — Той се усмихна над хлътналата си брадичка.
	— О, тогава нека да говорим за Малер — предложи Алма.
	Щом чу името на Малер, съседът й по маса се намеси възмутено:
	— Този човек е мошеник! Как само ръководи Операта! Че и евреин на всичкото отгоре!
	Цемлински изгледа Фукс толкова продължително, че той отклони погледа си; после с мрачен глас каза на Алма:
	— Изпратих му една моя композиция с молба за мнение и оценка. Той не ми отговори. Но аз въпреки това му се възхищавам. Да пием за Густав Малер!
	После смениха темата и установиха, че и двамата смятат Вагнер за най-велик, а _Тристан_ — за най-грандиозното му произведение. Алма се почувства окуражена от възприемчивостта му за всичко красиво и му разказа за собствените си композиции. Той прояви искрен интерес, заразпитва я и заяви, че с радост би я прослушал.
	Когато се прибра късно вечерта вкъщи, Алма си даде сметка, че си е прекарала чудесно и забавно, а Александер фон Цемлински беше почти хубав в нейните очи.


	— Искам да вземам уроци при Цемлински — оповести тя няколко дни по-късно на закуска. — Той се отнася сериозно към моята музика. Изсвирих му мои песни, той откри няколко грешки, но общо взето му харесаха. Каза, че съм имала талант за композиране. И хрумвания, така че трябвало да бъда насърчена.
	— Това за таланта е вярно — съгласи се Гретъл. — Как умееш само да пресъздаваш в музика настроенията си! Обаче Цемлински каза също, че ти липсвала нужната сериозност — додаде тя.
	— И това ще стане, когато ми се наложи всяка седмица да предавам по нещо ново — с отровен тон отвърна Алма.
	— Затова ли му подари своя снимка? — попита по-късно Гретъл, когато останаха насаме.
	— Ами, това беше просто така. Бях обещала снимка на Ернст Ланер, а Цемлински разбра и също поиска. — Алма изрече тези думи възможно най-небрежно, ала Гретъл вече беше разбрала, че снимката за Цемлински е особено важна за голямата й сестра. — Благодаря ти, че ми помогна одеве. Ако не се беше намесила, мама вероятно щеше да каже не. Обаче Цемлински е гений. От него може да се научи нещо.
	Сестра й кимна.
	— Смятам, че от теб наистина може да излезе композиторка. Песните, които ми свиреше миналото лято в Гойзерн, много ми харесаха. — Тя направи малка пауза. — Ще ми дадеш ли за довечера шикозната си лилава шапка? Ще ходя с Вилхелм в Пратера. Той ще дойде всеки момент да ме вземе.
	— Аха, натам значи духал вятърът — каза Алма и я замери с една възглавница.


>	Девета глава

	През август се върнаха от почивка в планината. Няколкото седмици бяха изминали весело в излети, разходки с лодка, екскурзии, музициране, гостувания. Въпреки това сърцето на Алма често се свиваше, защото това беше последната почивка с Гретъл.
	В началото на септември тя се омъжи за Вилхелм Леглер. По време на церемонията пред олтара Гретъл беше безучастна, една щастлива булка не би трябвало да изглежда така. Алма беше безкрайно тъжна, защото чувстваше, че сестра й няма да има хубав брак с Вилхелм. Тя хвърляше сърдити погледи на майка си, задето бе допуснала тази женитба, че и й се радваше на всичкото отгоре. До известна степен упрекваше и себе си, задето не бе възпряла Гретъл от съдбовната стъпка. В момента Вилхелм слагаше халката на пръста на сестра й. В този важен миг Гретъл дори не го погледна, а когато свещеникът му каза, че може да целуне булката, и младоженецът вдигна воала от лицето й, Гретъл се стресна, сякаш чак сега осъзнаваше къде се намира. Майка й въздъхна, трогната до немай-къде, а на Алма й се стегна душата — отсега нататък щеше да живее само с родителите си и с малката Мария. Кой щеше да я обича занапред? С кого щеше да дели тревогите си? Гретъл крачеше по средната пътека на църквата, хванала мъжа си подръка, а зад нея сватбарите се оформяха на двойки. Алма вървеше сама. „Загубих всичко — помисли си тя. — Първо баща си, после Климт, а сега и Гретъл. Мама си има Мария.“ Усети напиращите сълзи. Пред църквата гостите се събираха за официална снимка.
	— Къде е сестрата на булката? — нетърпеливо се провикна фотографът. — Трябва и тя да е на снимката.
	Някой я изтика напред. Алма застана до Гретъл и си наложи да се усмихне. Престори се на шикозната, изкусителна Алма Шиндлер, както се очакваше от нея, макар в сърцето си да беше безутешна.

	* * *

	Няколко дни по-късно тя получи писмо: Гретъл й пишеше за първата си брачна нощ. Било _като да те режат с ножове_. Алма усети физическа болка и се изпълни с безкрайно състрадание към сестра си. В същото време изпита безпокойство. Винаги ли беше така? Никога не си го бе представяла по този начин. Въпросът не й даваше мира, затова по време на една следобедна разходка реши да попита приятелката си Луизе, вече омъжена. Луизе се втренчи изненадано в нея и каза, че било както когато кучетата се чифтосват на улицата. Алма си представи как Красни движи нагоре-надолу белия си задник върху нея и потрепери от ужас. После си спомни, че друга приятелка, Грете Хелман, дори бе споделила нещо за „проливане на кръв“. Вероятно целувката беше най-елегантното нещо, което трябва да се случва между мъжа и жената. Целувката означаваше отдаденост и обич. Всичко друго бе против природата.
	От друга страна, защо понякога й се случваше нощем, когато сънува Климт, да се събужда с усещането за нещо туптящо между бедрата й? Трябваше ли да се срамува от това? И защо тези въпроси й хрумнаха точно когато й дойде на гости Макс Буркхард? Озоваха се сами в трапезарията, останалите бяха още в градината. Сама не знаеше какво я прихвана, но прониза Буркхард със своя особен поглед, нейната запазена марка, за която знаеше, че кара коленете на мъжете да омекнат. Очите на Буркхард светнаха. Той пристъпи към нея, взе я в обятията си и я целуна лекичко по устните. Алма му позволи да го направи, дори се пооблегна на него. А после се случи нещо ужасно: той докосна с език устните й, опита се да ги раздели и да проникне в устата й. Алма се дръпна ужасено и го отблъсна.
	— Какво си позволявате, Макс! — извика тя.
	Той й се присмя.
	— Ама моля ви се, Алма. Какво представлява целувката според вас?
	Тя понечи да се врътне, но той я хвана за лакътя, доближи плътно лицето си до нейното и каза:
	— Вече сте твърде стара, за да се правите на _деми виерж_*. Държите се, сякаш сте наясно с тези неща и сте опитна, но всъщност не знаете нищичко и ви е страх.
	[* Demi vierge (фр.) — полудевственица. — Б.пр.]
	Алма се дръпна и избяга от стаята. Не искаше Буркхард да види сълзите й. Каква глупачка беше! Повярвала бе, че може да го води на дълга каишка като всички други обожатели, ала той току-що й беше показал, че мъжете са в състояние да наранят една жена. Чувстваше се унизена и се закле да го избягва отсега нататък. Докато тичаше с треперещи колене към стаята си, го чу да обяснява, че не знаел какво й станало изведнъж на Алма, ама такива били жените.
	— За мен Буркхард е мъртъв — избъбри на себе си тя. — Освен това намирам Александер фон Цемлински за много по-симпатичен.
	Обзета от безсилен гняв, седна на пианото, за да изрази чувствата си. Ала пръстите й се колебаеха над клавишите. Не беше доволна от себе си. Емоциите й бяха по-силни от разума и й пречеха да създаде нещо наистина стойностно. Ту контрапунктовете не бяха както трябва, ту първите гласове.
	— Ти си една глупава дилетантка! — наруга се тя.


	Алма очакваше с трескаво нетърпение уроците при Цемлински. По принцип се бяха уговорили обучението й да започне след лятната ваканция. Тя му беше изпратила песните си, включително любимата си — _В градината на баща ми_, преписани на чисто и вложени в зелена папка, с която много се гордееше. Цемлински ги беше прегледал и й бе обърнал внимание върху многобройните грешки в нотирането и аранжирането. Алма не се обиди, напротив: точно затова искаше да взема уроци при него, понеже той знаеше толкова много и можеше да я научи на нещо. Не й трябваха ласкателствата на другите, които се стремяха да й се харесат.
	Ала Цемлински отлагаше многократно уроците и я караше да го чака напразно, което я вбесяваше. После й изпращаше изискани извинителни писъмца — имал спешна работа, безкрайно съжалявал, _Моля Ви, не се сърдете_… За следващия урок идваше с половин час закъснение или му се налагаше да си тръгне по-рано. Този човек подлагаше търпението й на тежко изпитание.
	После се уговориха Алма да отиде на урок в жилището му, ала този път се наложи тя да откаже посещението у Цемлински. Още предния ден по леката мигрена, но най-вече по лошото си настроение усети, че скоро ще започнат „нечистите й дни“. Преди мензис винаги ставаше непоносима, дърлеше се с всеки, който я доближи. Дори най-великолепният бал на Виена не можеше да я предпази от раздразнението. Лекарят й беше забранил да кара колело през въпросните дни, макар движението винаги да й се отразяваше много добре. Алма се чувстваше безпомощна и гневна, сърдеше се на женската си участ. В какви унизителни ситуации вкарваше тя жените! И не беше само физическата страна. Жените се отличаваха с по-подчертана емоционалност в сравнение с мъжете, затова не им бе толкова лесно да творят велики произведения или даже да бъдат гениални. Колко жени бяха наистина значими музикантки или художнички? Или всичко това бяха само мъжки приказки, за да държат жените в подчинение и да мачкат самочувствието им? Самата тя също беше чувала подобни изказвания. Не бе пропуснала да забележи, че Лабор не взема работата й толкова насериозно, както тази на учениците си от мъжки пол, понеже беше убеден, че жените в изкуството могат да бъдат само посредствени. Дали бе вярно, или не: никоя жена не можеше да избегне месечното неразположение. Веднъж, докато не беше много наясно, понеже отскоро имаше менструация, облече бяла рокля и когато стана от стола в кафенето, Гретъл бързо-бързо я дръпна да седне отново, защото кръвта бе избила през плата. С помощта на сестра си успя да прикрие тази неприятност и да се прибере благополучно вкъщи, но въпреки това изпита срам, а роклята беше съсипана. Защо на мъжете не им се налагаше да се сблъскват с това неразположение, което на всеки четири седмици превръщаше живота й в ад? И защо единственият изход от положението беше да забременееш? Но и бременността не беше цвете за мирисане. Навремето в Италия майка й беше все уморена и се чувстваше разбита, макар коремът още да не й личеше. А седмиците преди раждането бяха много тежки. Красотата й бе изчезнала, станала беше безформена, с подути глезени и зачервена кожа на лицето. А после самото раждане! Тогава Алма и Гретъл бяха още в Гойзерн, но впоследствие тя узна, че се било проточило с часове. Майка й едва започваше да възвръща силите си. И вероятно отново имаше менструация, която се появи няколко седмици след раждането. Докато всичко не започнеше отначало.
	Само едно им беше хубавото на „нечистите дни“: тогава Алма беше наистина добра в композирането. Мислеше си, че вероятно кръвта отмива всички задръжки, всички колебания, така че чувствата й да излязат на бял свят, ясни и чисти. През тези дни, въпреки неразположението, понякога я връхлиташе надеждата, че все пак ще създаде нещо голямо, ще напише хубава опера. Тя щеше да бъде първата жена, успяла да го постигне!
	Само да й позволяха! Не беше ли вярно, че обществото не само отрича способността на жените да създадат нещо голямо, но и не им позволява да го направят? На първо място в това отношение беше майка й. Алма тъкмо се бе унесла в музиката и преставаше да вижда и чува, когато майка й връхлетя в стаята и започна да й се кара:
	— Не прилича на една жена да се възторгва по този начин. Що за впечатление създаваш за себе си! Това ми прилича вече на болестно състояние. — Тя пристъпи към пианото и затвори рязко капака, а Алма едва успя да си дръпне ръцете.
	Младата жена остана разтреперана на пианото и сподири Ана с погледи, изпълнени с омраза. Ако зависеше от майка й, жените имаха право най-много да се възторгват от семейството си — в никакъв случай от нещо, намиращо се извън него, например музиката или театъра. Но защо мъжете имат това право? Когато изпадат в творческо опиянение и забравят света около себе си, мъжете биват провъзгласявани за гении. Ако обаче жените направят същото, тутакси ги заклеймяват като болни, като истерички. Каква несправедливост!
	Алма непрекъснато се заричаше да работи сериозно, ала едва бе взела това решение, пак се намесваше поредното забавление: танци цяла нощ, излет с велосипед, посещение на театър с вечеря след представлението, където тя прекаляваше с шампанското и на следващата заран имаше такъв махмурлук, че нямаше начин да работи. Най-хубавите й дни протичаха така: преди обед каране на колело или игра на кегли, а през уикенда — разходка из Пратера. После свирене на пиано или композиране, отскачане до шивашкото ателие или до магазина „Таубенраух“, обяд с приятели, един час с книга в ръка, после пак музика, вечерта театър, а накрая — отбиване в някоя винарна или ходене по сбирки.


>	Десета глава

	Застанала на улицата пред къщата на Александер фон Цемлински, Алма си погледна часовника. Беше подранила с няколко минути преди уговореното време, но въпреки това позвъни. Използвала бе последните седмици, за да се упражнява усилено, и сега нямаше търпение най-сетне да вземе първия си урок при Цемлински. Той й отвори лично и изведнъж се озова много близо до нея. Тя устоя на импулса да отстъпи уплашено назад. Как беше възможно да е толкова непривлекателен този мъж? Освен това бе и доста по-нисък от нея. В смущението си младата жена не знаеше накъде да погледне. Когато той й подаде ръка, я лъхна облак от телесната му миризма. Неприятна миризма на спарено и мухъл. Неволно огледа облеклото му — ризата му беше снежнобяла и изгладена, костюмът му стоеше перфектно.
	Той тръгна пред нея и я въведе в музикалната си стая.
	— Това трябва да е вашата библиотека. — Алма посочи към лавиците с книги, подредени покрай стените. По тях видя биографии на различни композитори, Ваймарските класици*1 и Ницше, но също и модерните виенски и берлински драматурзи като Хауптман*2, Алтенбург и Шницлер. Книгите бяха подредени на два реда един зад друг. Две лавици бяха запазени за ноти и партитури. Това допадна на Алма — тя обичаше начетените мъже. По-голямата част от помещението заемаха роял „Бьозендорф“ и бяло кабинетно пиано. Върху масата лежаха разбъркани още партитури. На единствената свободна стена висяха портретите на Брамс и Вагнер, а върху бюрото се мъдреше собствената й фотография в семпла, но скъпа рамка.
	[*1 Ваймарските класици — Йохан Волфганг фон Гьоте и Фридрих Шилер, живели и творили във Ваймар. — Б.р.]
	[*2 Герхарт Хауптман (1862–1946) — германски писател и драматург, един от най-видните представители на немския натурализъм. — Б.пр.]
	— Охо — отбеляза тя. — Явно се намирам в добра компания.
	Той не реагира. Тя се зае да изучава партитурите на пианото, някои от които бяха разгърнати и издраскани с безброй бележки. Досега не беше виждала такова нещо. За нея отпечатаните партитури бяха свещени и тя неизменно се отнасяше извънредно грижливо с тях.
	Сподели това с Цемлински, а той се засмя.
	— Ама моля ви се! Това са оръдия на труда. Налага се да си правя бележки, когато трябва да дирижирам по тези ноти. Нали и вие си мислите разни работи, когато слушате някоя пиеса или харесвате една оперна постановка повече от друга.
	— Да, разбира се.
	— Ето, виждате ли, и за да бъде така, аз си записвам какво да ви накарам да си мислите.
	Младата жена хареса категоричността на думите му.
	— Ще ми изсвирите ли нещо от _Тристан_? — попита тя, наклони глава и му се усмихна изкусително.
	За нейна огромна изненада той отказа без усуквания. Обикновено мъжете се натискаха да изпълняват желанията й. През следващия час Цемлински невинаги беше учтив с нея, а на моменти дори се държеше грубо. Караше я да свири етюди и си правеше бележки. Когато хвана ръката й, за да коригира позицията й върху клавишите, тя потръпна и се опита да флиртува, той обаче не реагира. Този човек работеше сериозно, даваше ясни и логични указания. Накара я да му изсвири няколко сонати за пиано от Бетовен, които после анализираха заедно. Заръча й да проучи задълбочено класическите образци и да ги съотнесе към модернизма, спазвайки общовалидните принципи. Задачата й за следващия урок беше да създаде собствени малки музикални теми на базата на отделни примери от творби на Бетовен.
	Поведението му разколеба Алма. Цемлински се държеше с нея, сякаш му беше напълно безразлично какво мисли тя за него, сякаш бе имунизиран срещу харизмата й. Дори имаше нахалството да й каже в очите, че кокетниченето й не хваща място при него.
	— Знаете ли, госпожице, понякога направо ставате скучна. Аз не съм някой от вашите господинчовци.
	За миг дъхът й секна, но после младата жена вирна брадичка и с усмивка пое хвърлената ръкавица. Неговата рязкост и недостъпност започваше да я привлича.


	Деветата изложба на Сецесиона през януари докара във Виена картините на Джовани Сегантини*1, който бе починал предишната година. Тя обичаше планините на Австрия и ги познаваше. С любопитство очакваше да зърне и скулптурите на Макс Клингер*2. Досега не беше виждала бюстовете на Роден от Париж, за когото всички говореха. Алма се бе наконтила особено грижливо — лилава шапка с перо и бяла рокля. За жалост залите бяха толкова претъпкани, че тоалетът й не постигаше желания ефект. Тя не успяваше да се наслади на произведенията на изкуството, защото хората се тълпяха пред тях. Затова отиде повторно следващия предобед с надеждата да има повече спокойствие.
	[*1 Джовани Сегантини (1858–1899) — италиански художник, един от лидерите на символизма в живописта. — Б.пр.]
	[*2 Макс Клингер (1857–1920) — немски художник, график и скулптор, представител на символизма. — Б.пр.]
	На тротоара пред сградата стояха пет-шест мъже и спореха гръмогласно. С приближаването си младата жена чу един да казва:
	— Нима не видяхте как се държи онзи тип! Това типично еврейско ръкомахане!
	— Нужно ли е да говори толкова високо? Сякаш мнението му би интересувало когото и да било.
	Мъжете я забелязаха и й направиха път. Щом ги отмина, те продължиха с обидите.
	— На тези хора не им е тук мястото. Те са различни. Да можеха поне да се държат кротко!
	— Напротив! Навсякъде се тикат напред.
	— Само като чуя името Фройд!
	Алма поклати глава и се заизкачва по стълбите. Както винаги докосна с дясната си ръка каменния гущер, който се виеше по касата на вратата. Повечето хора изобщо не го забелязваха, въпреки че беше дълъг повече от метър, но тя обичаше това животно и всеки път го погалваше по главата. Замисли се върху чутото току-що. Ами да, евреите. Достатъчно беше да седиш в трамвая с отворени уши, за да разбереш какво мислеха виенчани за евреите. Не напредваш в професията, предпочели са някой друг? Виновен е евреинът. Хлябът пак е поскъпнал? Многобройните евреи, пришълци от Изток, съсипват цените. В града има недостиг на жилищна площ? Нищо чудно, след като евреите си присвояват каквото им падне и спекулират с наемите. А когато говореха за непознат човек, първият въпрос беше: „Да не е евреин?“. Едва след това питаха дали е добър лекар, или университетски професор, или певец. По този въпрос Алма се придържаше към мнението на кмета на Виена Карл Люгер. „Аз определям кой е евреин и кой — не“, казваше той. Всеки ден можеше да се прочете за това в _Райхспост_. А когато фигура като Карл Краус* осмиваше и опровергаваше антисемитизма в своя _Факел_, хората казваха: „Този Краус ли, и той е евреин“.
	[* Карл Краус (1874–1936) — значим австрийски писател, публицист, сатирик, поет, драматург, есеист и журналист. — Б.пр.]
	Алма влезе в сградата и се огледа по коридорите да разбере какво е разярило така мъжете отвън. Вероятно самият Сецесион. Много от неговите членове бяха евреи и тъй като явлението беше модерно и плашеше мнозина, те поставяха знак за равенство между двете неща.
	Подобно тъпашко опростяване й бе дълбоко противно, то обиждаше нейната интелигентност. Не всички евреи бяха еднакви. А художниците от Сецесиона, мнозина от които нейни приятели, със сигурност нямаха нищо общо с шумните тълпи, дразнещи я понякога през лятото в провинцията.
	И Цемлински беше евреин, но също и гений. Густав Малер бе конвертиран евреин, в противен случай не биха го назначили за директор на Императорската опера. А за този доктор Фройд се чуваха удивителни неща. Някои нейни приятелки също произхождаха от еврейски семейства — на Алма не й пукаше от това. А сега искаше да се концентрира върху _Богинята на любовта_ на Сегантини, пред която за щастие не стоеше никой.

	* * *

	Този Цемлински наистина можеше да ти скъса нервите! Тя се бе трудила като вол, за да се подготви добре за уроците. Беше изсвирила безброй пъти сонатите на Бетовен, за да разгадае структурата им, и бе композирала собствени парчета, точно както бе поискал той. А сега закъсняваше. Алма го чакаше с нарастващо нетърпение почти час. Погледна часовника си. Е, вече беше късно. Всеки момент щеше да се прибере детегледачката с Мария, а самата Алма трябваше да се облича, понеже беше канена на вечеря с танци.
	Малко преди тръгването й той най-после се появи — нахълта в стаята в отлично настроение и без капчица угризения на съвестта. Младата жена му каза, че е дошъл напразно, вече е късно за урока.
	— Или ще композирате, или ще ходите по светски сбирки — едно от двете. По-добре да изберете това, което ви е по-близо до сърцето, а именно сбирките. — Той изрече тези думи с необичайно остър тон.
	Тя прехапа устни.
	— Както кажете, драги Цемлински. В такъв случай отивам да се забавлявам. Без вас!
	— Бездруго умеете това по-добре, отколкото да композирате. — Той излезе, а Алма сви гневно юмруци.
	Какво си въобразяваше този? Ама че грозник! Въпреки това тя търсеше компанията му — не само защото беше фантастичен учител по пиано, който най-сетне вземаше насериозно и нея, и уменията й, но и понеже просто го харесваше и намираше за много привлекателно обстоятелството, че този мъж не лежеше в краката й като другите. Колкото по-рязко се държеше той, толкова повече я привличаше и събуждаше завоевателския й нагон.
	Както винаги, когато не знаеше как да продължи, Алма се опита да изрази настроението си в песен. Във файтона, който я караше към Ланерови, продължи да свири с пръсти във въздуха мелодията и тихичко да си тананика. Главата й обаче беше празна. Още я държеше гневът. На вечерята у семейство Ланер беше лаконична. Прекалено дълго обсъждаха картината на Климт _Хигия_, която бе предизвикала скандал. Да нарисува бременна жена!
	— Целокупният Израел, естествено, харесва тази картина — изтърси някой, а евреите около трапезата сведоха поглед. После имаше танци, но Алма отказваше на повечето кандидати. Искаше й се да си бе останала вкъщи и да бе взела урока при Цемлински.
	По-късно се въртеше в леглото и не можеше да заспи. Каква бъркотия! Цемлински й причиняваше безпокойство. Имаше нещо повече между тях, не беше само свиренето на пиано. В противен случай едва ли би могъл да я изкара така лесно от равновесие. Алма се радваше, че на следващия ден сестра й щеше да им дойде на гости с мъжа си. Може би Гретъл щеше да й даде някакъв съвет, все пак беше вече омъжена жена.
	Ала за неин ужас Гретъл тутакси се разплака, когато Алма й разказа за странните си вълнения относно Александер фон Цемлински.
	— Чувствам се болна, унизена, отхвърлена — завайка се по-малката сестра.
	— Но защо? Та нали Вилхелм те обича!
	— Той… аз… — Гретъл затърси подходящите думи, после избухна: — Той не ми доставя удоволствие, искам да кажа, вечер, в леглото. Възбужда ме, но после се отдръпва, понякога много рязко, а аз така копнея за него и се опитвам да го привлека към себе си. Тогава той се ядосва и казва, че не иска деца. — Тя захлупи с длани лицето си.
	— Искаш да кажеш, че не ти доставя удоволствие? Каква обида!
	— След това не мога да мигна, чувствам се празна и използвана. Той твърди, че го правел заради мен, понеже на искал да забременея. Обаче аз не му вярвам. Накрая просто се обръща на другата страна и захърква, а аз лежа будна и цялото ми тяло копнее да бъде докосвано. Ах, Алма, толкова е унизително!


>	Единадесета глава

	„Искам най-после да разбера какво се крие в цялата тази работа — помисли си Алма тази събота, когато й съобщиха за идването на Цемлински. — В крайна сметка минах двайсетте, малката ми сестра и всичките ми приятелки вече са омъжени.“
	Той влезе — беше облечен много елегантно, в перфектно ушития си костюм изглеждаше по-висок. Алма не го изпускаше от очи и започна да го провокира с погледи изпод полупритворените си клепачи. Той седна до нея на пейката пред пианото и надвеси ръце над клавишите. Алма събра цялата си смелост и положи ръка връз неговата. Цемлински се обърна рязко, взе ръцете й в своите и ги зацелува. Отново и отново. После сложи глава върху преплетените им длани и Алма също се облегна на главата му. Отначало той я целуваше нежно по бузата, после тя извърна лице към него и устните им се намериха.
	Сякаш някой беше отворил шлюз. Александер притисна устни върху нейните, обхвана тила й, за да я привлече към себе си. Целувките му ставаха все по-необуздани, все по-страстни. Той засмука долната й устна, погали я с езика си. Не можеше да се спре. Накрая се целунаха така силно, че зъбите им се удариха едни в други.
	Той се откъсна рязко от нея, защото някой преминаваше покрай вратата, а Алма беше останала без дъх, сразена. Така било значи! За това бяха говорили Гретъл и Луизе. Тя искаше повече. Непременно.
	Сгодният случай се появи на следващия урок у него, където нямаше защо да се опасяват, че някой ще им попречи. Целуваха се толкова страстно, че паднаха от пейката пред пианото и се озоваха на пода. Александер лежеше наполовина върху нея и Алма почувства тялото му, което напираше да се вмъкне между краката й. Младата жена се помъчи да си поеме дъх. Прозорците бяха отворени, в стаята нахлуваше топъл пролетен въздух.
	— Почакай — каза тя и съблече сакото си, под което носеше полупрозрачна блуза.
	Гледката подлуди Александер и той й се нахвърли стръвно, покривайки с целувки лицето и деколтето й.
	Алма не знаеше какво се случва с нея. Никога не беше изпитвала такова блаженство.
	— Ти си най-чувствената жена, която съм държал в обятията си — изстена в ухото й той и се превъртя, така че Алма да легне върху него. Прическата й се развали, той я хвана за косата и я привлече към себе си, за да я целуне отново. Младата жена усети подутината в панталона му и несъзнателно започна да се търка в нея, което изтръгна от гърлото му стон. Тя замря, усетила ръката му да се мушва под фустата й и да се плъзва в най-съкровеното й място. Отначало движенията му бяха игриви, нежни, после обаче станаха необуздани и забързани, докато Алма се свлече със стон върху него.
	По-късно, когато застана у дома под изпитателния поглед на майка си, вече се беше овладяла. Бе решила обаче да не се лишава повече от това удоволствие.
	През май Алма се пренесе с родителите си в елегантна къща на Хое Варте*. Така наричаха един доскоро незастроен хълм в северната част на Виена, близо до Обсерваторията, където се оформяше нещо като артистична колония. Карл Мол беше поръчал не на друг, а на Йозеф Хофман, архитекта на Сецесиона, да му построи половинката от двойна къща на Щайнфелдгасе 8, на ъгъла с Волергасе. В другата половина живееше приятелят му, художникът Коломан Мозер. Артистичните семейства Хенеберг и Шпицер също бяха купили парцели тук. Едно затворено, отбрано общество.
	[* Хое Варте — „Високата наблюдателница“ — възвишение с височина около 220 м в Деветнайсети район на Виена. — Б.пр.]
	Алма обаче не искаше да се мести. Та Хое Варте беше накрай света! Дори трамваят не стигаше дотук! А пък улицата беше доста стръмна. Това щеше да усложни още повече ежедневните й покупки във Виена, които и без това не бяха лесни. Разбира се, родителите й се бяха погрижили и техните приятели да живеят тук!
	— Имам чувството, че съм заточена на остров Света Елена — ядосано сподели тя с Елзе Ланер.
	Трябваше да признае обаче, че вилата е наистина красива. Макар да беше къща близнак, двете половини бяха много различни с асиметрично подредените си кръгли еркери, големи балкони и тераси. Отвън сградата сияеше в бяло, със сини прозорци и дървени елементи. Зад нея имаше огромна градина, в която вече бяха засадени в шпалир плодни дръвчета и се планираха беседки. Вътрешността пък беше издържана в ясния стил на новата предметност, характерен за Виенските работилници*. И тук имаше високи стълбища, галерии, прави линии, а помежду тях — заоблени елементи и орнаменти от цветя. Не бяха пестили благородните материали. По стените — кадифе, на излъскания паркет — ориенталски килими, върху масите — японски вази, по стените — велико изкуство. Най-хубавото беше, че Алма имаше просторна стая само за себе си. Тя й харесваше — извисяваше се над градината и беше издържана в бяло и светлозелено, а най-видната мебел бе огромната библиотека. Над леглото висеше балдахин от органза, под който тя се чувстваше сигурна, защитена и ненаблюдавана. Младата жена се радваше, че най-после ще може да бъде сама и да се отдава на мечтанията си. Тук щеше да се оттегля от безбройните гости, които постоянно пребиваваха в къщата. Ала новата самостоятелна стая не променяше факта, че живееха почти на село и че Сецесионът, Рингщрасе и останалите забавления на Виена вече не бяха досами вратата им. Алма се чувстваше като на заточение.
	[* Виенски работилници — обединение на архитекти, художници, занаятчии и търговци, основано през 1903 г. във Виена от дизайнерите от групата „Сецесион“ Йозеф Хофман и Коломан Мозер с участието на банкера Фриц Варндорфер с цел сближаване на изкуството и занаятчиите. Всички работи били авторски и се изпълнявали в един екземпляр. — Б.пр.]
	Когато искаше да отиде в града, трябваше най-напред да се добере до спирката на трамвая, намираща се доста далече под Хое Варте. Трамваят се спускаше бавно надолу и Алма губеше търпение, докато след половин час, че и повече, пристигнеше на крайната спирка на Шотертор, където се прекачваше на линията по Ринга. По време на това пътуване настроението й отново се повишаваше — ето, това беше Виена, която тя обичаше. Улиците бяха пълни с коли и трамваи. Помежду тях пресичаха добре облечени хора, търговците жестикулираха пред ръчните си колички, събирачите на конски фъшкии също щъкаха насам-натам. А после следваше посещение на кафене или у модистката, или премиера в Операта.


>	Дванадесета глава

	Беше леденостудена, влажна ноемврийска вечер. За първи път Алма бе поканена у Берта Цукеркандл*. Тя отдавна се възхищаваше на умната, самостоятелна жена, която работеше като журналистка и преводачка и бе дала тласък за създаването на Сецесиона. Беше накарала мъжа си, професор по анатомия, да й купи вила, където бе основала прочутия си салон. Цяла Виена и много прочути гости от чужбина можеха да се видят тук: политици, хора на изкуството от всички направления, учени, Йохан Щраус, Климт и Шницлер, Макс Райнхард и френският политик Жорж Клемансо, чийто брат беше женен за сестрата на Берта. Самата Берта изпитваше удоволствие да събира напълно различни хора с надеждата, че така ще се оформят забавни, а понякога и легендарни вечери.
	[* Берта Цукеркандл-Шепс (1864–1945) — австрийска писателка, журналистка, литературна критичка от еврейски произход, домакиня на модерен литературен салон във Виена. Съпруга на Емил Цукеркандл (1849–1910), университетски професор. — Б.пр.]
	А сега най-после и Алма беше поканена. Надяваше се тази вечер да види Александер. Нещо й подсказваше, че с непогрешимия си инстинкт Берта е забелязала, че между Алма и Александер има нещо повече от баналната връзка между учител по пиано и неговата ученичка, поради което ги е поканила и двамата. Всички във Виена знаеха за нейната склонност към сводничество. Берта беше уредила вече много бракове — и със сигурност бе разрушила няколко.
	Алма се наконти особено грижливо, за да изглежда възможно най-изкусително. Вдигна нагоре косата си, ама леко небрежно, а един кичур фиксира небрежно с перлено гребенче на тила. В хода на вечерта прическата й щеше да се развали, а тя щеше да я оправя с кокетна усмивка и уж небрежно движение на ръцете, с което да изложи на показ шията си. В страстта си Цемлински неведнъж бе разрошвал косите й, така че щеше да разбере намека.
	Ана Мол обаче изцъка недоволно с език, когато голямата й щерка й каза довиждане.
	— Какво толкова, отивам у Берта Цукеркандл. Тя ще бди над мен — увери я Алма. — Освен това не е далече. — Това беше вярно. Домът на семейство Цукеркандл се намираше в Дьоблинг, в Деветнайсети район, на хвърлей място от Хое Варте, трябваше само да се спуснеш по склона.
	— Е, значи все пак в преместването ни тук имало и нещо хубаво — обади се Карл Мол и намигна.
	Пред къщата вече чакаше файтон. Алма се зарадва, защото тук тъмните улици нерядко бяха пусти, пък и валеше дъжд. Докато пътуваше, тя подръпваше нервно ръкавиците си. Може би дори щеше да се отвори възможност поне за малко да остане насаме с Александер?
	Петнайсет минути по-късно младата жена влезе в къщата на Нусвалдгасе, където домакинята я посрещна с разтворени обятия.
	— Скъпа госпожице Шиндлер, най-после да ни дойдете на гости. Изглеждате фантастично!
	Същото можеше да се каже и за самата Берта Цукеркандл. Лицето й беше нежно, но въпреки това създаваше впечатление за известна затвореност. Липсваше й меката закръгленост, която мъжете намираха за толкова привлекателна у Алма. Ала пищната коса на Берта, която я обрамчваше като тъмен ореол, привличаше вниманието на всички присъстващи. Тя поръчваше богато извезаните си брокатени рокли в Париж, при своя приятел, модиста Пол Поаре, и носеше най-разкошните шапки във Виена. Понякога пък отдаваше предпочитание на свободните рокли, които проектираше за нея Коломан Мозер. Във всеки случай външността й беше впечатляваща.
	Домакинята се наклони поверително към Алма:
	— Днес имам специален гост. Сигурна съм, че ще се зарадвате.
	Алма затаи дъх. Александер! Значи интуицията не я беше излъгала. Тя опипа прическата си.
	Берта размаха ръце.
	— Няма да отгатнете за кого става въпрос. Този мъж иначе избягва компаниите като чума, пък е и извънредно зает. Сигурна съм, че ще има много неща, за които да си говорите с него.
	— Не ме измъчвайте — с възможно най-невинен тон отвърна Алма, макар да беше и леко объркана. Наистина ли домакинята говореше за Александер? Той бе всичко друго, но не и човекомразец.
	Берта й смигна.
	— Скоро ще видите. Елате, другите вече са тук. — Тя тръгна пред нея и отвори високите двукрили врати към салона. Там беше сервирана голяма маса, свещите в сребърни канделабри пръскаха мека светлина, въздухът бе изпълнен със сладникавия аромат на безброй рози, подредени върху трапезата или аранжирани във високи вази по первазите на прозорците и по шкафовете.
	Около масата седяха четирима господа и една жена. Мъжете се надигнаха и поклониха. Алма се уплаши, но и зарадва, когато видя Климт и Буркхард. Срещу тях седеше Емил Цукеркандл, а до него — Густав Малер. От другата му страна беше сестрата на Малер, Юстине, която му водеше домакинството. Алма я познаваше от Операта. Само дето Александер го нямаше тук.
	— О, аз… — подзе Алма, без да знае как да продължи. Толкова беше разочарована, та й трябваше време, за да осъзнае, че ще седи срещу Густав Малер. Нейният идол!
	— За съжаление господин фон Цемлински беше принуден да откаже. Тази вечер има концерт в Музикферайн* — поясни Берта, сякаш бе отгатнала неизказания въпрос на младата жена. — Моля, седнете тук. — Тя поведе Алма към свободното място на масата между Климт и Буркхард и й прошепна така, че да чуят всички: — Е, видяхте ли? Не бяхте очаквали това. Много ли ви обещавах? Та кога можеш да имаш на трапезата си самия директор на Операта? — Явно бе изтълкувала погрешно объркването на гостенката си.
	[* Музикферайн — концертна зала във Виена, съкратено от Общество на любителите на музиката, осн. През 1870 г., което притежава сградата. — Б.пр.]
	Алма се настани между Климт и Буркхард и се изкиска нервно. Климт се държеше хладно, Буркхард й направи комплимент, който даваше повод да се съди за близостта помежду им, и задържа малко по-дълго ръката й. Малер забеляза това и присви леко устни. Алма го погледна. Никога не се бе намирала толкова близо до него. Тъмните му очи се усмихваха развеселено зад очилата. Тя хареса спонтанно бръчките между носа и устата му. Той имаше красиво лице, издаващо силен характер.
	В един миг младата жена се усети, че прекалено се е втренчила в Малер, и се прокашля, за да спечели време. За кратко загуби самообладание. Александер го нямаше. За разлика от нея очевидно всички присъстващи знаеха, че тя ще дойде, докато тя си нямаше понятие кого ще срещне тук. Климт! Той беше имал достатъчно време да се овладее и да я поздрави толкова хладно. А пък Буркхард се държеше, сякаш бяха сгодени или нещо от сорта. Малер просто си седеше и й се усмихваше. Алма седна с изправен гръб и изпъна рамене. Моля, ще си го получат. Тя нямаше да си съсипе вечерта само защото Алекс за пореден път й връзваше тенекия. А с Климт и Буркхард щеше да се оправи. Една прислужница наливаше шампанско от бутилка от литър и половина. Алма изпи на един дъх чашата си и поиска веднага да й я напълнят отново. Забеляза, че Малер я гледа въпросително иззад очилата си. „Той наистина има прекрасни очи“, помисли си тя. Зачуди се какво би могла да му каже, ала не й хрумваше нищо. Този човек я плашеше. Буркхард вдигна чаша към нея и тя трябваше да отговори на наздравицата му. С леко съжаление отклони поглед от Малер и се извърна към Макс. В гърба си усещаше дъха на Климт. Предположи, че се пръска от ревност.
	По време на вечерята тя преливаше от чар и духовитост, пускаше ту тук, ту там по някоя умна забележка и създаваше у моментния си събеседник чувството, че е единствен на този свят. Само с Малер не смееше да говори. Пи още шампанско, което започна да я удря в главата. Изяде доста стриди, понеже бяха толкова вкусни към шампанското, и отказа прасенцето сукалче, обаче си взе от артишока и хапна десерт. Имаше бита сметана в чашчици от тъмен шоколад, а към тях — ефирно тънки Cigarettes Russes*. Направи й впечатление, че Малер не яде почти нищо — взе си само две ябълки от сребърния поднос. През цялата вечер обаче късаше етикетите на бутилките, намиращи се на масата пред него, и вече се беше образувала малка купчинка от хартиени парченца. От време на време той прокарваше през нея показалеца си и я разделяше, после отново събираше всичко на един куп.
	[* Руски пурички — леки сладкиши от бисквитено тесто, навито по диагонал, защото руснаците свивали така ръчно направените си цигари. — Б.пр.]
	— Ако ще ядете само плодове, поне си вземете от ананасовото боле — каза му Алма. Дали това беше глупава забележка? Трябваше непременно да престане да пие толкова много шампанско. Не искаше в никакъв случай да се изложи пред Густав Малер.
	— Щом ми го препоръчвате вие — с усмивка отвърна Малер, без да обръща внимание на сестра си, която го сгълча: „Густав, знаеш, че не понасяш ананас!“, и позволи на Алма да му напълни една изящна кристална чаша за боле с миниатюрна дръжка.
	След вечеря всички се отпуснаха, сити и доволни. Прислужницата донесе пепелници от фин порцелан, върху които можеха да се видят прочути Femmes fatales*: Кармен, Лорелай, Нана на Зола и Лилит. Всички те се изтягаха сладострастно и предизвикваха с откровено еротичните си погледи.
	[* Фатални жени (фр.). — Б.пр.]
	— Сигурно скоро ще видим и твоя лик върху подобни нещица. Ти си самото изкушение — прошепна в ухото й Макс.
	— А пък ти пи твърде много — отвърна Алма. Диалогът им привлече вниманието на останалите, които пожелаха да знаят какво си шептят. Алма улови питащия поглед на Малер. Буркхард спаси ситуацията.
	— Помолих госпожица Шиндлер да ни изсвири нещо на пианото.
	При други поводи тя обичаше да свири пред компания, особено на четири ръце с някой гиздав момък. Тази вечер обаче нямаше такова желание. Настойчивите погледи на Малер я изнервяха, колкото и да се мъчеше да флиртува с Климт, междувременно зарязал своята резервираност, и с Буркхард.
	— Няма да се излагам пред самия Густав Малер — категорично отказа тя.
	Всеки път, когато поглеждаше към Малер, той също я гледаше замислено, с топлота и интерес.
	Разговорът на трапезата се оживи, всички пийваха здраво. После мъжете започнаха да обсъждат разгорещено един балет, който Александер фон Цемлински възнамеряваше да постави по либрето на Хофманстал. _Триумфът на времето._ Текстът беше публикуван в един брой на списание _Инзел_ и заинтересованата общественост знаеше, че Цемлински пише музиката към него, обаче не можел да се споразумее с Хофманстал за драматургията на трето действие.
	— Декадентско, какво друго! — възкликна Малер.
	— Не знам какво изобщо може да ни каже един балет — додаде Климт, който след изпитото шампанско бе изпаднал в лошо настроение и търсеше повод да наругае някого или нещо.
	Изведнъж Малер скочи от стола си и прекоси тичешком помещението, сякаш бе полудял.
	— Невъзможно за поставяне! Точка, край! — Той подскачаше гневно, сякаш играеше свети Витово хоро*.
	[* Свети Витово хоро — генетично заболяване, характеризиращо се с нервни тикове, гримаси и движения без контрол. — Б.пр.]
	— Густав! — укори го Юстине, опита се да го хване за ръката и да го издърпа обратно на стола му, но той я отблъсна с нетърпеливо движение и взе да обикаля масата. Когато минаваше зад стола на Алма, тя усети чудовищната му виталност.
	— Хайде ще отидем в музикалната стая — предложи Емил Цукеркандл, който беше мълчал през цялата вечер. — Малко движение ще ни се отрази добре. Все ще се намери някой, който да ни посвири.
	Всички се надигнаха, издърпаха назад столовете и хвърлиха на масата колосаните си салфетки. Алма понечи да ги последва, ала Малер я задържа, като я хвана за лакътя. Гледаше я, без да казва нищо.
	— Аз мога да ви обясня идеите на Цемлински. Та вие дори не сте ги прочели, както трябва! — проговори накрая младата жена.
	Малер се обърна към нея и я изгледа въпросително. Бяха изправени съвсем плътно един срещу друг.
	— Кой, Цемлински ли?
	— При вас отлежава една негова композиция, която ви е изпратил.
	Малер кимна изненадано.
	— Откъде знаете…
	— Нямате право да задържате цяла година нечие произведение, при това от творец като Цемлински. Трябваше да отговорите! — извика тя.
	Той се приближи още по-плътно, така че тя можа да види отблясъците в очилата му.
	— Балетът е много слаб. Нали учите музика. Как можете да се застъпвате за подобна безвкусица?
	— Първо, не е безвкусица, и второ, човек може да бъде учтив, дори да смята някое произведение за слабо!
	— Тогава ми го обяснете!
	— Ако вие ми обясните _Булката от Корея_* — един от най-глупавите балети, поставяни някога!
	[* „Булката от Корея“ — балет от австрийския композитор Йозеф Байер, поставен през 1897 г. в Императорската опера във Виена. — Б.пр.]
	Малер се взря смаяно в нея, после върху лицето му се разля усмивка. Тя го преобрази и му придаде аристократизъм. „Ама той бил хубав мъж“, помисли си Алма.
	Берта се върна, за да види къде се губят. Беше чула последното изречение.
	— _Булката от Корея_ ли? — попита. — Трябва да призная, че госпожица Шиндлер е права. Не съм срещала човек, който да е проумял това объркано нещо.
	Малер хапеше устни. Личеше му, че изживява вътрешна борба. Накрая протегна ръка.
	— Да сключим мир. — И отново се усмихна плахо, ала същевременно и невероятно очарователно.
	Алма погледна протегнатата ръка и забеляза изгризаните му нокти. За момент се уплаши да не се опари от нервността му — този човек сякаш бе зареден с електричество. После я пое. Усети ръцете на Малер, ръце на пианист, нежни и в същото време силни. Кожата беше хладна и приятна, макар току-що да се бе нервирал.
	Присъединиха се към групата в музикалната стая, където Юстине седеше на пианото и ги чакаше. Алма и Малер седнаха малко встрани на едно канапе, заобиколено от пищни зелени растения.
	Буркхард тутакси изревнува:
	— Охо, Алма, май сте направили ново завоевание. Казвах ви аз! — И се засмя, но прозвуча някак измъчено.
	Малко след това Малер и сестра му си тръгнаха. На вратата той се обърна още веднъж.
	— Искате ли утре сутрин да дойдете в Операта? Имаме генерална репетиция. С удоволствие ще ви покажа всичко. Може би госпожа Цукеркандл ще ви придружи?
	Алма прочете върху лицето му спотаен страх, че би могла да откаже. Тя обаче имаше огромно желание да опознае Операта и зад кулисите. Ала още повече се радваше, че ще прекара известно време с Малер. Затова отвърна:
	— С най-голямо удоволствие.


>	Тринадесета глава

	Точно в десет сутринта Алма и Берта Цукеркандл се качваха по централното стълбище на Операта. Младата жена се надяваше, че Малер ще ги чака във великолепната ложа на кронпринца, където дръжките на вратите бяха от слонова кост. Ала едва бяха изкачили до половина мраморната стълба, когато той се появи забързано насреща им, преодолявайки стъпалата с елегантна лекота.
	— Цяла нощ не съм мигнал — призна Малер, докато помагаше на Алма да си съблече палтото, при което тя успя да забележи нещо, което й бе направило впечатление още предишната вечер: той беше с няколко сантиметра по-нисък от нея. Зарадва се, че носи плоската си шапка от меко кадифе, и бързо я побутна към тила. Густав Малер очевидно не се смущаваше ни най-малко от разликата във височината им. Гледаше я със сияещ поглед; на Алма й направи впечатление топлият блясък на очите му. Върху лицето му беше изписана откровена радост да я види и това го правеше невероятно привлекателен.
	Малер преметна палтото на Алма на ръката си. Не се погрижи за палтото на Берта, на което тя реагира с вдигане на веждите.
	— Ами вие?
	— Как спах ли? Отлично — кокетно отвърна младата жена, макар да не беше вярно. Дълго бе лежала будна, мислейки си за Густав Малер. — А сега искам да видя всичко. Сцената и това, което е зад нея.
	Те минаха покрай ложите и излязоха на сцената.
	— В момента сме в разгара на последните приготовления за генералната репетиция на _Хофманови разкази_ — обясни Малер.
	Навсякъде щъкаха сценични работници, певци и музиканти — бяха толкова много, далеч повече, отколкото бе очаквала Алма.
	Малер показа на гостенките си различните завеси и подиуми, при което постоянно се налагаше да правят път на други хора: първите музиканти заемаха местата си в оркестрината и настройваха инструментите, певиците се разпяваха и упражняваха стъпки и движения.
	— Ами че тя, сцената, била много по-голяма, отколкото си представя човек, когато я гледа от зрителната зала — обади се Берта Цукеркандл.
	— Сцената е най-малката част от сградата, повярвайте ми — отвърна Малер.
	Вярно беше. Застанеш ли на сцената, можеш да видиш страничните помещения вляво и вдясно, където артистите чакат да им дойде редът, а майсторите на костюми оправят за последно творенията си.
	— А сега катакомбите — каза Алма, след като бяха видели всичко и прекосили оркестрината и залата за зрителите. И двете с Берта, естествено, познаваха залата от многото постановки, които бяха гледали в тази сграда, но въпреки това тапицираните в червено редове от седалки им изглеждаха много по-големи, когато нямаше публика.
	Малер я погледна удивено, после лицето му се озари от усмивка. Както предишната вечер, така и сега Алма отбеляза невероятната му способност да се преобразява — по чертите му без проблем можеше да се прочете какво си мисли в момента. „Този мъж не е в състояние да се преструва, а сигурно и не иска, твърде добър е по характер“, реши тя.
	— Явно обичате да прониквате до дъното на нещата — отбеляза той. — Снощи останах с впечатлението, че сте любознателна и сериозна персона.
	— Дано да не се лъжете. Чисто и просто съм любопитна.
	— Вижда ми се страшничко, ще ви изчакам тук — заяви Берта. — Ще нахвърля някои бележки, може от това да излезе статия. Доколкото знам, досега никой не е писал за генерална репетиция, а би било интересно. — Тя се настани на първия ред и се отпусна на седалката.
	Густав Малер подаде ръка на Алма и по една малка стълба я изведе отново на сцената. Младата жена го следваше, ала едва смогваше да издържи на темпото му. Някакъв сценичен работник го заприказва, искаше да попита нещо, но Малер го отпъди с жестове. Отвори една врата в дъното, която гостенката не беше забелязала досега. Слязоха по тясна желязна стълба и се озоваха в друг свят. Тук беше тихо, обгърна ги странна миризма. Пред тях се простираха тъмни проходи, от които се разклоняваха просторни помещения със сводест таван. Те надникнаха в някои от тези странични подземия. Тук събираха прах стари костюми, окачени в две редици една над друга и висящи на дълги прътове от тавана. Алма прокара ръка по полите им и кихна, когато се надигнаха гъсти облаци прах. Нещо прошумоля и изпращя.
	В друго помещение имаше обувки във всякакви форми и стилове. Безброй кутии се извисяваха на клатушкащи се купчини. Младата жена предположи, че съдържат още обувки и ботуши. Части от кулиси, египетска пирамида, баня в харем, стълби, които не водеха наникъде, карети от папиемаше, канделабри, улуците във формата на дракони от „Нотр Дам“ в Париж… Тя не знаеше къде по-напред да гледа. В друго помещение се намираха безброй луни и слънца, изрисувани в червено и златисто, големи и малки. До тях — силуети на дървета и планини.
	— Охо, озовахме се в зоологическия отдел — възкликна Малер и вдигна една овца, облечена в кожа от истинска вълна.
	По част от декорите висяха бележки, насочващи към заглавията на оперите, за които са били направени.
	Малер подритна едно оръдие.
	— Всичко това са стари боклуци, от които никой вече няма нужда. Баластът на миналото. Би трябвало здравата да се разчисти тук — ядоса се той.
	— Но пък е изпълнено с такова настроение! Погледнете тук! — Алма вдигна високо някакъв меч. Той изглеждаше голям и тежък, сякаш създаден за великан, но беше от картон. — Сега ще убия змея — извика тя и го завъртя над главата си. В този момент далече над тях откъм оркестъра прозвучаха тимпани, последвани от пискливия звук на обой. Тук, долу, звуците бяха странно приглушени и изкривени. Тя свали меча. — Вярно ли е, че под Операта съществуват тайни тунели, водещи към съседните здания?
	— Имате предвид, към хотел „Захер“?
	— Например. Нали за „Захер“ казват, че бил столовата на Операта.
	— Мисля, че съществуват. Досега обаче винаги съм използвал наземния път. Тук, долу, ми се струва прекалено прашно. — Сякаш за доказателство той кихна. Извади от джоба на панталона си кърпичка, която белееше в тъмното, и се изсекна. — Чували ли сте слуха, че в случай на нужда, при атентат например, императорското семейство може да напусне Операта през тайни тунели за бягство?
	— Наистина ли? — Алма се завъртя, сякаш искаше да открие тези тайнствени тунели.
	— Във Виена има мазета, дълбоки четири етажа. По-дълбоки, отколкото са високи сградите над тях.
	— Но това би означавало, че подземната Виена е по-голяма от надземната — учуди се младата жена.
	— В подземния свят на Виена няма невъзможни неща. Чували ли сте за банята „Беатрикс“ в Трети район?
	— Плувен басейн в подземието?
	— Обичате ли да плувате? — ненадейно попита Малер.
	— Много. Обичам всякакъв род движение. Особено да карам велосипед. А пък само да ме видите как карам кънки! И как играя на кегли! Ох! — Тя отскочи встрани, защото нещо докосна бузата й.
	Малер се приближи плътно и прокара длан по лицето й.
	— Просто паяжина — поясни. — Да се връщаме ли?
	Въпреки тъмнината тя видя, че той се усмихва.
	— В никакъв случай! Не и преди да съм видяла всичко.
	Отгоре се разнесе ужасяващ тропот.
	— Какво е това? — уплаши се младата жена. Струваше й се, че източникът на адския шум беше точно над главите им.
	— Вероятно файтон, който трополи по паважа. Трябва да сме под улицата. — Малер се мъчеше да надвика трополенето.
	Продължиха по още тесни и тъмни коридори, отваряха врати и правеха кръгом пред други, които бяха заключени. Движеха се бързо и на Алма отново й направи впечатление неговата стремителна, леко подскачаща походка. Сякаш вечно бързаше. Стигнаха до поредното стълбище, водещо още по-надолу. Междувременно гостенката бе загубила всякаква ориентация. От време на време я лъхваше студен въздух. Малер й обясни, че идвал от вентилационните шахти, които водеха към повърхността по извити, тайнствени пътища. Стигнаха до тъмен проход, достатъчно широк, за да мине карета по него. Изведнъж чуха стъпки и се спряха, наострили слух.
	Не беше ясно от коя посока идваха бързо приближаващите се стъпки. Който и да беше, не се стараеше да се движи тихо. Върху стената се очерта гигантска сянка, която се приближаваше. Алма затаи дъх. Мъжът стигна до тях, ала те не можеха да видят лицето му, защото той държеше високо над главата си лампа, която ги заслепяваше.
	— Какво правите тук? — сопнато попита той и застана пред тях. Лампата освети бледо лице с огромен нос.
	Младата жена с ужас установи, че в другата си ръка човекът държеше брадва, и сграбчи ръката на Малер.
	— Вие ли сте, Оберройтер? — попита Малер. — По-спокойно!
	— А, това бил господин директорът. Ами да ми бяхте казали. Знаете ли колко често влизат хора, дето нямат какво да търсят тук.
	— Свалете лампата, или не, по-добре ни светете по обратния път. Божичко, колко е тъмно! — Той се обърна към Алма, която издиша шумно задържания въздух, и поясни: — Това е господин Оберройтер. Той е нашият фактотум*. Нали знаете _Севилския бръснар_?
	[* Фактотум — дясна ръка, прислужник за всичко, вездесъщ, ловък и изобретателен помощник. — Б.пр.]
	— Разбира се. Какво общо има?
	Малер се подсмихна по начин, който тя не успя да разгадае в полумрака.
	— Ами, бръснарят нарича себе си фактотум и играе ролята на Амур. Кой знае какви ги върши тук нашият добър Оберройтер. Нали, Оберройтер?
	Мъжът изръмжа нещо от сорта на „Щом така казва господин директорът…“ и закрачи пред тях.
	Малер сподели тихичко:
	— Мисля, че той живее тук. Долу.
	Оберройтер ги поведе на зигзаг през коридорите, докато стигнаха в подножието на вита желязна стълба, водеща нагоре, фактотумът отвори някаква врата и те отново се озоваха зад сцената, само че сега бяха от лявата страна, а преди това бяха тръгнали по стълбата от противоположната.
	Щом излязоха на дневна светлина, Алма и Малер установиха, че са целите в прах и паяжини. С четка за дрехи в ръка дотича една шивачка на костюми. Малер махна паяжина от косата на Алма.
	— Хареса ли ви?
	— Даже много.
	— Чух, че композирате. Ще ми донесете ли ваши песни?
	Тя наклони глава.
	— Щом искате, с удоволствие.
	— Господин директор Малер, трябва да вземем решение. — Към тях се приближи мъж с работна престилка.
	— Къде беше, Густав? На всяка цена трябва да говориш с Йозефине, погледни само как ми съсипа косата! Това момиче не става за нищо. — Гласът беше на една от певиците, която се оплакваше от своята гардеробиерка.
	— Господин директоре, трябва да започваме репетицията…
	От всички страни затрупваха Малер с въпроси.
	Той се обърна към Алма.
	— Нали виждате — вдигна рамене. — Ще ви видя ли скоро? Заради песните?
	Тя кимна.
	Той понечи да се отдалечи.
	— Господин директоре?
	Малер се обърна към нея, красивите му очи блестяха, изпълнени с очакване.
	— Палтото ми.
	— Вашето палто?
	— Все още го носите, преметнато на ръката си. Боя се, че доста се е напрашило.


>	Четиринадесета глава

	На Алма страшно й се искаше да присъства на генералната репетиция, но Берта Цукеркандл си умираше за нещо сладко.
	— Чаках ви почти час, сега ми дължите едно посещение в „Захер“.
	Те излязоха през задния вход и, хванати под ръка, отидоха отсреща в кафето, което се намираше на гърба на Операта. По пътя Алма разказа за подземния път от Операта до „Захер“.
	— Не, благодаря. Ще си съсипя роклята!
	Алма се засмя. Гардеробиерката наистина се беше потрудила доста, докато изчисти прахоляка и паяжините от дрехите й.
	Щом влязоха в „Захер“, Берта с хладен поглед игнорира келнера, който понечи да ги отведе в дамския салон в дъното.
	— Твърде много позлата и бял лак не са ми по вкуса. И, което е много по-важно: оттам не се вижда нищо! — отсече тя и се насочи най-непринудено към една от предпочитаните маси в малкото предно салонче, откъдето човек имаше най-добра видимост, без сам да се намира в центъра на вниманието. Всички, които искаха да отидат в голямата трапезария или в някой от другите салони, трябваше да минат оттук. Залата беше възникнала след покриването на вътрешния двор, понеже през годините шефката на „Захер“ бе изкупила околните сгради и ги бе присъединила към хотела.
	Берта избра маса и двете седнаха. Около тях се разнасяше тихото потракване на вилиците по чиниите и мърморенето на гостите. Алма се облегна назад и се запита как може да се превърне в музика тази успокояваща и в същото време — делова атмосфера. Малер би се справил без проблеми. Дали и той си мислеше за нея в момента?
	— Госпожице Шиндлер?
	Берта я гледаше въпросително и сочеше към келнера, който чакаше поръчката.
	— И за вас ли парче торта „Захер“?
	— Да, моля. С бита сметана.
	Те поръчаха тортата, с която беше прочут хотелът, и горещ шоколад към нея. Много от посетителите поздравяваха Берта, почти всички я познаваха. Някои поздравяваха и Алма, а тези, които не я познаваха, й хвърляха любопитни погледи. Чудеха се коя е тази цветуща красавица, седяща с известната салонна лъвица и литературна критичка.
	— Е, хайде, изплюйте камъчето, госпожице Шиндлер! — подкани я Берта, след като келнерът им донесе поръчката. Салфетката беше сгъната идеално, сребърната вилица за сладкиши, излъскана до блясък, беше на мястото си с точност до милиметър.
	— Какво по-точно? — невинно попита Алма.
	— Как какво, за Малер! Не се преструвайте, че не мислехте за него току-що! Направо е мъж за чудо и приказ, не смятате ли? Нарочно ви оставих да слезете сами в подземието, за да се поопознаете. Личеше му колко би искал да седи тук с нас.
	Вярно си беше. Малер явно се бе наслаждавал на компанията й. Колко тъжен изглеждаше, когато тя си тръгна! Макар Алма да не го смяташе за толкова хубав, както твърдеше Берта, поне не и в класическия смисъл. Пък и като за възрастен мъж беше малко хилав. Но това не я смущаваше, защото той компенсираше тези дребни недостатъци със своята жизненост. Освен това външността нямаше особено значение, когато ставаше въпрос за гений. Високото му чело и блестящите очи й се нравеха, даже много. А погледът му можеше да разтопи цели айсберги.
	— Да, той е много привлекателен мъж. Но дългът преди всичко, естествено.
	— И как мина малката ви експедиция из катакомбите на Операта?
	Преди Алма да отговори, отвън нахлу оглушително скърцане. Трамваят по линия 63, който заобикаляше Операта и бе електрифициран преди няколко седмици, спря точно пред входа на „Захер“. Скрибуцането на металните колела по релсите можеше наистина да те оглуши и правеше всякакъв разговор невъзможен. Цялата сграда се разтърси, вилицата за сладкиши се приплъзна по чинията на Алма. Тя заговори отново едва след като трамваят изчезна зад ъгъла.
	— Долу цари страшен мрак. Не бих отишла там сама. Не знам дали бих намерила обратния път нагоре. Обаче какви неща може да се видят! Според Малер това били вехтории. — Алма отчупи внимателно връхчето на тортата. Лъскавото шоколадово парченце се откъсна с леко, изкусително изпукване. Тя го лапна и остави шоколада да се топи на небцето й. Веднага след него усети вкуса на конфитюра от зарзали и притвори с наслада очи. Никога не бе могла да се въздържи от сладките неща, а парче торта „Захер“ беше нещо много специално.
	— Малер иска да модернизира Операта — каза Берта. — На преден план трябва да са музиката и певците, а не декорацията. Привлякъл е най-добрите солистки: Гутхайл-Шодер, Курц и фон Милденбург…
	— И Ерик Шмедес! — Алма понечи да се разпростре върху певческите качества на този тенор, когото обожаваше и заради външния му вид, когато към масата им се приближи Ана Захер, собственичката на хотела. Разбира се, Алма знаеше коя е, всички във Виена я познаваха, но никога не бе разговаряла с нея. Насмалко не остана със зяпнала уста. В едната си ръка Ана Захер държеше един от неизбежните си бултериери, който пъхтеше под тежката си каишка, обсипана с изкуствени камъни, а в другата — дебела димяща пура.
	— Отдавна не съм те виждала при нас, Берта. Как си? Доволни ли сте от всичко? Не се плашете от този ужасен шум — изрече тя и посочи към улицата. — В момента водя преговори с кмета Люгер. Глупавото е, че се изпокарах с него, впрочем и той с мен, понеже имаше наглостта да нарече „Захер“ „убежище на излишните люде“… Е, както и да е, във всеки случай сложи спирката на трамвая точно пред моя хотел. Обаче тепърва ще си говорим по въпроса. — Тя дръпна силно от пурата си, преди да продължи. — Кого си ни довела? — И изгледа продължително Алма.
	Берта се изправи и целуна Ана Захер по бузата.
	— Скъпа, позволи ми да ти представя Алма Шиндлер.
	— Най-красивото момиче на Виена, поне така казват. Разрешете да ви огледам!
	Младата жена също се изправи. Свикнала беше да се взират в нея, понякога с явно любопитство, ала в този момент се почувства малко неудобно. Погледът на Ана Захер се плъзна по лицето й, по вдигнатата коса, по тънката талия и пищния бюст. Алма беше перфектна и отговаряше по всички показатели на идеала за красота, пропагандиран от модните списания. Ана Захер кимна одобрително, после дръпна от пурата, издуха нагоре дима и разпери двете си ръце. Алма се зачуди какво ли значи това, но в същия момент отнякъде изникна келнер, който взе от шефката си кучето и пурата.
	— Значи, това е госпожица Шиндлер. Прави са хората, голяма красавица е, Берта. Тези очи! — Тя понечи да седне на тяхната маса, но после забеляза барон Ротшилд, който тъкмо влизаше. — О, трябва да поздравя този гост. Скоро пак да ни удостоите с честта да ни посетите, госпожице. — Тя подаде ръка на Алма, целуна Берта по бузата и пое кучето и пурата от чакащия келнер.
	Алма се отпусна в креслото си и се загледа подир Ана Захер, която прекосяваше с твърда стъпка хотелското фоайе. Някъде там, отзад, се намираха прочутите сепарета, където човек можеше да бъде насаме, необезпокояван. Там се правеше политика, ала още по-често господата от висшето общество се срещаха със своите любовници. Включително престолонаследникът, така се говореше под сурдинка. Дали и барон Ротшилд се беше запътил натам? Разправяха, че от сепаретата имало таен проход отсреща, към пробните на „Юнгман и племенник“, придворния шивач. Там всяка двойка можела да излезе незабелязано от хотела на улицата, без да се компрометира. А това беше възможно, понеже през годините „Захер“ бе наемал или купувал помещения в съседните сгради, за да се разшири хотелът. Отделните сгради се свързваха помежду си с безброй проходи и стълбища. Алма обаче намираше Ана Захер за по-интересна от тези пикантни детайли. Тази впечатляваща жена беше забележителна предприемачка, която ръководеше сама хотела след смъртта на мъжа си и приютяваше цяла Виена и важни личности от цял свят. Правеше го много умело, имаше грижата някои персони да не се засичат, или, напротив, нарочно ги събираше. Пушеше публично пура, познаваше всичко живо, а сега беше взела на прицел кмета на Виена…
	— … Но виж, дето не пускал никого в залата след започване на представлението, това вече ми се струва прекалено!
	Алма се извърна гузно към Берта, която продължаваше да обсъжда промените във Виенската опера, наложени от Густав Малер.
	— Нищо чудно, че някои господа нямат добро мнение за него.
	— Той превърна нашата опера в една от най-добрите в света! Всеки път се вълнувам, когато го видя как се устремява към диригентския пулт: с бързи стъпки, а косата му се вее след него, така да се каже. Усеща се колко е концентриран. После за секунда настъпва гробна тишина, публиката в залата затаява дъх и тогава прозвучава първият тон…
	Двете жени обсъждаха постановките, които бяха гледали през последната година. Берта се изненада колко много опери познава Алма. Повечето дори беше гледала по няколко пъти, с различни диригенти и певци. Тя обясняваше компетентно защо харесва някоя постановка повече от друга и защо Вагнер е любимият й композитор.
	— Оценявам високо факта, че Малер е премахнал всички съкращения в _Зигфрид_. Такова произведение не бива да се съкращава, както ти хрумне, само за да може публиката да отиде навреме на вечеря!
	Берта кимна и набоде последното парченце торта „Захер“ от чинията си. Задъвка мълчаливо, после продума:
	— Госпожице Шиндлер, вие сте забележителна личност, красива и шармантна, при това начетена, едно истинско вдъхновение. Родителите ви са направили всичко, както трябва. Цяло удоволствие е да се разговаря с вас. Вярвам, че ако бях мъж, щяхте да кокетирате здравата с мен. Сигурна съм, че на всеки пръст имате поне по един обожател. — Тя сложи ръката си в ръкавица с цвят слонова кост върху лакътя на Алма. — Имате голямо бъдеще. С подходящия мъж до вас бихте могли да премествате планини. Знам, че Виена още сега лежи в краката ви, но можете да се изкачите и още по-високо.
	— Искам мъж, на когото да се възхищавам и когото да обичам — възкликна Алма.
	Берта насочи показалец към нея.
	— Да му се възхищавате, ами че това е чудесно! Този ваш маниер да накланяте леко глава, за да чувате по-добре, ми направи впечатление още снощи.
	Младата жена изпита необузданото желание да се засмее. Опита да се овладее, но се отказа, и избухна в звънък смях.
	Берта я погледна смаяно.
	— Да не би да сбърках нещо? Да нямам сметана по бузата?
	Алма се успокои с мъка. Зачуди се дали да издаде тайната си и накрая се реши.
	— Знаете ли защо правя така? Като дете прекарах дребна шарка и оттогава съм почти глуха с дясното ухо. Накланям глава, за да чувам по-добре какво ми казват.
	Сега пък Берта щеше да се пукне от смях.
	— Виж ти каква била работата… Не бях помисляла, че е възможна подобна история. Ама и вие сте една!
	— Нали няма да кажете на никого?
	Берта поклати енергично глава.
	— Ние, жените, трябва да се държим една за друга и да пазим малките си тайни. — Тя се усмихна. — Аз съм оптимистка, че ще спечелите точно този мъж, когото желаете. Но не искам последна да науча кой е той! Малер би бил подходящ.
	— Но той е прехвърлил четирийсетте — вметна Алма.
	Берта се усмихна.
	— Твърде млада сте, за да си го представите, но повярвайте ми, зрелостта при мъжа си има своите предимства. Разбира се, младежката свежест също не е за изхвърляне. — Тя изгледа Алма с вдигнати вежди и усети, че и двете мислеха за едно и също: за страстта. — Обаче опитността, добрите позиции, брачният живот в спокойни води, всичко това си има предимства. Говоря от личен опит, моят Емил е петнайсет години по-възрастен от мен; и аз бях съвсем млада, когато се оженихме. Обикновено възрастните мъже се отличават с благотворна невъзмутимост. Те не слагат всичко на аптекарските везни и често проявяват разбиране, когато младите им жени му поотпуснат края.
	Алма я погледна изненадано. Берта говореше необичайно откровено с нея. Какво излизаше — тя май намеква, че дребните изневери в брака между млада жена и по-възрастен мъж могат да бъдат простени?
	— Май не ви разбирам — каза тя.
	— Това е въпрос на равновесие, мила моя. Колко големи да бъдат малките свободи, които си позволява една жена, това трябва да се обмисли много добре. Бракът не бива да бъде излаган на опасност или да пострада. В най-добрия случай и двамата имат полза от това. Естествено, известни са ми слуховете за вас и за Александер фон Цемлински…
	Алма пребледня. Божичко, ако тези приказки стигнеха до ушите на майка й!
	— Можете да очаквате доста турбуленции от евентуална връзка с него. Това има своя чар, несъмнено, но човек бързо се уморява. Преди всичко, защото не знае къде ще свърши пътуването. — Тя хвана Алма за ръката. — Моля да ме посетите отново по всяко време. Когато пожелаете. А сега да полеем новото ни приятелство с чаша шампанско. Келнер!


>	Петнадесета глава

	Два дни по-късно, когато Алма отиде в Операта, Густав Малер седеше в директорската ложа над оркестрината и гледаше надолу. Това изнервяше младата жена и не й даваше възможност да се концентрира върху _Орфей_, който и без това смяташе за скучен. В момента, в който се осмели да погледне нагоре към Малер, майка й я сръчка силно и просъска:
	— Този пък какво зяпа?
	Ана Мол беше умилостивена обаче, щом той дойде през почивката при тях да се представи. И остана направо възхитена, когато ги покани на чаша чай в кабинета си и после — в ложата на престолонаследника. Тя дори събра смелост да го покани на Хое Варте, макар и без особена надежда, че той ще се съгласи. По принцип Малер не приемаше покани и почти никога не излизаше. В цяла Виена нямаше по-голям саможивец от него. Фактът, че бе отишъл у Берта Цукеркандл, си беше една малка сензация. Но когато Малер каза, че ще дойде с удоволствие, Ана си помисли, че й се е счуло.
	На следващата сутрин прислужницата донесе писмо на Алма, която още бе в леглото. Името й беше изписано с енергичен почерк, който й бе непознат. Тя обърна бледосиния плик — нямаше подател. Отвори го любопитно и откри четири строфи от стихотворение, фантазията й се възбуди особено от следните редове:
P>
	Туй чувство ме обзе нощес, когато
	дори да мигна не можах.
	Затуй, щом се почука, на мига
	поглеждам към вратата.
P$
	Алма пусна листа. Не беше ли казал Малер, че не могъл да мигне в нощта след първата им среща у Берта Цукеркандл? Тя прочете още веднъж писъмцето и дори го подуши, за да провери дали не е парфюмирано. Миришеше съвсем леко на ябълка. Внезапно я изпълни увереност, че е от Густав Малер. Той беше музикант и изразяваше чувствата си най-добре чрез нотите или чрез някое очарователно _адажието_ като това. Тя притисна стихотворението към сърцето си. Там му беше мястото. Пое си дълбоко дъх и пред вътрешния й взор изникна впечатляващото му, характерно лице. Изпълни се с гордост, задето един толкова велик човек проявяваше интерес към нея. Но имаше и нещо повече. Щом си помислеше за погледите на сините му очи, заливаше я топла вълна. „Май съм на път да се влюбя“, рече си тя и самата мисъл я направи щастлива.
	Същия ден Малер изпрати билети за премиерата на _Хофманови разкази_. По време на представлението постоянно се извръщаше от пулта към нея, така че седящите наоколо започнаха да си шушукат.


	_„Туй чувство ме обзе нощес, когато дори да мигна не можах…“_ Алма си пееше непрекъснато стихчетата. Беше си наумила да ги превърне в тонове. Густав Малер й бе написал тези редове, те бяха само за нея, за Алма. Нали му бе споменала, че композира. Какво, следователно, можеха да бъдат неговите стихове, освен подкана да напише музиката към тях? Дали с това щеше да му достави радост? Густав Малер имаше доверие в нея, смяташе, че тя е в състояние, така да се каже, да продължи и доразвие труда му; ето че се раждаше едно интимно сътрудничество, за което знаеха само двамата и което имаше значение само за тях. Каква опияняваща мисъл!
	_„Затуй, щом се почука, на мига поглеждам към вратата…“_ Алма стана и направи няколко танцови стъпки към вратата, пеейки си мелодията. Беше се получила добре, лека и една идея фриволна. „Божичко, толкова съм щастлива, че не знам къде да се дяна“, помисли си тя. После се върна бързо на пианото, защото й хрумна нещо още по-добро. Изтри припряно нотите и написа нови.
	Продължи да си тананика мелодията. Густав Малер беше гений. От него, с него тя щеше да научи много повече, отколкото от Александер.
	При мисълта за Алекс възторженото й настроение се спихна. Дали не постъпваше несправедливо с него, като се унасяше в мечти за Густав Малер? Цялото й тяло копнееше за докосванията на Александер; той бе разпалил в нея огън, който тя нито можеше, нито искаше да угаси — този мъж бе събудил нейната чувственост. Постоянно си спомняше за неговите докосвания и стомахът й се свиваше, а в гърдите си усещаше напрежение и цялата настръхваше. Почти всяка нощ Александер се явяваше в сънищата й. Тя се събуждаше, изпълнена с въжделение, след което трудно можеше да заспи. За Густав Малер мислеше със съвсем различни чувства, но и той кръжеше непрекъснато в ума й. Тя харесваше най-вече зрелостта му, предусещаше, че с него би намерила покой и че той ще придаде напълно нов смисъл на живота й. Неговият гений я привличаше неудържимо, освен това го намираше мил и обаятелен. Пък беше и хубав мъж, тя обичаше да го гледа, докато Цемлински понякога я плашеше със своята грозота.
	„Господи, да не би да съм от жените, разкъсващи се между двама мъже?“ При тази мисъл тя се изкикоти нервно. Спомни си за многото книги и опери, в които се разказваше за жена, колебаеща се между двама мъже: _Летящият холандец, Война и мир_, романите на Джейн Остин… Обикновено тези истории не завършваха добре, ала не й хрумваше материал, който да описва сегашния й живот. Тя стоеше между Цемлински и Малер, които обаче бяха прекалено различни, за да се правят сравнения. Изпълнена с безпокойство, Алма отново стана от пианото и започна да кръстосва стаята. Не знаеше какво да прави.
	Стресна се, когато Елизабет, прислужницата, се втурна възбудена в стаята й:
	— Можете ли да си представите, дошъл е господин директорът на Операта! Иска да ви види!
	Алма затули с длани устата си.
	— Какво? Долу ли е?
	Момичето кимна.
	— Ами добре, тогава го покани да влезе. Кажи му, че идвам след две минути.
	„Божичко, той е тук — паникьоса се тя, след като Елизабет излезе. — Как е възможно този мъж да знае толкова точно кога имам нужда от него? Да усети, че владее мислите ми? Дали това не е поредният знак за особената вътрешна връзка помежду ни, също като стихотворението?“ Алма си пое на няколко пъти дълбоко дъх, издиша бавно и се помъчи да изглежда спокойна и невъзмутима, макар да не беше така. Огледа се трескаво в стаята си. Върху пианото беше писмото със стихотворението, наоколо бяха разпръснати нотни листове, а на пода пред библиотечния шкаф се трупаха книги. Тя беше променила подредбата и бе извадила почти всичко от рафтовете. Вече беше късно да разтребва. Приглади косата си — и той се появи на вратата.
	— Знаех си аз, че обичате да четете — изрече вместо поздрав Малер. — При това вашата библиотека е по-голяма от моята! — Той заоглежда книгите й. — Даже Ницше. Смятате ли, че е добър избор?
	— Ще ви кажа, след като го прочета докрай.
	Той се вгледа продължително в нея, без да продумва. Алма изпита неудобство. В този момент в стаята връхлетя майка й и се насочи с отворени обятия към госта.
	— Господин Малер, каква чест. Моля ви да ми доставите удоволствие, като останете за вечеря. Имаме печено пиле, а ще дойде и Буркхард.
	— Ами, и двете неща не ги обичам особено, но въпреки това ще приема — отвърна Малер, без да откъсва очи от Алма. — Трябва само да телефонирам на сестра си, за да не ме чака напразно за вечеря.
	— О, съжалявам, но още нямаме домашен телефон — каза Ана. — Трябва да слезете до Дьоблинг и да се обадите от тамошната поща.
	— Така ще направя. — Густав Малер се обърна към Алма. — Бихте ли ме придружили?
	Тя кимна.
	Навън цареше студ. Беше започнал силен снеговалеж, снегът скърцаше под краката им. „Поредният знак — каза си Алма, докато крачеше до него. В спускащия се мрак снегът блестеше матовобял, на места искрящ. — Малер и сняг — тези две неща явно са неразривно свързани“ — помисли си тя, спомняйки си за първата им среща преди две години, когато го бе зърнала до Операта. Погледна го крадешком. Той вървеше до нея, леко приведен напред, с ръце, скръстени на гърба, с едри крачки. На улицата почти не се мяркаха хора, ала двамата не се тревожеха от снежната виелица.
	„Защо не казва нищо“ — зачуди се тя. А после си помисли, че точно това е най-хубавото: да върви мълчаливо до него. Внезапно той се спря, за да завърже връзките на обувките си, които се бяха развързали. Алма също спря и зачака да тръгнат отново. След по-малко от сто метра обаче връзките отново се бяха разхлабили. Когато той се наведе за трети път, тя го хвана за ръката.
	— Почакайте — каза и клекна пред него, за да му ги затегне по-здраво. — Трябва да направите двоен възел, ето така. — Връзките на обувките му бяха влажни, вкоравени от леда. Тя се изправи и мушна студените си ръце в маншона от кожа на къртица. Притесни се: дали не бе отишла твърде далече? Да кляка пред мъж и да му връзва обувките? Малер обаче огледа перфектно завързаните си обувки и се усмихна лъчезарно. Ледът помежду им беше стопен.
	— За вечеря винаги се прибирам вкъщи — подзе той. — Сега късам с дългогодишните си навици единствено заради вас.
	— Но неотдавна бяхте у Берта Цукеркандл.
	— Само защото знаех, че ще бъдете там! Исках лично да се уверя в приказната ви красота, за която говорят всички. И още повече ме интересуваше нервният, рязък тон, който възприемате понякога в разговорите.
	— Значи, това се говори във Виена за мен? — изгледа го ококорено Алма. При други обстоятелства щеше да отвърне с някоя очарователна малка наглост и така да разведри ситуацията. Ала моментът беше твърде важен. Тя усещаше колко сериозен е Малер, колко открито говори с нея. Това я трогна до дъното на душата й. Никога досега мъж не бе разговарял така с нея — толкова прямо, толкова далече от всякакви романтични щуротии.
	— Мислих много за вас — изрече той. — Вие внасяте смут в душата ми. Изнервяте ме. Отклонявате ме от моето изкуство. И най-лошото е, че не ви се сърдя за това.
	— Най-лошото ли?
	— Най-хубавото. — Той я погледна с прям, откровен поглед, който я обезоръжи.
	Малер вървеше много бързо по нанадолнището и тази негова решимост се нравеше на младата жена. Газеха един до друг из снега и се любуваха на обкръжаващата ги картина, осветена от уличните лампи. Изведнъж той каза:
	— Не е лесно да си омъжена за човек като мен, Алма. Аз имам нужда от своята свобода, без каквито и да било ограничения. В противен случай не мога да работя. Композирането е най-важното нещо в моя живот. Всичко друго му се подчинява. Освен това не знам колко още ще ме държат в Операта. Твърде възможно е скоро да остана без работа. Професионалното ми бъдеще е неясно.
	Алма се закова на място. Гърдите й се повдигаха и спускаха силно, което личеше дори през дебелото зимно палто. Малер също забеляза това и се вторачи в нея.
	— Това предложение за женитба ли беше?
	Той я изгледа смаяно.
	— Не знам, досега не съм правил такова. Май да.
	Той я хвана под ръка и я повлече със себе си, което беше добре дошло за младата жена, тъй като предложението му я бе объркало напълно. Тя стъпваше с усилие, в главата й кръжаха всевъзможни мисли. „Току-що Густав Малер ми направи предложение за женитба.“ Това беше колкото невъзможно, толкова и прекрасно, това беше отвъд всякакви… Тя не продума, докато не стигнаха до пощата. Когато хвана слушалката, Малер си бе забравил номера. Погледна безпомощно Алма, която най-сетне се отърси от вцепенението.
	— Знаете ли номера на Операта?
	Густав Малер се обади там и след като отсреща вдигнаха, попита Алма:
	— И сега какво?
	— Помолете ги да предадат съобщение на сестра ви.
	Той го направи и затвори. После се извърна към нея:
	— Нали виждате, че имам нужда от вас. Омъжете се за мен, Алма.
	„Колко е непохватен“, мислеше си разнежено тя, докато изкачваха отново хълма към Хое Варте. Не напредваха бързо, по пътеките се беше натрупал още повече сняг и трябваше да внимават да не се подхлъзнат. Стигнеха ли до някое неравно място, Густав я хващаше грижовно за ръката. „Този човек не може да си завърже правилно обувките и не помни собствения си телефонен номер. А пък това с обаждането до сестра му! Та той е голям мъж. Вероятно не иска да я тревожи.“ Тя поизостана, за да го наблюдава.
	Той забеляза, че тя не върви до него, и я изчака.
	— Нощта, потънала в сняг, е нещо прекрасно. Права сте, трябва да намираме време да се любуваме на тази магия. — Той се спря точно под лъча на уличната лампа и вдигна красивото си лице към небето, откъдето продължаваха да се сипят снежинки. Алма застана до него и направи същото. Наслаждаваше се на хладните снежинки върху разгорещените си страни. Известно време постояха със затворени очи един до друг, радвайки се на вълшебната зимна нощ. Младата жена се облегна на рамото му — допирът беше приятен.
	— Алма?
	Тя отвори очи и го погледна. Той се усмихна и се обърна към нея.
	— Алма — повтори Малер. После я прегърна и целуна, като че ли цяла вечер бе чакал само това.


>	Шестнадесета глава

	След като гостът си тръгна, Алма не можа да мигне. Снегът беше спрял, луната изгря иззад високите дървета в градината и й светеше право в лицето; колкото и да я обичаше, днес тя я смущаваше със своята яркост. Младата жена беше разтърсена от срещата с Малер. Целувките му й бяха харесали, толкова нежни и сериозни бяха… А между целувките той бе заявил, че трябва да се оженят, колкото е възможно по-скоро. Изживяването с него беше съвсем различно от всички срещи с мъже, които бе имала досега. Във всичко, което той вършеше, в начина, по който се отнасяше с нея, бе заложена една почти свещена сериозност и това много й допадна. Тя се обърна на другата страна, но лунната светлина, отразяваща се в снега, изпълваше стаята й, сякаш беше ден. Твърде светло бе, за да заспи. Тя въздъхна и седна в леглото. Сети се за онази вечер в Италия, когато бе ходила насън в една лунна нощ като тази. По онова време беше влюбена в Климт. Господи, нима оттогава бяха минали цели две години? Точно сега тя бе в подобно нервно напрежение, ала в никакъв случай не искаше това да се случи отново. Предпочиташе да стане от леглото. Умът й беше бистър, какъвто отдавна не е бил; чувстваше се силна, свързана с цялата Вселена. Още не бе дала отговор на Густав Малер, макар по принцип вече да бе взела решение. Въпреки това искаше да се увери напълно.
	Прекоси боса стаята, стараейки се да не вдига шум. Извади от чекмеджето последните части от дневниците си — обикновени тетрадки с черна подвързия и линирана хартия, които купуваше от книжарницата на „Майр & Феслер“. Преди четири години бе започнала първата тетрадка. Тогава още не знаеше, че ще изпълва тетрадка след тетрадка. Всяка беше номерирана и вече пишеше в двайсет и четвъртата. Едрият й, енергичен почерк прозираше през подвързията. Тя бутна настрани муселиновото перде и седна на перваза на прозореца. Три четвърти луната стоеше точно над върховете на дърветата. Беше огромна и пръскаше сребристата си светлина върху заснежените площи. „Величествено красива“, прошепна младата жена. Под ярките лунни лъчи тя дори можеше да прочете написаното в тетрадките си. Търсеше определени пасажи и се спираше да ги прочете. Например: _Писах му, че чувствата ми са също като през първата вечер. — Обаче не е вярно — излъгах_. Това бе споделила с дневника си само преди няколко месеца по адрес на Александер фон Цемлински. Нейният Александер. Тя взе молив и подчерта _излъгах_. А ето тук — записките от ваканцията в Санкт Гилген*. В тях многократно твърдеше, че Цемлински изобщо не й липсва и че не мисли за него. Как е могла да пише подобни неща за Александер, когото смяташе, че обича? Тя се засрами от мислите си.
	[* Санкт Гилген — община в окръг Залцбург, Австрия, популярен летен курорт. — Б.пр.]
	Алма запрелиства нататък и нещата се влошиха. Макс Буркхард беше дошъл в Санкт Гилген и тя неведнъж му бе позволила да я целуне; той дори я бе притеглил в скута си и галеше коленете и бедрата й под полата. Тогава тя си бе пожелала ръцете му да се разходят и по-нагоре… Записките й я засрамиха и разколебаха. Как е могла да мисли и пише подобни неща? Ето, всичко беше черно на бяло. Тя прелетя над нови редове: _Днес, леко подпийнала, се хванах как очите ми пълзят похотливо нагоре по бедрата му. Ах, тъй похотливо_… Божичко! Наистина ли тя беше писала това? Срам и позор! Никой не биваше да го прочете! Това бяха доказателства за нейната… Какво по-точно? Безнравственост? За младежката й необузданост? За незадоволителната й ситуация като жена?
	Откъде идваше тази нерешителност, тази колебливост? Защо не беше сигурна в чувствата си? И преди всичко: откъде се вземаше тази сексуалност? Единствено възпитанието й и страхът от последствията я възпираха да се отдаде всецяло на някой мъж. И, ако трябваше да бъде честна пред себе си, а тя бе такава в дневника, безразлично й беше дали ще е Буркхард, или Цемлински. Как е могла да мисли подобно нещо, че и да го напише? Сякаш е някоя улична кучка! Тя затвори гневно тетрадката.
	Вгледа се в нощта навън, луната бе изчезнала за кратко зад бързо прелитащите облаци. Дали настроенията й, непредвидимото редуване на светли и тъмни дни, имаха нещо общо с това небесно тяло? „Нечистите й дни“ съвпадаха с пълнолунието. Дали лунатизмът имаше връзка с моментното й физическо състояние? Можеше ли той да послужи като извинение за нещо, което всъщност беше неизвинимо?
	През няколко стаи се събуди малката Мария. Алма чу как майка й пее тихичко приспивни песни. Близостта между майка й и малката й сестричка я натъжи. Тя никога не бе получавала такава нежност от майка си. Пожела си да намери човек, който да я дари с нежност и да й вдъхне увереност в собствените й чувства.
	Луната се показа отново иззад облаците. Младата жена се замисли за часовете с Густав Малер. Вечерта с него, разходката сред снега, по време на която бяха усетили колко неща ги свързват, и дългата целувка под уличната лампа й вдъхваха надежда, че е възможно той да е мъжът, с когото да изживее всичко това. Който да събуди доброто в нея. Още по време на вечерята тя се бе почувствала като друг човек. Изведнъж Буркхард й бе станал напълно безразличен. Той седеше до Малер и й хвърляше погледи, но вече не докосваше сърцето й. Нещата щяха да изглеждат по същия начин и ако на негово място беше Цемлински. С Густав Малер нейната вятърничавост и люшкането между емоциите се бяха изпарили. С Малер всичко бе различно. С него чувстваше сигурност. С него всичко беше сериозно!
	— Густав Малер е мъжът за мен. Той ще сложи край на хаоса в чувствата ми и най-сетне ще даде посока на живота ми — прошепна тя. — Освен това аз му се възхищавам.
	Изглежда и той вземаше нещата насериозно. Нали й беше признал, че се отказва от дългогодишните си навици заради нея. Ходеше по светски сбирки, беше посетил салона на Берта Цукеркандл, само за да се запознае с нея, с Алма. А после дойде в дома й и дори остана за вечеря. Няма значение, че само побутваше с вилица порцията си печено пиле. Беше оставил сестра си да го чака напразно! Допускаше тя, Алма, да отвлича вниманието му от неговата музика. Направи й предложение за женитба, макар и малко неконвенционално. И още нещо й направи впечатление: у Берта му бе казала колко е жалко, дето си гризе ноктите, а днес забеляза, че ги бе оставил да пораснат. Очевидно той наистина правеше всичко, за да й се хареса.
	Алма взе отново молива и написа на първата страница на двайсет и четвъртата си тетрадка: МАЛЕР — а след това три удивителни.
	Най-сетне си легна. Беше наясно със себе си. Заспа с усмивка на уста.


>	Седемнадесета глава

	Отсега насетне Алма вече всеки ден чакаше Густав. Обикновено той изкачваше на един дъх хълма, защото нямаше търпение да дойде трамваят. Тя обаче никога не знаеше дали той ще намери време, или не, а застанеше ли пред нея, денят й беше спасен. Често Малер се отбиваше само за няколко минути, след което се налагаше да си тръгне, за да изпълнява многобройните си задължения. Заради нея се отказа от строгия си дневен режим. Младата жена се страхуваше, че това ще му коства прекалено много енергия, ала той отвръщаше, че зараждащата се любов му вдъхвала нови сили и го карала да забрави за умората. „За мен ти си извор на младостта“ — казваше той и я целуваше страстно за довиждане, защото трябваше отново да си върви. Постоянно сновеше между градското си жилище и Хое Варте. Скоро сестра му Юстине се отказа да го чака за вечеря.
	В един хубав зимен ден, около седмица след вечерната им разходка сред снега, Алма усети, че не може повече да сдържа нетърпението си. Качи се на трамвая и отиде в Операта. Там успя да се озове незабелязано пред директорския кабинет, понеже не искаше да рискува да влезе в устата на клюкарите. Натисна дръжката на бравата — не беше заключено. Промъкна се бързо в кабинета и се огледа. Искаше да попие всеки детайл, с който се обграждаше Густав, за да бъде по-близко до него. По стените висяха портрети на композитори, на специална поставка имаше бронзов бюст на Вагнер. Младата жена не посмя да седне на бюрото му, макар много да й се искаше, но докосна някои от нещата върху него: месингово ножче за отваряне на писма и тежка стъклена топка със сняг, изобразяваща Виенската опера. После седна на едно от креслата за посетители и зачака. Най-сетне Густав се появи. Щом я видя, целият грейна от радост и падна на колене пред нея.
	— Ти си ангел, Алма! — възкликна той.
	Оттогава започнаха да го правят често, фактотумът Оберройтер се превърна в техен съюзник — пускаше тайно младата жена да влезе. В кабинета на Густав имаше пиано, на което свиреха на четири ръце. Алма обичаше най-много тези часове, през които го имаше само за себе си, и не се сърдеше, когато той посочваше веднага и най-малката й грешка, напротив — нали искаше да се учи от него.
	— Подарявам ти тези ноти шестнадесетинки. Подарявам ти цялата пиеса! И ако не го бях сторил вече, щях сега да ти поискам ръката! — Той звучеше палаво и жизнерадостно. Обръщаше се засмян към нея, обхващаше с длани лицето й и я целуваше.
	Алма беше на седмото небе. В Густав най-после намираше обединени двете големи страсти на живота си: любовта и музиката. Музикалните часове с Малер я изпълваха с блаженство, каквото рядко бе изпитвала. Та нали тя искаше да живее само за музиката и чрез музиката, а как би могло това да се случи по-добре, отколкото редом с един музикален гений? Той й разясняваше в детайли дори любимия й Вагнер, когото тя смяташе, че познава из основи, и й разкриваше някои тънкости на партитурата, убягвали й досега. А когато музиката им омръзваше, идваше ред на любовта. Понякога Алма се просълзяваше, когато се замислеше за сполетялото я щастие.
	На осми декември, месец след запознанството им, Малер дирижираше _Вълшебната флейта_ на Моцарт. Беше запазил места за Алма и майка й и й бе писал, че ще дирижира само за нея.
	А пък какви бяха писмата му! Дори когато беше във Виена, пред прага й, така да се каже, той й пишеше дълги и нежни редове. Намираше време и за това. Изглежда изпитваше вътрешна потребност да споделя с нея мислите си, да обрисува общото им бъдеще. Моментът, в който сядал да й пише и така да бъде по-близо до нея, бил най-хубавият от целия му ден, пишеше той. Скоро премина към интимното обръщение „Скъпа Алмши“. Никой не я беше наричал така и това я трогна.
	Той се възхищаваше от красотата й, от уникалното й лице, от грацията и чара й. Останеха ли сами, я целуваше и й казваше колко обича миризмата й. Изпращаше й шоколад в огромни количества, понеже знаеше, че тя умира за сладки неща. Когато разбра за предпочитанието й към „Моцартовите топчета“*, още на следващия ден нареди да й доставят цяло сандъче с това сладко лакомство. Трябва да бяха стотици! Заедно предприемаха дълги разходки, които приличаха по-скоро на екскурзии или надбягвания. Той беше във възторг, че и тя обича интензивното движение. На много пъти Алма го хващаше да плъзга изпълнен с желание поглед по фигурата й, по тънката талия, гърдите, дългите крака. Понякога той нарочно изоставаше на няколко крачки, за да се наслади на гъвкавостта на тялото й.
	[* Mozartkugeln (нем.) — вид шоколадови бонбони. — Б.пр.]
	— Притежаваш грацията на танцьорка — промърмори под нос той, хванат на местопрестъплението. — Толкова обичам да те гледам.


	За Алма Виена беше светът, който тя познаваше. Целият й свят се казваше Виена.
	Густав обаче беше двайсет години по-голям от нея и принадлежеше към друго поколение, той бе опознал една съвсем различна Виена и изживял отблизо големите промени, извършени в града. Виена на Густав беше съвсем различна от тази на Алма. Това не се дължеше само на факта, че той е евреин. Дошъл едва петнайсетгодишен да следва музика в Консерваторията, той бе прекарал в града най-важните си години. През 1873-та, две години преди пристигането му, столицата била преживяла Световното изложение, а след него и борсовия крах. Старите богатства се стопявали, дребните собственици губели незначителното си състояние. „Тогава ти не си била родена“, често казваше той на Алма, когато й разказваше за живота си.
	През неговата младост животът във Виена още бил ясен и обозрим. Сега обаче многовековното стриктно разделение на обществото на дворцова общност, определяща правилата, и всички останали, вече не съществуваше. Светът, какъвто е бил по-рано, се намираше в състояние на разпад, и най-очебийният символ за това беше изграждането на Рингщрасе, възникнала на мястото на разрушените фортификационни съоръжения. В продължение на десетки години градът изглеждал като огромна строителна площадка. През двете десетилетия след 1860-та на Ринга изникнали Операта и Бургтеатър, а до тях — великолепни и елегантни къщи, които можели да се мерят с благородническите замъци и имения. В тези градски палати, които си имали имена като дворците, се нанесли стремящите се към възход буржоазни индустриалци, либералната едра буржоазия, каквато не съществувала по-рано. Фамилиите Ротшилд, Ефруси, Витгенщайн и тем подобни. Техните интереси не съвпадаха с тези на двореца, камо ли пък — с интересите на „дребните хора“. Те искаха да имат думата, а парите им даваха власт за това. Интересуваха се от изкуство, финансираха театри и сцени, не на последно място и Сецесиона. И тъй като досега не бе съществувал подобен обществен слой, те имаха пълната свобода да си създадат един свят, какъвто искат. Другите, които не харесваха тези новобогаташи, коментираха с чувство за превъзходство, че сградите на Рингщрасе се състояли повече от гипс, отколкото от камък. Повече привидност и по-малко същност… Във _Ver sacrum_ модерният архитект Адолф Лоос дори пишеше за „потемкинския Ринг“, където ренесансовите или бароковите фасади били направени от изкуствени материали и прикрепени с пирони. Това беше вярно. Почукаш ли на някои от „мраморните“ стени, ще чуеш кух звук. Рингът се смяташе за символ на разпадането на старата, имперската Австрия. Пред кулисите на Ринга израстваше новото поколение, което си създаваше собствени божества: Азът, вътрешният мир, душата, настроението, което често клонеше към мирова скръб.
	Густав бил един от многото, които прииждали към Виена по шосета и с влакове от всички краища на империята, от страните, подвластни на Короната — от Бохемия, Унгария, Галиция, Буковина, от Триест, Сараево, Любляна, и които превърнали града във врящ котел. И се възползвал от естетичния усет на стремящите се към върховете буржоа.
	След построяването на Рингщрасе се появили множество нови изобретения и нововъведения, променили облика на Виена: трамваят, който с шума си всявал страх у много виенчани, но не изместил конските коли, рекламните банери, парните локомотиви, автомобилите, телефоните, електричеството, пътешествията.
	— Виена е един огромен експеримент, само дето никой не знае какво трябва да се докаже с него — гласеше една от любимите приказки на Карл Мол.

	* * *

	Когато не свиреха на пианото, Алма и Густав си бяха създали навика да четат заедно вестници. Седяха един срещу друг на дивана, преплели вдигнатите си крака. Разбира се, най-напред беше ред на статиите за оперни и театрални премиери. Така беше във Виена, изкуството бе по-важно от политиката. В салоните и по кафенетата предпочитаха да спорят за последната премиера, отколкото за новия законопроект. А когато разгърнеха вестника, виенчани поглеждаха първо към театралната програма, а не към политическите новини.
	Густав, естествено, проявяваше особен интерес към новините за Операта и й ги четеше на глас. А когато внезапно занемяваше по средата на някоя статия, Алма разбираше, че се е натъкнал на антисемитски коментар. Преди да бъде назначен за директор на Императорската опера, той бил принуден да стане католик, защото този пост никога нямало да бъде поверен на евреин. Въпреки това мнозина продължаваха да го смятат за такъв и който му мислеше злото, не пропускаше да посочи този факт. Антисемитизмът властваше във Виена — в един град, в който дори кметът бе спечелил поста си с лозунги против евреите.
	След това четяха новините за императорското семейство. Вече нямаше особено затрогващи съобщения, откакто любимата на всички императрица Сиси бе загинала при атентат.
	Густав се смееше на предпочитанието на Алма към смесените новини, където с наслада се коментираха градските клюки. Тук читателите биваха осведомявани кога в Пратера има ново забавление. Тук имаше и пикантни историйки, които често се базираха единствено на слухове от сепаретата на хотел „Захер“. И, разбира се, съобщенията за престъпления. Градът беше същински Молох. В подземния свят с неговите мазета и проходи открай време се мотаеха тъмни образи. Съществуваше фаталното суеверие, че сношаването със съвсем млади момичета и с девици лекувало от френската болест, която държеше здраво в хватката си виенските мъже. Така Виена се бе превърнала в столица на търговията с девойки. Постоянно можеше да се прочете за клети същества, примамвани от всички краища на империята с лъжливи обещания или просто отвличани, а след това продавани като сексробини на публичните домове в Ориента или Южна Америка.
	— Признай си, че когато ме примами в подземието на Операта, си се надявала да се натъкнеш на някой тъмен образ — подкачи я Густав.
	Алма се засмя и го перна с вестника, после сериозно отвърна:
	— Не. Жал ми е за тези момичета.


>	Осемнадесета глава

	Познаваха се едва от месец, когато за първи път се разделиха.
	— Налага се да замина за Берлин и Дрезден — съобщи Густав и я хвана за ръцете. — Ще трябва да свикваш. Често съм по концертни турнета. Искам сам да представям собствените си произведения, никой не разбира моята музика по-добре от мен. Знаеш, че същинското ми призвание е това на композитор. Държа симфониите ми да се изпълняват.
	В Берлин щеше да дирижира Четвъртата си симфония, а в Дрезден да разучава Втората с диригента Ернст фон Шух.
	Густав щеше да отсъства две седмици. Алма се боеше от раздялата. Вече бе свикнала да го вижда ежедневно. Бяха си създали малки ритуали — тайните посещения в Операта, свиренето на пиано, разходките, четенето на вестници, които тя много обичаше и които обогатяваха живота й. Естествено, разбираше и желанието му да композира. Нали, в края на краищата, и тя мечтаеше за същото… Само че го намираше за много по-добър като диригент.
	— Ела с мен — предложи той и обхвана с длани лицето й. — Придружи ме. — Ала това беше невъзможно, преди да са женени. Алма дори не го изпрати на влака, защото връзката им още бе тайна за Виена и засега трябваше да остане така.
	Сбогуваха се в навечерието на заминаването му.
	— Ще ти пиша всеки ден, ще видиш. Все едно си до мен. — Той целуна връхчетата на пръстите й. — Обещай, че и ти ще ми пишеш. Още не съм получавал писмо от теб.
	— Не е вярно — възрази младата жена.
	— Нямам предвид малките бележчици, с които се уговарят срещи, а истински дълги писма. Искам да знам всичко за теб, как протича денят ти, какво си яла, с кого си се виждала, просто всичко!
	Тя му обеща.
	Още в първия ден от отсъствието му разяждащо безпокойство налегна Алма. Густав й липсваше и тя не беше в състояние да се съсредоточи върху нищо. Чувствата я държаха в здрава хватка, за композиране не можеше да се мисли. „Как го прави той?“, зачуди се тя. Как успява да си върши работата, въпреки че я обича? Стана с въздишка от пианото, на което подрънкваше, докато мислите й летяха другаде, закръстосва стаята и се замисли за любимия си, който пътуваше с влака за Берлин. Отново и отново вземаше снимката му и се отдаваше на мечти. Когато пощальонът й донесе писмо, написано още на гарата, тя насмалко не се разплака. Густав й изпращаше мили поздрави и й предлагаше в близките дни да се срещне със сестра му Юсти. Накрая отново я уверяваше в своята любов.
	Алма целуна листа. Ах, колко й липсваше той! Густав Малер бе превзел сърцето й с щурм. Тя седна отново на пианото и извади нотите към неговите песни. Ръцете й надвиснаха над клавишите, ала не започна да свири — твърде голяма бъркотия цареше в главата й.
	Почти се зарадва, когато й съобщиха за идването на Феликс Мур, упорит обожател, архитект, който вече няколко пъти беше искал ръката й. Тя подозираше родителите си, че го окуражават. Смятаха го за добра партия, но Алма не намираше в него нищо привлекателно. Както разговаряха, той изведнъж падна на колене пред нея.
	— Омъжете се за мен! — примоли се Мур. — Ако пак ми откажете, ще се самоубия!
	Младата жена не знаеше как да се отърве от този натрапник, освен да му разкаже за любовта си към Густав Малер.
	— Вече съм ангажирана. Сърцето ми не е свободно. — В момента, в който го каза, тя осъзна, че е допуснала грешка.
	Архитектът стана пепелявосив.
	— Но Малер е болен, неизлечимо болен, нима не знаете? — възкликна той. — Един лекар ми каза. Не забелязвате ли как силите му се топят осезаемо?
	Той си тръгна, оставяйки Алма да си блъска главата. Густав — болен? Неизлечимо? Нищо подобно не бе забелязала. В такъв случай можеше да става дума само за туберкулоза.


	Тази нощ тя не мигна. Измъчваше я казаното от Мур. Дали чувствата й към Густав щяха да се променят, ако той бе сериозно болен? Алма мислеше напрегнато и се мъчеше да добие яснота. Намираше се в решаващ момент от своя живот, може би в най-важния, защото беше на път да свърже бъдещето си с определен мъж. Досегашният й безгрижен момински живот щеше да приключи, щом застане до Густав Малер и стане жена на директора на Императорската опера. Искаше ли тя това? Така ли си бе представяла бъдещето? Да, за Густав Малер тя беше готова да промени живота си. Щом той го можеше, щеше да го може и тя!
	Най-напред щеше да се занимае с музиката на Густав, започвайки от песните му. Той й беше дал нотите и тя ги свиреше отново и отново, изучаваше ги, докато проумееше какво е имал предвид. Първоначалният й скептицизъм се превръщаше в разбиране и възхищение.
	Ами Александер? Тя се боеше от следващата среща с него, познаваше неговата импулсивност, нали я бе смятала за толкова привлекателна. Трябваше обаче най-после да уреди нещата и да започне на чисто. И без това той като че ли подозираше нещо, защото напоследък отменяше уроците в последния момент. На втория ден след заминаването на Густав Алма събра смелост и позвъни на вратата му. Алекс отвори и тя видя как лицето му грейна от радост. Без да продума, той я хвана за ръката и я притегли в коридора. Прегърна я силно и тя веднага усети как желанието се надига в нея. Никой не умееше да разпалва необузданата й страст като Александер. Но тя вече нямаше право на това! Нали искаше да остави зад гърба си именно тази фриволност, след като имаше Густав! Александер притисна чатала си към нея. Алма изстена и се отдръпна, преди да се е самозабравила.
	— Остави това — неохотно изрече тя.
	Той отстъпи назад.
	— Какво има?
	— Вече не мога. Ти си моят учител по музика, нищо повече.
	Той се изсмя.
	— Аз пък си мислех, че харесваш и другата страна на нашите уроци по пиано. Във всеки случай на мен тя ми допадаше.
	— Също и на мен — тихо призна тя и се запъти към музикалната стая, а той я последва. Алма потърси с очи снимката си, която последния път бе поставена върху пианото — вече я нямаше.
	Той бе проследил погледа й.
	— Обаче?
	— Ще се омъжвам.
	Той се засмя отново, този път злобно.
	— За кого?
	— За Густав Малер.
	Александер се тръшна на креслото, блед като смъртник.
	— Моля те, Александер, нали можем да останем приятели.
	Той вдигна поглед. Тя прочете болка и презрение в изпъкналите му очи.
	— Аха, значи смяташ, че можем да останем приятели. За каква се мислиш? Може би трябва да продължа да ти давам уроци, а?
	Алма не отговори.
	Той се задъха.
	— Ама ти наистина го вярваш. Умът ми не го побира! Твоето непостоянство е отвратително! — Гласът му се извиси. Изправи се и се насочи към нея. От гняв и възбуда очите му станаха още по-големи, той размаха ръце и крака пред младата жена, която отстъпи уплашено. — Алма Шиндлер, ти си чудовище! Потъпкваш чувствата на ближните си и дори не го забелязваш.
	Младата жена се сви, думите му попаднаха право в целта. Вярно, наричала го бе грозен и дори в пристъп на капризно настроение му бе показала едно място в дневника си, където се присмиваше на външността му.
	— Моля те, Александер — подзе тя. — С Малер е различно.
	Той обаче я прекъсна.
	— Знаеш ли как изглежда истинската грозота? Тя идва от вътрешността на човека. Ако се съди по това, ти си много по-грозна от мен. А сега си върви.
	Алма изхвърча от апартамента и запрепуска надолу по стълбите. Позволи си да се разплаче чак когато се озова в стаята си.


	Направена бе първата стъпка към огласяването на връзката им. Надяваше се срещата със сестрата на Густав, Юстине, да мине по-добре. Густав искаше тя да се види с нея. Той имаше и други братя и сестри, но най-тясно беше свързан с Юсти. В крайна сметка, тя от години му водеше домакинството. Бяха се уговорили да се видят един следобед в „Захер“. Докато седяха пред тортата и какаото и си бъбреха, Алма имаше чувството, че Юсти гледа на нея с предубеждение. Може би се страхуваше, че ще бъде изместена от мястото й до Густав.
	_През цялото време ме наблюдаваше извънредно зорко_, писа тя на Густав след срещата. Описа му и случката с Александер — не искаше да има тайни от него.
	_Юсти твърди, че си била флиртувала с разни мъже в Операта_, отговори й той.
	_А с Цемлински си била много жестока. И, моля те, постарай се да подобриш почерка си. Вярно, обичам твоите йероглифи, но всеки път ми е нужна цяла вечност, докато ги разгадая._
	Алма си отдъхна — явно той нито й се сърдеше за историята с Александер, нито вярваше на обвиненията на сестра си. Тя продължи да чете:
	_Положи усилия да пишеш четливо — отделяй буквите една от друга и изписвай по-ясно съгласните. Пробвай с готическия шрифт._
	Алма седна веднага да му отговори. Първите редове изписа ясно, но после мислите в главата й взеха да кръжат все по-стремително и тя се мъчеше да побърза, та да не се загубят по пътя до хартията. Е, значи Густав ще трябва да се постарае да ги разчете.


	Тя занесе собственоръчно писмото до пощата. Сърцето й преливаше от любов към него, нужно й беше движение на чист въздух. „Аз ще бъда музата на великия Густав Малер — мислеше си в ритъма на крачките си. — Ще го вдъхновявам за най-хубавите му произведения и ще открия себе си в тях. Може би той ще ми посвети някоя симфония? Нали така правят творците: посвещават произведенията си на жените, които са ги вдъхновили за създаването им.“ Алма се чувстваше напълно способна да изпълнява другите си задачи, а именно да му води домакинството, да държи далече от него всичко, което му пречи. И щеше да бди над здравето на Густав, щеше да бъде достойна наследница на Юстине и в същото време да му дава много повече, отколкото би могла да му даде една сестра.
	Беше готова да направи всичко това. Щеше да подреди така нещата, че да й остава достатъчно време да създава и собствена музика. Макар че неговата музика щеше винаги да бъде на първо място: музиката щеше да е онази сила, която да стои извън и _над_ тях двамата и да бъде свързващото звено помежду им. Така го беше обяснил той в едно от писмата си. Чрез брака си с Густав Малер тя щеше да се научи сама да композира велика музика, за което винаги бе мечтала.
	Всеки ден получаваше писма от Густав, понякога дори няколко за един ден. Изгаряше от нетърпение, докато чакаше пощальона, и изнервяше домашния персонал с непрестанните си въпроси. В някои дни просто не издържаше и пресрещаше пощальона, защото не можеше да съществува без тези редове. Пристигнеше ли поредното писмо, тя изпълняваше един вид малка церемония. Оттегляше се в стаята си, за да бъде сама. Сядаше на коженото си кресло и вземаше ножа за писма. Отваряше съвсем бавно плика, за да удължи предвкусването на радостта. После започваше да чете. Писмата на Густав бяха изпълнени с нежна романтика и вихрена любов. При това неговата форма на изразяване беше музиката! Не можеше да си представи какво ли ще е, когато той започне да композира за нея и да й посвещава свои творби. Обикновено писмата на Малер започваха с уверенията колко се радва, че, пишейки тези редове, най-сетне може да бъде насаме с нея. Описваше й как се стопляло сърцето му при мисълта, че тя седи в стаята си и чете неговите писма. На 14 декември й писа от Берлин, че обича за първи път в живота си. На четирийсет години! Алма препрочиташе тези редове. В нея напираше желанието да разкаже на целия свят за тях, толкова щастлива беше.


	— Ти няма да бъдеш щастлива с Малер — каза й Макс Буркхард. Бяха се срещнали след един концерт и той толкова настояваше да му каже защо не се виждат, че тя му разказа за Густав. — Той ще се бори с теб, ще те принизява, докато те заличи като личност. Този мъж не би търпял до себе си жена, която не живее изключително в съзвучие с неговите желания. Ти си прекалено независима според неговите разбирания.
	Алма му се присмя и се сети за любовните писма на Малер.
	— Ти просто ревнуваш!
	В сравнение с Густав Макс Буркхард изведнъж й се стори старец. Бузите му вече бяха леко отпуснати, не й харесваше и косата му, сресана строго на среден път — прическата едва прикриваше лисите места над слепоочията. Младата жена продължаваше да изпитва огромна благодарност към този мъж, който я беше сближил с литературата, ала с облекчение констатира, че той изобщо не я интересува.
	Буркхард не беше единственият, който я предупреждаваше за Малер. Всеки, научил за връзката им, се опитваше да я разубеждава. Малер бил твърде стар, имал дългове, позицията му в Операта не била никак сигурна. Към това се прибавяха слуховете за други жени и за мнимите му болести. Разбира се, не пропускаха да й напомнят и че е покръстен евреин.
	Дори майка й си поговори с нея надълго и нашироко.
	— Сигурна ли си, че го искаш? — попита тя, след като бяха обсъдили всичко.
	Алма кимна. Да, тя искаше Густав Малер.


>	Деветнадесета глава

C>
	Миличка Алмши! Днес, любима моя Алма, сядам да ти пиша това писмо с натежало сърце. Защото знам, че се налага да ти причиня болка, обаче няма как. Трябва да ти кажа всичко, което вчерашното ти писмо събуди в мен, понеже то засяга точно онази страна от нашите отношения, която трябва да бъде изяснена и обговорена заради бъдещето ни, като основа на нашата връзка, ако искаме да бъдем щастливи.
C$
	Алма пусна листа и си пое дълбоко дъх, после издиша. Какво искаше да й каже Густав? И от къде на къде то ще й причини болка? Странното чувство я беше обзело още когато Елизабет й донесе писмото, тичайки — всички в къщата вече знаеха с какво нетърпение чакаше тя поща от Густав Малер. Пликът беше необичайно дебел. Когато го отвори, в скута й изпаднаха двайсет гъсто изписани страници. Почеркът на Густав не беше ясен и четлив както обикновено. Изглежда, беше писал под пара, измъчван от душевни терзания. Какво означаваше това? Първите редове не предвещаваха нищо добро.
	Изведнъж тя се сви и изхлипа. Да не би любимият да смяташе да я напусне? Какво друго можеше да има предвид?
	Продължи да чете, притиснала юмруци към устата си. Густав я упрекваше, че още не притежавала индивидуалност и не била зряла личност.
C>
	Това, което си ти за мен, моя Алма, което може би ще бъдеш, може би ще станеш за мен — най-висшето, най-милото в моя живот, верният, храбър спътник, който ме разбира и насърчава, моята крепост, непревземаема от вътрешни и външни врагове, моят мир, моят Рай, в който винаги да мога да се потопя, да преоткрия себе си, да се възстановя, с една дума: МОЯТА ЖЕНА.
C$
	На следващите страници той й обясняваше как допускала да я манипулират другите, например Буркхард и Цемлински, чрез идеи и мнения, как била разбрала погрешно Ницше и Метерлинк, как позволявала да я отклонят от пътя й с комплименти. После стигаше до сърцевината на това, което искаше да каже:
C>
	Ти пишеш за своята и за моята музика — прости ми, но се налага да засегна и този въпрос! Трябва да бъдем съвсем наясно по него, и то веднага, моя Алма, още преди да се видим! И тук, за съжаление, трябва да започна с теб, а именно — поставен съм в странната ситуация в известен смисъл да противопоставям твоята музика на моята, която всъщност не познаваш, във всеки случай — още не разбираш, да я защитавам от теб и да я представям в правилната светлина. Нали няма да ме сметнеш за суетен, Алма, и, повярвай ми, това се случва за първи път в моя живот — да я обсъждам с човек, който не се отнася подобаващо към нея. Възможно ли ти е отсега нататък да считаш моята музика за твоя? Засега не искам да говоря тук специално за „твоята“ музика — ще се спра и на нея. Но по принцип! Как си представяш една композираща брачна двойка? Имаш ли идея колко смешно, че и унизително ще стане едно такова съперничество в собствените ни очи? Какво ще стане, когато изведнъж изпаднеш „в настроение“, обаче точно тогава трябва да се погрижиш за дома ни или да доставиш нещо, от което имам нужда, нали, както пишеш, искаш да ме разтоварваш от житейските дреболии. Не ме разбирай погрешно! Не мисли, че аз си представям съпружеските взаимоотношения в онзи филистерски смисъл, според който жената се третира като един вид развлечение, но същевременно и като икономка на своя съпруг. Нали не очакваш от мен да чувствам и разсъждавам по този начин. Сигурно е обаче, че трябва да станеш такава, „от каквато имам нужда“, ако искаме да бъдем щастливи, тоест съпруга, а не моя колежка! Означава ли това за теб накърняване на твоя начин на живот и смяташ ли, че ще се наложи да се лишиш от една незаменима според теб кулминация в битието ти, ако напълно се откажеш от твоята музика, за да притежаваш моята, да бъдеш едно с моята?
C$
	На това място Алма отново ревна с глас. Едва сега забеляза, че е плакала през цялото време. Ръкавът на блузата й беше влажен, защото бе бърсала сълзите си с него. Какво, за бога, пишеше Густав? Какво искаше той от нея? Тя препрочете последния абзац, понеже й се стори, че не го е разбрала. Напротив, правилно бе прочела: той искаше от нея да се откаже от своята музика и да се посвети изцяло на неговата. Но защо? Та тя тъкмо бе започнала да постига напредък в композирането. Толкова неща бе научила от Александер… Хората хвалеха композициите й, в тях беше вложен толкова труд, толкова емоция. И най-важното: тя изпитваше щастие, когато композираше. Точно това искаше да прави през живота си. И още мечтаеше да създаде нещо велико! Как да се откаже от всичко това? Той дори не й даваше време да помисли, а настояваше да реши веднага, преди да се е върнал след два дни. Е, оставяше й правото на избор, но решението й трябваше да бъде взето веднага и окончателно, още преди следващата им среща. Какво ли пишеше още? Тя бе прочела писмото до половината. И още отсега имаше чувството, че я късат на парчета. Как можеше той да иска подобно нещо от нея? Сякаш я питаше дали предпочита да се удави, или да изгори! Това беше толкова жестоко!
	В следващите абзаци Густав повтаряше колко е важен отказът й за него и настояваше да получи решението й с обратна поща. После й разясняваше в какво се състои значението на неговата работа, която правела света по-богат и която нямала алтернатива, поради което се налагало да прекъсне писмото, защото дрезденският оркестър, наброяващ триста души, го чакал за репетиция.
	Няколко часа по-късно, вече след репетицията, той продължаваше в същия дух: В бъдеще нейната единствена задача щяла да е една — да го прави щастлив. Разбира се, и тя трябвало да бъде щастлива, и той щял да положи усилия да я ощастливява, та да може да изпълнява задачата си, но неговата роля била тази на композитор, а нейната — _на изпълнената с разбиране другарка и любяща спътница_.
C>
	Моля те, Алмши, прочети внимателно писмото ми. Нещата между нас не бива да си остават обикновен флирт. Преди да говорим отново, ни е нужна яснота; ти трябва да знаеш какво изисквам и очаквам от теб и какво мога да ти предложа — какво трябва да означаваш за мен. Искам да се отървеш от всичко повърхностно, от всякакви условности, от суетата и заслеплението — да станеш моя собственост, без каквито и да било условия — да се съгласиш с цялата си душа бъдещият ти живот, до най-малките подробности, да бъде зависим от моите потребности и да не желаеш нищо в замяна — освен моята любов!
C$
	На последните страници той й се извиняваше, задето й причинявал тази мъка, но повтаряше, че тя трябва да вземе незабавно решение. Да подложи на проверка чувствата си и да бъде честна към себе си. _По-добре да се разделим сега, отколкото да продължаваме да се самозаблуждаваме._
	Но къде пишеше той, че я обича? Останала без дъх, Алма прочете последните редове и изпита облекчение. Той я наричаше _любима, скъпа, мила_ и я целуваше _сърдечно безброй пъти_.
	Писмото беше подписано с _Твой Густав_.
	Младата жена се взираше в листовете, препрочиташе отделни изречения, обръщаше страниците, за да види дали ще намери някоя забележка, която би разобличила всичко това като една от неговите шеги, каквито често правеше в писмата си. Ала усещаше, че всяка дума е много, много сериозна.
	Никога повече да не композира! Никога повече да не изпита отново щастието, което я обземаше в тези мигове. Да се откаже от всякаква надежда за велико произведение. Ами че той направо можеше да поиска от нея да умре. За какво бе работила така упорито през последните месеци, за какво бе учила толкова много? Алма се разтрепери. Листовете в ръката й прошумоляха. Тя ги хвърли на масата, сякаш горяха в пламъци. Извади от чекмеджето папката с песните си, на които възлагаше толкова надежди, и очите й отново се изпълниха със сълзи. Густав дори не ги беше погледнал. Дали да ги хвърли в огъня? Дали да ги забрави? Не, изключено беше да се лиши от тях. Тя върна папката на мястото й. Щом Густав настояваше за незабавен отговор, щеше да му пише и да развали връзката им, това бе единствената възможност.
	Но то би означавало да предаде любовта си. Да напусне мъжа, когото обичаше истински, дълбоко, за когото копнееше и който осмисляше живота й. При тази представа сърцето й замръзна и се втвърди, беше й трудно да диша. Не, тя вече не можеше да живее без Густав. Не биваше да става така! Разходката сред снега, по време на която той й бе направил предложение за женитба, беше един от най-красивите, най-сериозните моменти в живота й. Когато беше с Густав, тя се чувстваше пълноценна. Как би могла да се откаже от това?
	Алма закрачи възбудено из стаята, докато вече не издържаше. Облече се с бясна бързина и излезе от къщи, макар времето да беше отвратително. Нужен й бе въздух! Най-добре мислеше, докато върви. Слезе почти тичешком по пътя за Дьоблинг, който през последните седмици бе изминавала толкова често с Густав. Вече беше тъмно, никой не забелязваше, че плаче. Снегът бе започнал да се топи и се трупаше на мръсни купчинки край пътя. Улиците бяха хлъзгави и тя насмалко не падна, но се задържа и продължи да тича.
	— Какво да правя? — извика срещу вятъра тя. — Какво искаш от мен? — повтаряше отново и отново младата жена.
	След два часа се върна вкъщи премръзнала и изтощена до смърт, но така и не бе намерила отговори на въпросите си.


	Майка й я посрещна разтревожена.
	— Къде беше? Знаеш ли как изглеждаш?
	Алма погледна в огледалото — беше мокра и рошава, очите й бяха зачервени от плач.
	— Какво се е случило? — настоя Ана.
	— Густав ми е писал. — Гласът на Алма прозвуча дрезгаво и прегракнало, защото бе крещяла срещу вятъра. Тя извади писмото, което беше носила до сърцето си, и го подаде на майка си. После се качи в стаята си и си легна, трепереща от глава до пети.
	Малко по-късно Ана Мол застана край леглото й, вдигнала високо писмото на Густав.
	— Какво си въобразява този? Да иска подобно нещо от теб! Не бива да се съгласяваш. Веднага ще му пиша и ще му забраня да стъпва в нашия дом.
	— Не, няма да го направиш.
	— Какво?! — изуми се майка й.
	— Няма да го направиш. Забранявам ти!
	Алма и сама не знаеше защо го каза. Колкото повече говореше майка й, колкото по-невъздържано се мъчеше да я разубеди от брака с Густав, толкова по-примамлива й се струваше представата да се откаже от музиката заради любовта си към него. Щеше да получи толкова много в замяна! Цял един живот с мъжа, когото обича. Пък и музиката винаги ще присъства, макар да е неговата. Какво би почувствала, ако неговата музика от този момент стане и нейна? Тя ще живее само за да го прави щастлив. Ще бъде жената до него, музата, без която той не би могъл да съществува. Ще образуват едно цяло, един вид крепост, която никой няма да превземе. Една доста привлекателна представа.
	— Как смееш да разговаряш така с мен! Забранявам ти да пропилееш живота си с този мъж, който иска единствено да те използва.
	Алма се вторачи гневно в майка си. Какво толкова й бе дала тя досега? Кога беше направила нещо наистина важно за нея, от какво се бе отказала заради нея? Откакто се бе появила малката Мари, Ана почти не обръщаше внимание на голямата си дъщеря. Ако пък го правеше, то беше само за да я скастри, да й заповяда и да се меси в живота й. Защо? Не и защото вземаше присърце добруването на Алма. Кога щеше най-после да напусне тази къща?
	— Уморена съм — каза тя. — Остави ме да поспя.
	Физическото и душевното изтощение й помогнаха да заспи бързо.


	На следващата сутрин писмото на Густав беше първото нещо, за което се сети, след като се събуди. То лежеше на нощното шкафче до леглото й. Явно майка й го бе оставила там предната вечер. Алма го прочете отново. Мислеше си, че го е разбрала до най-малките подробности, но при това препрочитане на преден план изпъкнаха други неща.
	— Какви усилия полага, за да го разбера истински — прошепна тя. — Сякаш е написал музикална пиеса и иска да вникна в изразността му като творец. Не е ли благородно от негова страна, че отхвърля повърхностния флирт? Густав държи на дълбоката връзка, която включва и духовността. Той търси съзвучието в нашия брак. Също така иска да ме направи щастлива. Пита ме дали може да се получи, дали съм готова да поема своята част от бремето. Защото никак не е сигурен, че ще успее. За да успее, трябва и двамата да теглим каруцата. И тогава може да се роди нещо много велико. Нещо, което светът не е виждал.
	Тя стана и си облече пеньоара, защото през нощта в стаята беше станало студено, а печката още не бе напалена. Погледът й се спря на снимката на Густав. Тя изучаваше високото чело, класическия нос и хладния, леко меланхоличен поглед и в този момент я владееше единствено любовта към него. Любовта, която беше най-важното и която правеше всичко друго незначително. Любовта, край която нейната музика бледнееше.
	Алма извади още веднъж дневниците си. В последната тетрадка беше пъхнала писмата от Малер. Вече бяха станали толкова много! Сложи при тях и писмото от Дрезден.
	По тялото й се разля топлина и изведнъж я изпълни увереност, че с радост би се отказала от всичко — от любов към него и за да го направи щастлив. Самата тя щеше да се извиси. Единствено неговата музика беше от значение, не нейната. В този миг тя беше абсолютно сигурна в себе си. Щеше да живее за Малер. Това силно чувство я разтърси, то беше кристално ясно и категорично.
	Алма беше взела своето решение.
	Тя седна на бюрото си и му писа, че е съгласна и че очаква с нетърпение бъдещия си живот с него.
C>
	Това е всичко, което искам. Рядко съм била толкова сигурна в нещо. Искам да ти дам всичко. Моята душа ти принадлежи. Аз съм восък в твоите ръце. Моля те, ела си час по-скоро. Сърцето ми трепти в очакване. Твоя Алма.
C$


>	Двадесета глава

	Густав се върна на следващия ден, в съботата преди Коледа. Беше писал на Алма, че се налагало от гарата да отиде направо в Операта, където го очаквал главният дворцов управител, но щял да дойде при нея на Хое Варте веднага щом успее да се освободи.
	Младата жена стоеше до прозореца на най-горната стълбищна площадка, защото оттук имаше най-добър поглед към улицата, и едва успяваше да овладее нетърпението си. Горе не беше отоплено и би трябвало да си вземе жилетка, но не искаше да пропусне момента, в който Густав ще навлезе в зрителното й поле. Предполагаше, че ще измине пътя от Дьоблинг пеш, знаеше го колко е нетърпелив. Току се навеждаше напред, за да обхване по-добре улицата, и притискаше горещото си чело до хладното стъкло. Стори й се, че има температура. Трепереше от нервно напрежение. Ами ако не дойде? Ако смята, че тя ще отхвърли молбата му? Ако не е получил писмото й?
	Когато най-сетне го видя да завива иззад ъгъла, Алма изхлипа от облекчение. Ето го и него — крачеше към къщата с бързи стъпки, без да обръща внимание на поледицата. Точно както си го бе представяла. Тя се успокои моментално, вдиша дълбоко и издиша. Усещането, че вече го познава толкова добре, я изпълни с оптимизъм и я затрогна. Понесъл както обикновено в ръце шапката си, той вдигна поглед нагоре към къщата. Алма му помаха и потропа по стъклото. Щом я забеляза, по лицето му се разля усмивка. Тя литна надолу по стълбите и отвори входната врата точно в момента, когато той се канеше да почука.
	— Алма! — възкликна Густав и я пое в обятията си.
	Тя пое миризмата му, която й беше липсвала, толкова позната вече, макар да бе някак необичайна. Усети и топлината му и го обгърна с ръце.
	— Влизай, студено е.
	— Ей сега. — Той я целуна дълго и с особена сърдечност. После я погледна и промълви: — Благодаря.
	Алма знаеше за какво й благодари. За съгласието й. За общото им бъдеще.
	Досега никой в къщата не бе забелязал идването му. Алма сложи пръст на устните си и го задърпа нагоре по стълбата, докато се озоваха в стаята й.
	Там Малер отново я прегърна и целуна.
	— Моята Алмши! — изстена, допрял устни до шията й.
	Ана Мол потропа на вратата и те се откъснаха един от друг.
	— Вече сте тук! — разпери ръце тя, готова да поздрави бъдещия си зет.
	Наложи се волю-неволю да отидат в Синия салон, където Ана и Карл Мол искаха да обсъдят сватбата.
	— Значи, сега май вече сме сгодени — каза Малер на сбогуване с Алма.
	За Коледа й подари златна брошка с малък сапфир, най-красивият подарък според Алма, и й обеща, че това ще е последната Коледа, която ще прекарат разделени.


	На 27 декември съобщението за годежа им бе поместено във всички виенски вестници. Густав беше бесен. Някой се бе раздрънкал, а той искаше да го запази още малко в тайна, понеже не знаеше как ще реагират в Операта и в двореца.
	И наистина, виенското общество беше извън себе си от удивление. Отвсякъде Алма получаваше благопожелания, телеграми, подаръци и цветя. Непрекъснато прииждаха куриери с нови и нови пратки. Потокът от честитки сякаш нямаше край.
	Майка й отново се появи в стаята й с ръце, пълни с картички и вестници.
	— Виж само, има го във всички издания. Какво ли не пишат за теб: колко си духовита, че и красива. Споменават за музикалния ти талант… — Тя млъкна и погледна дъщеря си. И двете си мислеха за едно и също нещо. Ана продължи припряно: — И че си толкова млада. Тук един журналист поставя въпроса дали е правилно есента да се свързва с пролетта. Сякаш няма предостатъчно щастливи двойки, в които мъжът е много по-стар. — Ана Мол беше в отлично настроение. Беше се отказала от резервите си по отношение на Малер. Густав пък се държеше наистина очарователно и сърдечно с бъдещата си тъща. Частица от неговия блясък се отразяваше и върху нея.


	На следващата вечер тя седеше за първи път до дъщеря си в директорската ложа. Всички бинокли бяха насочени към Алма, която, изправила гръб, понасяше стоически хвалебствията и любопитството.
	— Дали ще бъде все така? — прошепна на майка си тя. — Дали ще ме наблюдават непрекъснато?
	— Ах, дете мое, има и по-лоши неща — отвърна Ана. — В крайна сметка зависи кой те наблюдава.
	На гости й дойде приятелката й Флора Цирер, по мъж Берл.
	— Вярно било, значи. Ще се омъжваш за Густав Малер. — Тя обхвана с поглед множеството букети и писма, които заемаха почти цялото свободно пространство в стаята. Алма се възхити на хермелиновото палто на Флора, под което се показваше скъпа рокля от брокат и което тя захвърли небрежно върху леглото, понеже нямаше нито един свободен стол.
	— От вестника ли разбра?
	— Няма значение. Цяла Виена говори само за това. Боже мили, Алма! Ама и ти си една, винаги правиш всичко различно от другите. Не можеше ли да е някой съвсем нормален мъж?
	Алма констатира, че нейната приятелка й завижда за Густав Малер. Това не беше за чудене. Тя никога нямаше да има брак като Флориния! Флора беше дъщеря на банкер и се бе омъжила за най-могъщия търговец на въглища във Виена Оскар Берл. Алма подозираше, че бракът е бил уреден. Банка и виенски въглищен магнат, това ако не е печеливша връзка! Флора живееше в бомбастичен палат на Шотенринг. Ала вгледаше ли се в живота й, Алма се радваше, че всичко това й е спестено. Бракът беше конвенционален. Вярно, Флориният мъж е един от най-богатите хора в града, но пък е адски скучен. А палатът на Шотенринг е парвенюшки и безличен, прекалено помпозен. Музикалната стая преливаше от дреболии и приличаше на музей, помещенията бяха в натрапчиво лилаво, навсякъде — завеси и покривки. Императорският търговец на стъкло Лобмайр от Кертнерщрасе бе разработил за семейството специален порцелан с герб. Явно тук се вихреше някой с много пари и малко вкус. Самият Берл пък смяташе себе си за страхотен мъжага. Той позволяваше на Флора малки свободи и всяка година й купуваше по някое импозантно бижу от „Колпинг & Синове“, както и всичко, което й се приискваше. Обаче наложеше ли й се да размени две изречения с него, Алма не можеше да потисне прозявката си. Този мъж нямаше никакви идеи, той беше търговец, солиден до мозъка на костите си, който почти никога не стъпваше в ложата си в Операта, а в главата му се въртяха само въглища.
	— Вие двамата… изпитвате ли страст един към друг? — предпазливо попита Алма. Сети се за признанието на сестра си, която й се оплакваше горчиво от липсата на страст у Вилхелм, че и на всичкото отгоре се чувстваше виновна за това.
	Флора върна поздравителната картичка от главния дворцов управител в сребърната купа и се обърна засмяна.
	— Моля ти се, Алма, каква страст! Ти какво очакваш? В крайна сметка той е мой мъж.
	След този разговор Алма остана още по-недоумяваща от преди.
	Каква беше тази мистерия с плътската любов? Младата жена бе уверена, че с Густав ще бъде прекрасно, много по-хубаво, отколкото с Александер, защото с него най-после щеше да стигне до края — макар да не знаеше точно какво значи това. Той дойде вечерта и се засмя на бъркотията в стаята й.
	— Тук изглежда като в цветарски магазин — каза той. — Няма място за сядане. — Затова на бърза ръка седна на леглото, единственото свободно място, и потупа с длан до себе си. — Ела тук.
	После я прегърна и Алма се остави на нежностите му. Целувките му имаха приятен вкус, а когато обхвана едната й гърда, тя изпъшка от удоволствие. Харесваше неговото все още по младежки стройно тяло и гладката му кожа. Отпуснаха се на матрака и той започна да гали шията и деколтето й.
	— Ела утре у нас — прошепна задъхано Густав. — Юсти отсъства.
	Алма знаеше какво значи това и нямаше нищо против.


	На следващия ден тя пристигна на Ауенбругергасе. Густав отвори вратата и й направи знак да мълчи — в момента разговаряше по телефона. Тя се зае да обхожда стаята му. Изпитваше приятно чувство да се намира тук, в неговото царство, да вижда леглото му, пианото, нотите. Докосваше отделните предмети и неволно прокара показалец по горната си устна. Този малък жест възбуди желанието й. Тя не чу, че Густав е влязъл в стаята, но той изведнъж я прегърна и я обърна към себе си. Алма изстена и се разтрепери от очакване, докато той разкопчаваше блузата й. Сигурна беше, че постъпва правилно. Вече бяха официално сгодени, скоро щяха да се оженят, а тя толкова искаше най-сетне да се слее изцяло с мъж. Докосна гладката кожа на гърдите му и го целуна. Густав я притисна към себе си и тя усети члена му, напиращ към лоното й. После той я вдигна и я занесе на дивана, където я положи нежно. Когато легна върху нея, Алма почти не смееше да диша. Беше готова за това, което щеше да се случи, трепереше от трескаво очакване и го прегръщаше силно. Изведнъж обаче усети, че възбудата му отшумява. Малер се строполи върху нея, положи глава върху гърдите й — беше безутешен.
	— Прости ми — повтаряше той. — Не знам какво се случи. Прости ми.
	Тя продължаваше да лежи под него и внезапно усети цялата тежест на тялото му. Осъзна голотата си и й стана неловко. Но най-вече нямаше представа какво се е случило току-що. Разбираше, че не се беше стигнало до решаващата част на любовния акт, но защо?
	— Аз ли съм виновна? — попита плахо тя.
	Най-после Густав се откъсна от нея и се свлече на пода пред дивана, продължавайки да я прегръща.
	— О, не, Алмши — отвърна той. — Не бива да мислиш така. За мен ти си най-красивата жена, направо си олицетворение на изкусителка.
	Алма се поуспокои, ала в същото време се почувства невероятно потисната. Туптенето между краката й не спираше, макар да съчувстваше на любимия си. Ами ако той не успееше да я задоволи? Ако й се наложеше да се лиши от тази част на брака си с него? Перспективата беше истински шок за нея. Разплака се и не можеше да се успокои.
	Густав беше отчаян.
	— Следващия път ще е по-добре, обещавам.


	Два дни по-късно Густав я прелъсти по всички правила на изкуството. Беше игрив, нежен, после отново напорист и страстен, като докарваше Алма до пълно опиянение от насладата. После заспа за няколко минути в обятията му, а когато той я събуди с целувки, тя знаеше едно: че е най-щастливата жена на света.
	Така бяха ликвидирани и последните й съмнения. В дневника си написа само две думи: _блаженство и щастие_, а ден по-късно: _блаженство връз блаженство_.
	А след седмица Алма приключи с дневниците си. Беше водила в тях нещо като диалог, за да си изяснява някои неща, да задава въпроси към себе си. Само между другото отбелязваше разни събития, например посещения на различни представления или пътувания. За тях свидетелстваха театралните и оперните програми, рисунките, пощенските картички, няколкото снимки и изсушените цветя, които бе слагала между страниците и които бяха издули тетрадките. Но сега вече в живота й нямаше място за колебания и несигурност. От този момент съдбините й бяха свързани с Густав Малер.
	Тя погали нежно солидната купчина тетрадки, върза ги със синя панделка и ги тикна най-долу в писалището си.


>	Двадесет и първа глава

	Густав бе поканил на гости приятелите си в самото начало на новата година.
	— Искам да се запознаят с теб, в крайна сметка нали скоро ще станеш моя жена. Аз ги познавам от много отдавна, вече от половин живот.
	— Смяташ ли, че ще ме харесат? — попита Алма.
	Той я погледна изненадано.
	— Защо да не те харесат, Алмши?
	Но Алма си мислеше за своите приятели, които не преставаха да я разубеждават от връзката й с Густав. Винаги с едни и същи аргументи: бил твърде стар и болен, имал дългове и така нататък. Ами ако неговите приятели я сметнеха за твърде млада, твърде неопитна, недостойна за неговото ниво? Или намереха нещо друго, за което да я критикуват?
	Ала Густав отхвърли опасенията й. Сега, след като годежът им бе оповестен официално, нямаше причина да се отлага повече тази среща.
	Алма очакваше вечерта със смесени чувства. Облече строга рокля без каквито и да било украшения, за да изглежда по-възрастна, и вчеса назад косата си.
	— Е, добре — каза на себе си, хвърляйки последен поглед в огледалото. — Отиваме на бой. Досега с моя чар съм въртяла на пръста си кого ли не. Би било чудно да не успея и тази вечер. Пък и Густав е на моя страна.
	Младата жена усети враждебността на компанията веднага щом влезе с родителите си в трапезарията на апартамента на Густав. Годеникът й скочи от мястото си и поздрави Карл и Ана, после я хвана за ръката и я заведе на масата. Лъчезарната й усмивка замръзна, щом видя недружелюбните физиономии на присъстващите начело с приятеля на Густав Зигфрид Липинер*. Густав го познаваше от първите си години във Виена, сиреч, двамата бяха приятели от младини и Липинер не желаеше да му отнемат този статус, което веднага даде да се разбере. Той се надигна с неохота, почти без да отвори уста, и я поздрави, като се взираше в нея със студените си, приближени очи. До него седеше жена му, която я удостои с вяло ръкостискане. Липинер беше довел и любовницата си, актрисата Ана фон Милденбург. И сякаш това не бе предостатъчно, ами тук присъстваше и бившата му съпруга с новия си мъж. Те се надигнаха едва-едва от местата си, за да поздравят Алма. Престорената им усмивка изразяваше минимална степен на учтивост, но лицата им оставаха студени и безмилостни. Юстине влезе в стаята с поднос, натоварен с чаши. И от нея Алма очакваше напразно някоя добра дума. А всъщност сестрата на Малер трябваше да й е благодарна, че в бъдеще щеше да се грижи за Густав. Веднага след годежа на Густав и Алма Юсти бе признала за любовта си с цигуларя и концертмайстор Арнолд Розе. Двамата възнамеряваха да се оженят, колкото може по-скоро. Юстине остави подноса на масата и кимна хладно на Алма. Единствен Арнолд й се усмихна сърдечно.
	[* Зигфрид Липинер (1856–1911) — писател, драматург, либретист, преводач и журналист от полско-еврейски произход. — Б.пр.]
	Густав не забелязваше всичко това. Просто беше щастлив и горд да има Алма до себе си. По време на вечерята се водеше оживен разговор около ареста на една престъпна банда, която от години безчинстваше във Виена, извършвайки дръзки обири, и която най-после беше заловена. Обикновено Алма беседваше закачливо и духовито, ала сега стоеше безмълвна. Останалите сякаш само я чакаха най-сетне да се изложи и пренебрежителните им погледи горяха върху страните й. В други случаи щеше да ги постави на място с нахакан коментар, но нали това бяха приятелите на Густав…
	Още не бяха стигнали до десерта, когато Липинер започна да й задава въпроси и съвсем открито да проверява знанията й. Останалите последваха примера му. Алма подозираше, че са се наговорили предварително. Питаха я за композитори и писатели. Когато не отговаряше правилно, тя получаваше изумени погледи изпод вдигнати вежди. Тези хора си придаваха важност и най-безсрамно демонстрираха, че я смятат за невежа гъска, придобила случайно, оттук-оттам, минималното си образование, ала не е събеседник, който трябва да бъде вземан насериозно. Тук особено се открояваше Липинер. Той имаше наглостта да я нарече „момиче“, Алма обаче го разгада. Този човек се перчеше с образоваността и начетеността си, но явно не беше способен да формулира собствена мисъл. Той беше дърдорко, повтарящ наизустени цитати, и фразьор без никакви собствени хрумвания. В един момент Алма преодоля сдържаността си. Нямаше намерение да търпи всичко това. Усети необузданото желание да му отвърне със същото.
	— Впрочем, вярно ли е, че Брамс ви наричал лъжливо полско куче? — Тя вложи в гласа си момичешка невинност и наклони леко глава, влизайки в ролята на наивна, глуповато — дръзка и лекомислена персона, точно както се очакваше от нея.
	Липинер замръзна с отворена уста. Малер едва потисна смеха си.
	Ана фон Милденбург се опита да защити любовника си и да смекчи щекотливата ситуация.
	— Какво мислите за музиката на нашия оперен директор? — попита тя с престорена веселост.
	Алма погледна право в очите оперната певица и бивша любовница на Малер. Сега всичко вече й беше безразлично.
	— Познавам малко неща, а които познавам, не ми харесват. Предпочитам Цемлински.
	Със същия успех можеше да се съблече гола. Или да заяви, че планира атентат срещу престолонаследника. Погледите станаха ледени, Липинер даже удари с длан по масата и се огледа тържествуващо. Ето, видяхте ли, това незряло създание си няма никаква представа от каквото и да било! Ана Софи си пое рязко дъх и й хвърли изпълнен с омраза поглед. Личеше й, че се срамува заради дъщеря си.
	Алма потърси погледа на Густав. Дали не беше прекалила? Ала за нейно облекчение той се засмя, хвана я за ръката и я отведе в съседната стая. Изпроводи ги шушукането на останалите.
	— Какви идиоти — каза той. — А ги мислех за мои приятели.
	— Просто не издържах вече фалшивостта им. Какво си позволяват тези хора? Сякаш ти не си в състояние да си намериш жена. Нали не ми се сърдиш? — попита тя.
	— Не, Алма. Не ми трябват такива приятели.
	Майка й обаче беше възмутена от поведението на дъщеря си и на връщане с файтона я обсипа с жестоки упреци.
	— Ти се държа безобразно, сякаш изобщо не съм те възпитавала! Как можа да бъдеш толкова нахална и нескромна!
	— Аз съм била нахална и нескромна? А какво ще кажеш за Липинер, който беше там с жена си, с бившата си жена и с любовницата си? И как само ме гледаха всички. Сякаш съм някое говедо, изкарано за продан на пазара! Преценяваха всяко мое движение и само чакаха да пия направо от шишето или да си бръкна с пръст в носа. Отвратително!
	— Ти каза, че не познаваш и не харесваш музиката на Малер — намеси се Карл Мол, не по-малко гневен от жена си.
	— Но това е вярно! Трябва ми още време, за да вникна истински в музиката на Густав. Така беше и с песните му. Свирих ги отново и отново, докато ми се разкриха напълно. Нима не видяхте как се разсмя той, когато го казах? Защото разбира какво имам предвид. Той изобщо ме разбира!
	— Ами! — измърмори майка й.
	— Разбери, мамо! Там бяха само стари мъже, които искат да му угодят…
	— Алма! Имай мярка! Ти изложи и себе си, и нас. Ако се разчуе из Виена…
	— Обаче е вярно. Той сам ми го каза, когато излязохме за малко от стаята, за да останем сами. Държането ви било отвратително, точно това ми каза Густав. А после се смяхме, задето вие в съседната стая бяхте решили, че съм се провалила. Как не разбирате, че той вече не намира нищо интересно в тези хора от обкръжението му, които говорят в негова угода, които спъват креативността му, като потвърждават казаното и направеното от него. А Густав има нужда от противоречие, от възражения, за да се стимулира. Има и още нещо: тези хора се страхуват, че аз ще им отнема техния Малер, какъвто го познават и от когото имат изгода. На първо място в това отношение е Липинер, той го иска само за себе си, макар сам да има три жени! Ами онази фон Милденбург? Изпитва ревност, защото Густав вече обича мен, а не нея. И после — Юстине. Появила съм се аз, за да се грижа за брат й. Той вече не се нуждае от нея… Би трябвало да ми е благодарна — в противен случай нямаше да може да се омъжи за своя Арнолд.
	— Алма, това вече е прекалено! — изрева пастрокът й.
	— Още една дума, и ще те зашлевя! — извика майка й.
	Алма се облегна на тапицерията и прехапа устни. Понякога мразеше майка си от цялото си сърце. Та тя беше на двайсет и една, вече сгодена жена, а майка й я заплашваше с шамари. Смешно и унизително! Вероятно се тревожеше, че Густав ще развали годежа и тя ще продължи да живее в дома на родителите си. Само да знаеше колко се лъже!
	През останалата част от пътуването Алма се върна отново към изминалата вечер. Приятелите на Густав й бяха дали да разбере, че не я искат сред себе си. Добре, с това щеше да се оправи. А Липинер никога нямаше да стане неин приятел, и от него можеше да се лиши.
	Густав е на нейна страна — това беше единственото важно нещо и тази вечер той й го бе доказал. В ушите й още звучаха думите му, казани в стаята на Юстине: че нейният свеж, непресторен поглед върху музиката, литературата и изобщо върху света е отрада за него, извор на младост, който стимулира фантазията му. Той _искаше_ тя да му противоречи, да разклати най-сетне твърдо установените му виждания, за да се роди нещо ново. Това му се бе понравило още при първата им среща, когато спореше с него за балета на Цемлински. Останалите щяха също да разберат. Или поне щеше да им се наложи да приемат новото положение. Ако ли не, то на нея бездруго й беше безразлично.
	Важно беше мнението на Густав.
	— Усещам, че с теб ще поема по нови пътища в музиката. Ти си ми нужна за това, Алма.
	Думите му я изпълваха с невъобразима гордост и за пореден път й доказваха, че решението й да се омъжи за него е било правилно.


>	Двадесет и втора глава

	Алма се разхождаше по десния бряг на Нева. Наслаждаваше се на фантастичната гледка към Зимния дворец и „Ермитажа“, които блестяха под зимното слънце. Белите фасади отразяваха слънчевата светлина и заслепяваха младата жена, та трябваше да присвива очи. Сутринта бе мъглива, ала след като слънцето прогони мъглата, всеки, дори най-малкият клон на голите дървета беше обсипан със снежни кристали, които искряха на фона на стоманеносиньото небе. Реката още бе покрита с дебел лед, макар вече да беше март. Дори бяха прокарали трамвайни релси върху леда. Петербургчани идваха на тълпи да карат кънки тук. Алма не можеше да се насити на елегантните, красиви жени с високи шапки от норка на главите, които летяха на групички по леда. Зимата можеше да предложи приказно красиви дни и във Виена, но тези окъпани в слънце дни на късната руска зима имаха особено очарование. „Същинска руска приказка“, прошепна на себе си тя и затули с длан очите си, за да се удиви още веднъж на гледката.
	Изведнъж подскочи — дойде й отвътре. Толкова щастлива се чувстваше, а това щастие трябваше да излезе някак от нея. От три дни бяха тук с Густав — вече като омъжена жена, съпругата на Густав Малер, младоженка на сватбено пътешествие. Най-после беше независима, можеше да прави каквото си иска, без майка й постоянно да й дава наставления. Густав я носеше на ръце. А тя всеки ден се влюбваше още мъничко в него и едва дочакваше да се хвърли в обятията му вечер, след като приключеха репетициите за концертите.
	Идеята за пътуването им хрумна, когато Густав бе поканен за три концерта в Санкт Петербург. Трябваше да свирят Хайдн, Шуберт и Вагнер.
	Отначало Алма беше леко разочарована, задето сватбеното й пътешествие щеше да бъде комбинирано с концертно турне, но Густав й описа града в толкова ярки цветове, че тя го очакваше с нетърпение.
	— Ела с мен, Санкт Петербург е фантастичен, ще се влюбиш в този град! — каза й той. И така те потеглиха два дни след скромната церемония в огромната църква „Карлскирхе“, където бяха само четирима — Густав, тя и двамата свидетели, Юстине и Карл Мол.
	Пътуването обаче беше истинско мъчение за Густав. Той получи ужасна мигрена в прекомерно затопленото купе и прекара цялото време, разхождайки се назад-напред в коридора. Щом влакът спреше, съпругът й слизаше, без шапка и връхна дреха, та поне за няколко минути да избяга от убийствения въздух вътре. За първи път Алма го виждаше толкова страдащ. Би искала да му помогне, ала можеше само да гледа безпомощно. При пристигането и двамата бяха с простуда. Младата жена чувстваше странна слабост в стомаха, особено сутрин. Наложи се Густав да отиде сам на закуска у австрийския посланик, защото на нея й беше много зле. Но свежият, кристалночист въздух на Санкт Петербург й действаше благотворно и през деня тя се чувстваше по-добре.
	Густав излезе прав: този град тутакси грабна сърцето й. Когато той имаше репетиции, Алма се разхождаше из оживените улици, понеже смяташе, че времето е прекалено хубаво, за да прекара деня в концертната зала. Тук живееше някакъв далечен роднина на Густав, който я придружаваше през първите два дни из града. После тя се разхождаше сама, оставяше се да я носи тълпата, луташе се без цел и посока, откриваше нови и нови неща, които бяха различни от вече познатите, и не можеше да се насити да гледа. Понякога й се струваше, че се намира на някоя от луксозните улици на Виена — и тук гъмжеше от карети и хора. Тогава обаче погледът й попадаше върху луковидните куполи или надписите с чужди букви по сградите, които не можеше да разчете, и тя усещаше, че Виена е много, много далече. Виждаше странно облечени люде, идващи от отдалечени места на тази огромна империя. Те носеха пъстри връхни одежди и чудновати шапки, кожата им беше тъмна, очите имаха друга форма. Във Виена също си съжителстваха множество народности, но тук беше съвсем различно.
	Санкт Петербург имаше и своите тъмни страни, които не можеха да останат незабелязани: дълги опашки пред много от магазините, просяци, излегнали се пред църквите, старци, чиито дрехи бяха твърде тънки за този студ.
	Още през първата седмица тя посети изложбата на Фаберже. Така наричаха една изложба с произведения на изкуството, чиято атракция бяха деветнайсет от прочутите безценни яйца, собственост на царската фамилия. Експозицията се намираше в княжески палат на Английската крайбрежна улица на Нева. Великолепната сграда в стил рококо вероятно беше по-голяма дори от най-красивите палати на виенския Ринг. Стълбището направо плашеше посетителите. А помещението, в което бяха изложени яйцата на Фаберже, бе облицовано със злато. И това злато беше истинско, а не за замазване на очите като в някои палати на Ринга. Таваните — високи пет метра, стените — покрити с платове и най-благороден дървен материал. Отпред — стъклени витрини, в които се представяха уникалните ценности. Внимание заслужаваше и магазинът на Фаберже в центъра на града. Там бяха подредени плоски витрини във формата на буквата U, които клиентите обикаляха от двете страни. Удобни канапета приканваха към кратка почивка. В магазина можеха да се купят всякакви украшения и декоративни артикули: сервизи за хранене, табакери, пудриери и бонбониери.
	Алма беше прочела във вестника, че Беатрис Ефруси дьо Ротшилд, която имаше връзка с едно от най-богатите семейства на Виена, била поръчала яйце като подарък за годеницата на брат си. Това я наведе на хубава идея.
	В една от витрините откри чифт копчета за маншети във формата на египетски скарабеи. Цената беше висока, но не и непосилна.
	— Моля, опаковайте ми ги — каза тя на една от продавачките, преди да се е разколебала.
	— За съпруга ви ли са? — попита жената.
	— Да — отвърна Алма. — За моя съпруг.
	И гордо отнесе пакетчето вкъщи.
	— Цялото това великолепие е приятно за гледане, но и малко нещо прашасало, не смяташ ли? Та кой иска да живее в музей? — каза тя на съпруга си, след като се прибра в хотела. Беше му описала с най-големи подробности изложбата и най-вече княжеския палат. — На мен повече ми харесва непретенциозността на модернизма, допада ми как рисуват художниците на Сецесиона и как строи къщите си Йозеф Хофман.
	Густав се усмихна.
	— Да не би да долавям възхвала на твоите родители?
	— Те имат вкус, това не може да им се отрече.
	— Майка ти липсва ли ти?
	— Не, за бога! — Тя седна в скута на мъжа си и разроши косата му. — Впрочем, имам нещо за теб. Закъснял сватбен подарък. — Извади пакетчето от Фаберже и му го връчи.
	Густав го отвори и беше извън себе си от радост.
	— Колко е красиво! При това от теб! Веднага ще започна да ги нося. Още тази вечер.
	— Какво ще правим довечера? Нали нямаш концерт.
	— Купих билети за балета на Болшой театър. Трябва да побързаме, ако искаме да стигнем навреме.
	Наложи се Алма да напусне преждевременно представлението, защото пак й стана лошо. Тя притисна с длан устата си и се примоли на Густав да побърза, когато той поиска палтото й от гардеробиерката.
	Жената излезе иззад преградата и й подаде тежката кожена дреха. Говореше съвсем малко немски, ала жестът й беше недвусмислен — тя оформи полукръг пред корема си и се усмихна.
	Алма се ококори.
	— Искате да кажете, че съм бременна ли? — попита тя жената и посочи корема си.
	Жената кимна утвърдително, после погледът й потъмня.
	— Да внимава, иначе лошо — произнесе със силен акцент и се върна на мястото си.
	— Какво ти каза? — попита Густав.
	— Че аз… че ние ще имаме дете! — Алма изрече с мъка тези думи, струваха й се нереални. Да е бременна толкова скоро след сватбата? В краткия си брак досега дори не бяха намерили време да си поговорят дали той иска деца. Как ли щеше да приеме новината?
	Густав я погледна невярващо, после лицето му се озари от усмивка.
	— Ще имаме дете, Алма! О, благодаря ти, благодаря ти. Ти ме направи най-щастливия мъж на света. — Той я прегърна и целуна. Беше му безразлично, че гардеробиерката можеше да ги види.
	Младата жена се отдаде всецяло на щастието си. Чувстваше се всемогъща. Имаше всичко, което искаше. А сега щеше дори да има дете.
	Сплетени в прегръдка, те седяха в каретата, която ги отвеждаше към хотела. Прилошаването на Алма бе отминало. Заради студа кочияшът бе покрил краката им с кожа и сложил горещи тухли под нозете им. Те се държаха за ръцете под покривалото. Не говореха, а се наслаждаваха на пътуването през притихналия, тъмен град, всеки унесен в мислите си.
	По-късно, когато Алма, заситена от ласките на Густав, лежеше в леглото, й дойдоха наум предупредителните думи на гардеробиерката, ала тя побърза да ги отхвърли. Ами че тази жена почти не знаеше немски. Вероятно е искала да каже нещо съвсем друго или пък тя я беше разбрала погрешно.


	След като разбра на какво се дължи прилошаването й, Алма престана да се тревожи. Продължаваше с дългите разходки из града, понякога придружавана от Густав, който полагаше трогателни грижи за нея. Е, поне в повечето случаи. Понякога я забравяше, когато главата му бе заета от неговата музика. Когато му напомнеше за себе си, той чувстваше вина и й обещаваше да се поправи, но тя не можеше да му се сърди дълго.
	След неговите концерти, които руснаците много харесваха и аплодираха френетично, тя бе представена във вестибюла на неколцина от гостите — руски благородници, които говореха перфектно френски и за които светът на гардеробиерката и на уличните просяци не съществуваше.
	На последния концерт на Густав на 27-и март Алма не седеше в залата, защото се страхуваше да не й прилошее пак по време на представлението. През целия следобед се чувстваше зле. Позволиха й да застане зад оркестъра, в дъното на сцената, откъдето имаше съвсем нов поглед към Малер, докато дирижираше. Иначе зрителите виждаха единствено гърба на диригента. Сега тя го виждаше от перспективата на музикантите. Гласът му беше все още пресипнал след простудата, така че говореше съвсем тихо. И въпреки това — или точно заради това — той от самото начало владееше оркестъра. Музикантите го гледаха като омагьосани в устата и следяха палката му. В ушития си по поръчка смокинг Малер стоеше прав като свещ, изпълнен с напрежение и концентрация, а красивото му лице с характерната брадичка сияеше. На тихите тонове притваряше очи и се отдаваше всецяло на музиката. А когато солистката запя прочутата ария „Смърт от любов“ от финала на _Тристан и Изолда — Давя се, потъвам, губя свяст — о, върховна наслада!_ — той хвърли многозначителен поглед към Алма, преди отново да се концентрира върху оркестъра. Очите на младата жена се изпълниха със сълзи. Да, точно това означаваха тези думи! Тя бе гледала често операта, но сега, под диригентството на Густав, й се разкри целият драматизъм на сцената. Тялото й потрепери, музиката предизвика фини вибрации в душата й. Потръпна, а един сценичен работник услужливо й подаде стол. Алма седна, докато залата избухна в аплодисменти и Малер се покланяше отново и отново.
	— Благодаря — оформи с устни тя, когато той отново погледна към нея.
	— Аз ти благодаря — безмълвно отвърна той.
	Тази вечер окончателно й се изясни какъв гений е мъжът й. Това, което досега бе предполагала, се превърна в увереност. Само Малер можеше да вникне тъй дълбоко в дадена музика, в дадена ария, и да я дирижира така, че да докосне сърцата на зрителите и да обогати живота им. Това беше неговата мисия на този свят и тя, Алма, щеше да му помага за изпълнението й. Поради тази причина щеше да се откаже от собствената си музика, и то с радост.
	Когато аплодисментите утихнаха и зрителите напуснаха залата, той дойде при нея да я попита дали й е харесало. Когато видя, че очите й все още са насълзени, без думи разбра всичко и я притегли към себе си.


>	Двадесет и трета глава

	— Дал Бог добро, госпожо директорша на Императорската опера! — Домоуправителят пристигна едновременно с нея пред входната врата на Ауенбругергасе. Човекът повдигна шапката си и стори лек поклон, което изглеждаше странно предвид гърбицата му. — Ама че ужасно време таз година. Мога ли да помогна на госпожа директоршата на Императорската опера? — С тези думи той й задържа вратата.
	— Сърдечна благодарност, господин Волек. — Времето действително беше ужасно. По пътя от Карлсплац до дома тя беше цялата мокра, макар да бе вървяла възможно най-бързо. Алма изтръска водата от чадъра си. В краката й се образува малка локва.
	— Оставете, аз ще почистя — побърза да я увери Волек.
	Младата жена благодари бегло, както подобаваше на дама в нейното положение — съпруга на извънредно заетия директор на виенската Императорска опера. Едва се сдържа да не се изкикоти. Това обръщение още й беше чуждо.
	След като се върнаха от Санкт Петербург, тя се премести в жилището на Густав в тази сграда на Ауенбругергасе в Трети район на Виена. Предназначената за едрата буржоазия къща, построена от прочутия архитект Ото Вагнер*, който живееше няколко сгради по-нататък, се падаше почти на ъгъла с Ренвег, водещ покрай „Белведере“. С Густав обитаваха три големи и три малки стаи на четвъртия етаж. Алма прекоси просторното, светло входно антре с подова мозайка, в чийто край започваха две стълбища. Волек беше избързал пред нея и й отвори вратата към дясното.
	[* Ото Коломан Вагнер (1841–1918) — виден сградостроител в стил ар нуво; през 1890 г. проектира новия градоустройствен план на Виена; съосновател на артистичната група Виенски сецесион. — Б.пр.]
	Алма му кимна и забърза по ниските мраморни стъпала. Искаше час по-скоро да събуе прогизналите си обувки и затова не си губеше времето да се любува както обикновено на красивото вито стълбище, наподобяващо черупка на охлюв и завършващо най-горе с куличка. Прозорците между етажите гледаха към вътрешния двор. Мраморните стъпала, трийсет и три на всеки етаж, младата жена винаги ги броеше наум, парапетът от ковано желязо с дървена ръкохватка, която при допир галеше така меко дланта — всичко това отговаряше на разбиранията на Алма за красота и естетика. Днес обаче й беше студено, освен това, с напредването на бременността, безбройните стъпала я затрудняваха. Не й се мислеше как ще ги изкачва с детето. Във всеки случай при избора на бавачка щеше да гледа жената да е млада и яка. Преодоля последните стъпала и се озова пред апартамента си, леко задъхана. Двукрилата врата от дърво с цвят на мед блестеше, рамката й беше украсена с изкусна богата резба. На супрапортата* бяха изобразени полирани до блясък цветя и житни класове. И тук подът бе покрит със ситна черно-бяла мозайка като входното антре.
	[* Супрапорта (ит.) — декоративна композиция над вратата. — Б.пр.]
	Алма позвъни. Отвори й Полди.
	— Добър ден, госпожо директорша на Императорската опера. Какво ужасно време имаме тази година.
	Пак това обръщение! Алма й връчи палтото си.
	— Мъжът ми прибра ли се вече? — попита тя.
	— Господин директорът на Императорската опера току-що позвъни. Ще си дойде за обяд след четвърт час.
	— Много добре. В такъв случай подгответе всичко. Ей сега идвам.
	Алма отиде в спалнята си, за да си свали шапката и най-после да събуе обувките. Стаята й се намираше отляво, в самия край на дългия коридор. Срещу входната врата имаше общо пет жилищни помещения. Спалнята на Густав беше най-отдясно, после следваха неговият кабинет, трапезарията и дневната, която бе най-голямото помещение в апартамента.
	— Защо всъщност моята спалня е възможно най-отдалечена от твоята? — бе попитала тя, след като обзаведоха стаите. Чудеше се какво да мисли по въпроса. Всички двойки, които познаваше, естествено, имаха отделни спални, но в повечето случаи те се намираха една до друга и дори имаха междинна врата. Дали това е била по-рано стаята на Юсти? Но Юсти беше негова сестра, а тя бе съпругата на Густав! Очевидно и на него му се налагаше тепърва да свиква с новата си роля на съпруг.
	Густав я беше успокоил:
	— Сутрин ставам преди теб, не искам да те безпокоя. Бъди сигурна обаче, че често ще те посещавам в стаята ти.
	Срещу жилищните помещения се намираха детска стая, кухня, баня и тоалетна. Прислужницата заемаше стаичката вдясно от входа. Полди беше няколко години по-голяма от Алма, която въпреки това й бе господарка.
	Когато се нанесе тук, Алма не донесе много вещи. Няколко картини от любимия си баща Емил Шиндлер и един малък зимен ландшафт от Ханс Макарт, ветрилото, което бе изрисувал за нея Климт, книгите и дрехите си.
	Тук й харесваше. Тя отново живееше насред града; Рингщрасе и Кернтнерщрасе с техните магазини, Операта и Сецесионът, Карлскирхе и Нашмаркт* — всичко това беше на хвърлей място от Ауенбругергасе. Липсваше й обаче градината — вече не можеше да седне с книга в ръка в нея, както на Хое Варте. За щастие паркът на „Белведере“ беше на практика пред вратата й и това я утешаваше.
	[* Нашмаркт — голям открит пазар в центъра на Виена, създаден през XVIII век. — Б.пр.]
	Тя извървя дългия коридор и надникна в кабинета на Густав да се увери, че всичко е наред. На пианото лежеше партитурата, по която той работеше в момента, пощата му бе подредена на купчинка върху малката масичка, където й беше мястото.
	Тя чу забързани стъпки по стълбите — съпругът й.
	Изтича до вратата да му отвори, за да не му се налага да чака.
	— Добър ден, скъпи — поздрави го тя. — Надявам се, че си прекарал добре предобеда?


	След като се нанесе, Алма се зае ревностно да организира домакинството. И преди се грижеше за тези неща, когато майка й заминаваше на гости на роднините си в Хамбург. Доставяше й огромно удоволствие да обсъжда покупките и менюто за седмицата с готвачката, която идваше всеки ден. Проверяваше дали Полди чисти както трябва, дали прането е свежо изгладено. Общуването с прислугата не беше лесно. Густав се намираше в постоянен конфликт с тях. Той държеше да вършат работата си в домакинството абсолютно безшумно, което, разбира се, невинаги беше възможно. Спипаше ли ги да си подсвиркват, да тананикат или да тракат с тенджерите, можеше да ги нагруби, което водеше дотам, че те се задържаха за кратко. Алма пое управлението и тук, като се мъчеше да ги спечели с дребни фамилиарности, за да ги умилостиви при следващия им сблъсък с Малер. Тя поръчваше костюмите на Густав в Лондон и се грижеше той да има всичко и да не му липсва нищо.
	Когато в дома им започнаха да пристигат първите фактури и предупреждения за просрочени плащания, младата жена не се разтревожи особено.
	— Виж тук. Днес получихме три напомняния. А сметките от занаятчиите за строежа на къщата в Майерниг* пристигат почти ежедневно. — След обяда Алма побутна по масата купчината към Густав.
	[* Майерниг — вилно селище на южния бряг на езерото Вьортерзее в провинция Каринтия. — Б.пр.]
	Той въздъхна.
	— За тези неща винаги се грижеше Юсти. Боя се, че сестра ми не умееше да борави с пари. И аз съм същият. Честно казано, загубил съм поглед върху тези неща. Би ли могла да ги поемеш?
	Алма го направи и скоро установи, че Малер — а с него и тя — имаше дългове в размер на петдесет хиляди златни крони, едно малко състояние. Сумата отговаряше на две негови щедри годишни заплати като оперен директор.
	Младата жена загуби ума и дума, когато разбра, че Малер е взел назаем пари за строежа на ваканционната къща в Майерниг край Вьортерзее не от друг, а от сестра си Юсти.
	— Ти си издържал сестра си години наред, а сега тя има толкова пари, че може да ти даде назаем? Здравата те е измамила! При това винаги се прави, че се е жертвала заради теб! Толкова е подло! — Алма не беше простила на Юсти злобните приказки, че флиртувала в Операта с чужди мъже.
	Густав само поклати печално глава. Тези неща не го интересуваха.
	— Винаги съм смятал, че моята музика е моят капитал.
	Алма беше твърдо решена да подреди финансите им. Наред със заплатата си съпругът й получаваше хонорари за гостуванията си като диригент. Тя направи изчисления и стигна до извода, че ще могат да изплатят дълговете си през следващите четири години, ако затегнеха здраво колана. Най-големите суми отиваха за строежа на лятната къща в Майерниг. Освен това пращаха пари на братята и сестрите на Густав, които бе подкрепял материално през последните години. Вярно, той печелеше много, но досега несъмнено бе живял далеч над възможностите си. Затова и приемаше толкова концерти извън Виена, за да си осигури допълнителни доходи. Освен това продаваше на различни издателства правата върху отпечатването на музикалните си произведения, за което получаваше високи хонорари.
	Това пък не се харесваше на виенчани и на дирекцията на Операта. Положението не се промени и след големите успехи, които Малер постигаше със собствените си творби, укрепили славата му на композитор. Към това се прибавяха разправиите с отделни членове на оркестъра, които не харесваха начина му на дирижиране и плетяха интриги срещу него.
	Когато се връщаше вкъщи, той разказваше последните истории от Операта, злостните клюки, разпространявани по негов адрес, най-новите инсинуации на някоя певица, чийто глас той не бе харесал и съответно не й бе дал роля. Обикновено младата му съпруга успяваше да го успокои, пък и той по принцип беше убеден в правилността на своите действия.
	Алма знаеше, всеки във Виена знаеше, че Густав Малер не обича светските изяви. Да отиде на вечеря след опера? Та той дори не оставаше до края на представлението, ако сам не дирижираше. Което впрочем доведе дотам, че през следващите години Алма не гледаше оперите до края им. Малер й разказваше останалото съдържание по пътя за вкъщи.
	— Искам да дам вечеря в събота. Сестра ми и мъжът й в момента са във Виена, смятам да поканя Флора Берл, може би и господин Шмедес ще ни окаже честта, и…
	— Не искам никакви компании — прекъсна я Густав. — Спомни си какво стана на последната вечеря у нас, когато възнамерявах да те представя на приятелите си.
	— Но сега ще поканим истински приятели!
	— Не искам. Нямам никакво желание да общувам с хора. Непринудените беседи са чиста загуба на време.
	— Но, Густав! Искам да се видя с приятелите си. Ти си по цял ден сред хора, аз обаче скучая. Скоро ще бъда твърде неподвижна, за да участвам в празненства. — Тя поглади корема си, който бе доста наедрял.
	— Нали и без това искаме да пестим, а тези вечери струват скъпо.
	— Преди сватбата ни излизах по няколко пъти седмично, на опера, театър, изложби, приемах покани за вечеря и сега общественият живот ми липсва. — Тя си помисли за погледите на мъжете и за техните комплименти, които подхранваха самочувствието й. А сега седеше вечер сама вкъщи и чакаше Густав. Успееше ли все пак да го придума да излязат, то именно той беше звездата, за чието внимание се бореха всички, с която всеки искаше да размени по някоя и друга дума. Или, още по-лошо, демонстрираше сприхавото си и нелюбезно поведение. Алма го упрекваше, че ще развали настроението на цялата компания, защото се държи, сякаш под масата има труп.
	Ала Густав не позволи да бъде разубеден.
	— Не искам гости. Не и тази събота.
	Алма хвърли салфетката си на масата и се изправи. Погледът й попадна върху пианото. Обикновено щеше да седне и да свири, докато гневът й отлети. Густав обаче не обичаше тя да музицира по вечерно време, точно тогава инструментът му трябваше.


>	Двадесет и четвърта глава

	Алма кръстосваше неспокойно из апартамента. Отиде до прозореца и погледна навън. Отвисоко не се виждаше улицата край парка „Белведере“, по която обикновено минаваше Густав. Ето, вече четири месеца тя беше негова жена. Хората долу сновяха забързано. Повечето бяха сами, по това време на деня вероятно ставаше дума за чиновници на път към канцелариите и министерствата си. Имаше и няколко двойки, жените под ръка с мъжете си, които се извръщаха да им кажат нещо и се отдръпваха предпазливо, когато някой се зададеше насреща им по тротоара. По бавния, небрежен начин на движение можеше да се предположи, че са тръгнали към кафенето или може би към парка, за да се порадват на хубавото време. Зелените корони на дърветата се полюшваха над зидовете на „Белведере“. Алма копнееше за природа, искаше да почувства топлия въздух по кожата си.
	Ако попиташе тези жени, те със сигурност щяха да й кажат, че й завиждат за брака с Густав. Най-красивата жена на Виена се бе омъжила за достойния за възхищение музикален гений. Каква блестяща партия! Една връзка, която караше виенското общество да мечтае. Густав Малер вероятно не беше толкова богат като собствениците на големите палати по Рингщрасе, ала музикалният свят лежеше в краката му. Алма пък произхождаше от средите на артистичния авангард, беше начетена и сякаш създадена за любов. Най-интересните хора от виенската бохема бяха нейни приятели: писатели, музиканти, художници. Всичко изглеждаше перфектно.
	Обаче беше точно обратното! Алма имаше основателни причини да завижда на тези жени! Защото на Густав никога не би му хрумнало да я покани на подобна лежерна разходка или да я заведе на кафене, колкото и хубаво да беше времето. Двамата правеха само кратки, припрени излети до близкия парк, на които той я водеше обикновено след обяда. Четири пъти около „Белведере“, като мислено той не беше с нея, а съвсем другаде. В главата си имаше мелодия, поредица от тонове, за която мислеше, докато бързаше пред своята съпруга с непохватната си, подскачаща походка. Алма не беше виждала друг човек, който да ходи толкова бързо. Често се задъхваше, следвайки го — все пак беше бременна. Ала той не се съобразяваше с това, изобщо не би му хрумнало подобно нещо. Густав можеше да проявява голям егоизъм, но не беше злобен. Когато, останала без дъх, тя го молеше да върви по-бавно, той се разкайваше искрено и дълбоко. После тутакси забравяше и продължаваше да се носи напред, а пелерината или широкото му манто се вееха след него. Защо не можеше да върви до нея, да държи ръката й, да й каже колко е красива на тази слънчева светлина, да седне с нея на някоя пейка, която преди това е избърсал със снежнобялата си кърпичка?
	Защото в главата му имаше само музика. Неговата музика и неговата работа, макар че това беше едно и също. Когато се връщаха от тези влудяващи разходки, тя често изпитваше разочарование. Ала после съпругът й сядаше на пианото и изсвирваше мелодията, която току-що му беше хрумнала, и тогава тя знаеше заради какво търпи всичките тези лишения.
	Така го бе чакала и преди годежа им, когато Густав трябваше да се върне от Дрезден след съдбовното писмо, в което я питаше дали приема условията му за техния брак. Стоеше най-горе на стълбището в дома на родителите си на Хое Варте, извън себе си от любов и надежда.
	Сега всеки ден чакаше съпруга си да се върне от Операта за обяд. Но не с нетърпението на влюбена девойка, а защото всичко следваше да бъде на масата в момента, в който той прекрачеше прага на апартамента им.
	Мислите й литнаха назад, към моминските й времена. Ах, само като се сетеше за безбройните букети, които получаваше от обожателите си след поредната нощ на бурни танци! Понякога не можеше да диша, толкова тежък бе ароматът на цветята, поставени от майка й в стаята. Алма четеше картичките, в които се говореше за любов и екстаз, за обожание и обожествяване. Понякога запазваше някоя картичка, но повечето изхвърляше. Мъжете, които ги бяха изпратили, не я интересуваха. Докато не се появи Густав Климт. Той не беше мъж за подобни игрички. Климт бе директен, почти брутално откровен с нея. След него дойде Цемлински. Все още я обливаха топли вълни, щом си спомнеше за горещите прегръдки, за целувките и ръцете му върху тялото си. Той умееше да събужда страстта в нея. А имаше и много други, Буркхард, Красни или Мур, които я желаеха и искаха да се оженят за нея.
	Никой не можеше да каже как щеше да изглежда бракът й, ако бе избрала някого от тях. Пък и нямаше смисъл да си блъска главата над този въпрос, защото сега бе жена на Густав и денят й беше изцяло подчинен на неговите потребности. Точно както му бе обещала.
	Алма се извърна от прозореца и пристъпи към пианото.
	— Госпожо Малер, яденето е готово. — Гласът на Полди я изтръгна от мислите й.
	— Добре. Но още не виждам мъжа си. — Младата жена се приближи отново до прозореца и го зърна: по изключение той носеше шапката на главата си; отгоре тя не можеше да види лицето му, но го позна по походката.
	Алма изтича в коридора и застана пред огледалото, за да провери как изглежда. „Ти си една хубава жена“, доволно си помисли тя и настроението й се поразведри. Нищо чудно, че мъжете на Виена лежаха в краката й. В последно време роклите й предизвикваха фурор. Самият Коло Мозер беше скицирал за нея дрехи за бременни, които наистина бяха изключителни — тъкмо защото бяха всичко друго, но не и скромни, камо ли невзрачни. Платовете бяха на едри фигури, често геометрични, понякога дори каретата на ръкавите се комбинираха с цветя на полата. Щом се появеше с тях, Алма жънеше възхищение, шушукане, възмущение. Това й доставяше удоволствие. Тя беше дама от виенското общество, всички я познаваха, имаше право да шокира. А красотата й засияваше още по-ярко в тези дрехи.
	Тя отиде в трапезарията. Полди вече бе сложила супника на масата и Алма напълни своята чиния и тази на мъжа си. После се приближи до вратата, за да му отвори. Густав настояваше при връщането му от работа тя да го очаква на отворената врата, а супата да бъде на масата гореща, но не прекалено. Нямаше време за губене.
	Чуха се забързаните му стъпки по стълбите и след миг той застана пред нея.
	— Здравей, мили — поздрави го тя.
	Алма пое чантата и палтото му и го последва в трапезарията. Преди да седне, той хвърли по един бърз поглед във всички стаи — отваряше вратите рязко, така че се удряха в стената, за да провери дали всичко е наред, сетне ги затваряше с гръм и трясък, и най-после седна на масата срещу нея.
	Забелязала потиснатото му настроение, тя въздъхна.
	— Случило ли се е нещо?
	Младата жена беше приела, че дневният режим на Густав е разчетен до минута, и едва сега разбра какво му е струвало да я посещава толкова често, когато бяха сгодени. Той мразеше пилеенето на време и разсейването. Сутрин ставаше рано и работеше два часа вкъщи. После отиваше в Операта. За обяд се връщаше у дома. Служителят в канцеларията му Карл Хасингер се обаждаше по телефона в момента, в който Густав напуснеше Операта, и петнайсет минути по-късно Алма го виждаше да се задава по улицата. Докато той изкачваше стълбите до четвъртия етаж, тя сервираше яденето и чакаше на отворената врата. Рядко разговаряха по време на хранене, защото мислите му бяха при неговата работа. После следваше забързаната разходка в парка на „Белведере“ и Малер се връщаше в Операта. Вечер или сам дирижираше, или гледаше представлението, докато работеше. Хапваше вкъщи нещо дребно, което му приготвяше Алма, а после идваше първият час от деня, през който младата жена го имаше само за себе си. Настаняваха се на дивана и си говореха или тя му четеше на глас. В този час те бяха близки, отдадени един на друг. „Но достатъчен ли е един час на ден?“, питаше се понякога тя. И после идваха онези моменти, в които той я изненадваше с шармантните си хрумвания, изпълнени с хумор. В такива мигове Алма отново се влюбваше в него.
	В една от последните вечери Густав я покани на танц в дневната им. Бяха се върнали от оперетата на Лехар _Веселата вдовица_ и съпругът й бе изпаднал в добро настроение — настояваше непременно да изтанцува един валс с нея, което не беше никак просто предвид наедрялата й фигура. Той я обгърна с ръка, при което се наложи да се понаведе, за да не притисне корема й. Когато преминаха с танцова стъпка покрай огледалото, Алма зърна отражението им и двамата избухнаха в смях. Пееха заедно мелодията, но на едно място се спряха. На другия ден, когато тръгнаха за ежедневната си разходка след обяда, Густав я насочи покрай парка.
	— Къде отиваме? — попита тя.
	— Ще видиш — отвърна той.
	Озоваха се в музикалната книжарница „Доблингер“. Густав завърза разговор със собственика, който беше безкрайно поласкан, че пред него стои директорът на Императорската опера, а през това време Алма извади от рафта нотите на _Веселата вдовица_ и намери липсващото място. След като напуснаха магазина, тя още на улицата му изпя мелодията, за която не се сещаха предната вечер, та повече да не я забравят. Разбира се, можеха да купят нотите, но така беше по-забавно.
	— Днес нямам време за нашата разходка — каза Густав и остави настрана лъжицата.
	— Защо?
	— Ще ме посети княз Монтенуово. — Князът беше представител на двореца и пряк началник на съпруга й.
	— За какво става въпрос?
	Густав вдигна вежди.
	— О, една безкрайно скучна история. Директорът на балета направи скандал, а Монтенуово ще посредничи и ще ме призове към сдържаност, както винаги. А аз, както винаги, ще му обясня, че ние имаме нужда от такива скандали, за да може най-сетне да се промени нещо. После ще се разделим с най-добри чувства.
	Алма се засмя. Густав действително причиняваше непрестанно някакви ядове в Операта, защото ненавиждаше рутината. Той наказваше музикантите, певците и всички останали с извънредни репетиции, което редовно ги вбесяваше.
	— Какво ще правиш днес? — попита я той.
	— Имам среща с Елзе Ланер. Не се тревожи за мен.


>	Двадесет и пета глава

	Най-после дойде юли! Алма изгаряше от нетърпение да напусне Виена. За първи път щяха да заминат с Густав за лятната си къща на Вьортерзее.
	Всеки, който можеше да си го позволи, загърбваше града, където лятно време ставаше убийствено горещо. Густав й беше разказвал толкова много за къщата в Майерниг, построена по негови планове, за доброто й разположение край самото езеро, за спокойствието. Алма очакваше с любопитство най-после да я види със собствените си очи. Първо се качиха на влака до Клагенфурт, после пътуваха по Лендканал*1, който водеше от града до Вьортерзее, изминавайки четирикилометровото разстояние до езерото при Мария Лорето*2. Там ги чакаше домоуправителят Антон с лодката, собственост на дома им, за да ги откара до вила „Малер“. Самото пътуване беше красиво и авантюристично, не на последно място заради многото багаж, който мъкнеха за следващите два месеца.
	[*1 Лендканал — изкуствен воден път с дължина 4 км, свързващ езерото Вьортерзее с центъра на Клагенфурт. — Б.пр.]
	[*2 Мария Лорето — полуостров на Вьортерзее, в чийто източен залив се намира замъкът „Мария Лорето“. — Б.пр.]
	— Ето я! — извика Густав, когато вилата се показа пред очите им. Бяла и висока, тя се извисяваше над езерото, а на заден план се виждаха гъсти, наситенозелени дървета.
	Алма веднага се влюби в сградата. Тя беше далече от съседните къщи, което отговаряше на нуждата на Густав от абсолютно спокойствие. Хълмът над вилата бе обрасъл с дива гора.
	— А там, горе, е моята къщичка за композиране, оттук не се вижда, защото е добре скрита.
	Алма беше запленена от еркера, който образуваше полуотворена лоджия с иззидани сводове на долния етаж и тераса с каменен парапет — на горния.
	— Знаех си, че ще ти хареса. Лоджията на партера е оформена като остъклена веранда, за да можеш и при хладно време да се наслаждаваш на гледката към езерото. А на горната тераса се излиза от твоята спалня и от дневната.
	На първия етаж имаше малък балкон, защитен с широка козирка.
	— Кой живее там? — попита Алма. — Отгоре гледката сигурно е още по-хубава.
	— Това е моето царство — отвърна Густав.
	— Приведох в готовност гребната лодка — прекъсна размишленията й Антон. — Макар че, не знам, при състоянието на уважаемата госпожа… — Той погледна към закръгления корем на Алма.
	Десет минути по-късно акостираха на мостика, прилежащ към къщата. Густав беше наредил да насипят ивица пясък, за да създаде нещо като крайбрежна пътека.
	— Това беше идея на Натали — каза той; по погледа му Алма позна, че тутакси е съжалил за забележката си. Виолистката Натали Бауер-Лехнер беше приятелка на Густав от младини. До неговата сватба ги смятаха за нещо като сгодени. Тя бе прекарала последното лято тук, в Майерниг, и беше свидетелка на първите стъпки в създаването на Петата симфония. Алма усети леко бодване от ревност. „Какво пък толкова — помисли си после тя. — Нали в крайна сметка той не се ожени за нея, а за мен.“ А след годежа им Натали се бе оттеглила напълно от живота на Малер.
	Докато лодкарят пренасяше багажа в къщата, Алма и Густав се отправиха на оглед.
	— Чувствам се както едно време в „Планкенберг“ — съобщи тя, след като бяха обходили стаите. Както често се случваше, и сега се влюби в стълбището. Обичаше красивите стълби. Това тук беше широко и светло, с площадки; дървените стъпала бяха покрити с червена пътека, придържана от пръчки от ковано желязо. На долната площадка имаше трикрилен прозорец от многоцветно оловно стъкло, който пропускаше разсеяна светлина в къщата. Алма се изкачи догоре, вслушвайки се в тихото скърцане на дървото под нозете си. През цветния прозорец се виждаха загатнатите силуети на зелени дървета. Настроението беше почти като в някоя малка църква.
	— Ах, Густав, как се радвам на безкрайните дни без задължения, при това в такова прекрасно обкръжение! — Тя го хвана за ръката. Вече се виждаше да мързелува и чете сред природата, да прави дълги разходки с мъжа си, да плават заедно с лодката. Радваше се, че ще си бъдат само двамата и че това усамотение ще се нарушава единствено от време на време, когато им гостуват техни приятели от Виена.
	— На мен обаче времето ми трябва за работа — напомни й Густав, след като тя му сподели възторжените си планове за следващите седмици.
	Алма се усмихна и поклати глава. Разбира се, че щеше да работи. Но не всеки ден, нали. Сега беше лято, те бяха на почивка. Той щеше да разбере.
	— Ела да разгледаме кухнята — подкани го тя. — Да видим дали жената на Антон, как се казваше, вече ни е сготвила нещо. Гладна съм.


	Когато на следващата сутрин се събуди в добро настроение и намери леглото на Густав празно, Алма не си помисли нищо особено. Реши да го потърси, защото чу музика от малката къщичка за композиране. Облече се бързо и последва звуците по тясната пътечка през иглолистната гора, почти изцяло обрасла с ниски храсти. Над нея пееха птиците. Тя разбираше защо Густав композира тук — звуците на природата, особено на гората, открай време го бяха инспирирали. Изведнъж се озова пред скромна къщичка, разположена на малка, огряна от слънцето полянка. И тук самораслите храсти бяха в настъпление, затова малката къща беше така добре скрита. По нея нямаше украса, като се изключат дървените капаци на прозорците. Алма се приближи на пръсти до отворената врата и надникна вътре. Точно както бе предположила: семпло помещение с пиано, маса и стол плюс тясна кушетка. Густав седеше на пианото и си записваше нещо. Косата му беше разрошена, облеклото — износено: безформен панталон и груба бяла риза. Беше неузнаваем. Никога не го бе виждала такъв.
	— Добро утро, скъпи. Колко хубаво е тук, така романтично. Прилича на къщичката на някоя вещица. Без малко да не те открия. — Тя пристъпи и го прегърна през кръста.
	Ала Густав отхвърли нежния й жест.
	— Ей сега — каза. — Само още тези… — Не довърши изречението и продължи да записва нотите на листа пред себе си.
	Алма изчака за момент, но той не се извърна към нея. „Пак е забравил, че съм тук“, помисли си тя и напусна на пръсти къщичката.
	Густав се върна чак след няколко часа.
	— Съжалявам — подзе той. — Обаче трябваше най-напред да свикна с малкото си убежище. Отдавна чаках с нетърпение този момент. Най-сетне мога отново да композирам. Нали ти обясних, че имам време за това само през тези два летни месеца. Във Виена съм затрупан с твърде много други задължения.
	— Разбирам те — отвърна Алма. Какво толкова, че от време на време той щеше да отделя някой и друг час за работа.
	— Не искам да бъда само диригент, Алма. Аз съм композитор! Искам да свиря собствената си музика. След успеха на Третата ми симфония в Крефелд сега ме канят за догодина в Базел. Голям шанс! Възнамерявам това лято да завърша Петата си симфония, ще работя всеки ден. Но в късния следобед непременно ще имам време за теб. И аз искам да предприемаме заедно приятни неща.
	Алма усети горчивия вкус на разочарованието, което заплашваше да я погълне. През последните седмици се бе утешавала с мисълта, че тук, в Майерниг, ще заживеят по друг начин. С радост очакваше да прекарва времето си с Густав, да живеят ден за ден, да се наслаждават на природата. Сега разбираше, че през повечето време ще бъде сама и тук. В Майерниг всичко пак щеше да се върти единствено около неговата музика.
	„Някога и аз бях композиторка“, уморено си помисли младата жена. Огледа се наоколо и погали корема си, защото почувства как детето леко се раздвижи, подобно потрепване на птиче крило.
	— Ох — каза тя.
	Густав вдигна глава и разбра. Сложи ръце върху корема й.
	— Нашето дете — промълви той. — Нямам търпение да го видя.
	Може би детето щеше да промени нещичко в прекомерния работохолизъм на Малер…


	Два дни по-късно Алма слезе рано в кухнята и завари Хилде, жената на Антон, да приготвя подноса със закуската на Густав.
	— Дайте го, тази сутрин аз ще занеса закуската на мъжа ми — каза тя. — Вече е в къщичката, нали? Тъкмо ще го изненадам.
	Хилде кимна, забила поглед в земята.
	— Какво има? — попита Алма.
	Жената се прокашля.
	— Трябва да знаете, че мъжът ви… Той не иска да го смущават. Винаги трябва да стъпвам извънредно тихо, за да не ме усети, да оставя подноса пред вратата и бързо-бързо да изчезна.
	— Добре — каза Алма. — Тогава му го занесете вие.
	Тя беше възмутена и когато Густав се появи следобед, го упрекна:
	— Държиш се като някой паша. Горката жена. Ти тиранизираш всички около себе си. А ние те обичаме!
	— Трябва да работя. Само с това време разполагам. Такова е положението — хладно отговори той.
	Алма си намери занимание — зае се да променя обзавеждането в къщата, което все още носеше почерка на Юсти. Изхвърляше непотребни вещи, сваляше украшения и премахваше дантелените покривчици и грозните дрънкулки. Ала скоро приключи и с това и пак нямаше нищо за правене.


	— Не може така. Тези хора ще ме подлудят. Трябва да ми осигуриш спокойствие. Да махнат звънците на кравите. А проклетите кучета да престанат да лаят. Поне докато аз работя! — Малер се бе изправил гневен пред нея. — Ето, чуваш ли?
	Наистина, в съседната градина лаеше куче.
	— Но това е нейното овчарско куче. Знаел си, че тази персона ще се нанесе до нас, и не си направил нищо! — Алма щеше да се пръсне от яд.
	— Но нали именно Ана привлече вниманието ми върху този парцел. Тя беше тук първа. И аз не мога да й забраня да си построи къща, където иска — отвърна той.
	— Австрия е голяма, Вьортерзее също е голямо и тя се нанася точно в съседство? Твоята бивша любовница, която още не се е примирила, че ти се ожени за мен, а не за нея? — Алма тропна с крак.
	— Възможно ли е да ревнуваш? — Той й се усмихна палаво, с което още повече я вбеси.
	Ана — това беше Ана фон Милденбург, прочутата певица от Операта, с която Густав имал дългогодишна връзка, докато бил капелмайстор в Хамбург. Тя гледаше на Алма отвисоко и при всеки удобен случай даваше да се разбере, че познава Малер много по-отдавна.
	— Тя и тъпото й овчарско куче! Как само разказва наляво и надясно, че от добро сърце го е спасила от екарисажа! Направо ще се разплача! Надявам се да лае цял ден специално за теб!
	Още същия следобед Милденбург имаше наглостта да им дойде на гости, водейки и кучето си. Густав с мъка прикри отвращението си от краставото животно и влезе в ролята на шармантен домакин.
	Алма се пръскаше от яд. Обикновено мъжът й се отнасяше с обидна неучтивост към гостите, когато му пречеха да работи. Младата му съпруга винаги беше нащрек, готова да го умилостиви. А сега се прави на чаровник, и то не пред друг, а пред Милденбург! Оставаше и да я помоли да изпее нещо!
	Задаваше се буря и Алма се надяваше гостенката най-после да си тръгне, но Ана фон Милденбург настоя да наблюдава лошото време от тяхната тераса. Трепереща от гняв, младата жена беше принудена да я гледа как стои там, засмяна, редом с Густав, и как вятърът роши косата й. Не излезе с тях, страх я бе от летящите наоколо клони — все пак беше бременна.
	— Да не би жена ти да е страхливка? — извика певицата толкова силно, че да я чуе домакинята.


	На следващия ден пак довтаса без покана — застана изведнъж пред Алма, която седеше на сянка под дърветата.
	— Къде е Густав? — лицемерно попита тя. — Знам, де, той обича често да оставя нас, жените, сами. Така беше още когато го… познавах. — Тя направи многозначителен жест.
	На Алма й прекипя.
	— Густав работи. А аз му помагам.
	— Ах, и как по-точно?
	— Ами например, като държа настрана гостите, които му пречат да композира. Довиждане. — Тя се изправи и влезе в къщата.


>	Двадесет и шеста глава

	След няколко дни, в един късен следобед — времето, което Алма обичаше най-много, защото светлината ставаше тъй особена и пейзажът бе напоен с ароматите и топлината на деня, пред нея изведнъж изникна Густав и й подаде букетче лайкучка. Мъничките цветчета, още топли от слънцето, погъделичкаха носа й.
	— Ела да се качим на хълма — каза той.
	Отначало пътят се издигаше постепенно и се виеше през поляна, пълна с диви билки и цветя. С блеснали очи Густав й заразказва върху какво работи. Вече втора година се трудеше над Петата симфония — едно произведение, което съдържаше необичайни тонове и елементи и силно се различаваше от класическата симфония, както и от предишните му творби. Отгоре на всичко той не беше заложил в основата й текст, както при предишните си произведения, които се базираха върху песните от „Вълшебният рог на момчето“*. Траурният марш от увертюрата наподобяваше унгарски войнишки марш. Още в една от първите им дискусии за музиката Густав й беше обяснил колко важни са били за музикалното му развитие простичките мотиви от народните песни или маршовете, които военните оркестри свирели по улиците в детството му.
	[* „Вълшебният рог на момчето“ — сборник със старинни немски песни, издаден в периода 1806–1808 в Хайделберг от двамата поети от хайделбергския кръжец на романтиците Ахим фон Арним и Клеменс Брентано. — Б.пр.]
	— Тази музика беше винаги около мен, тя е около всички ни, тя оставя своя отпечатък върху нас. Ние я разпознаваме и доразвиваме. Така се създават доверие и сигурност.
	— И спомени — додаде Алма.
	— И спомени — повтори той. — Ето, чуй темата на първата част… — Той й я изпя. — А тук… — запя друга мелодия — е контрапунктът. На това място се включват духовите инструменти… — Той вдигна ръце и взе да марширува в такт около нея, за да поясни идеята си. Алма долови безпокойство, вихрено движение, мощни оркестрирани пасажи, както и някои дисонанси. Помежду тях обаче имаше и моменти на спокойствие, малки валсови мелодии и после, като кулминация, адажиетото в четвъртата част. Густав забави крачка, защото тоновете не се понасяха с бързите движения. Мелодията трептеше, крехка и невероятно интимна.
	— Какви инструменти? — попита тя.
	— Само арфа и струнни.
	Алма кимна.
	— Това е нашата любов — тихо отрони младата жена, докато съпругът й продължаваше да разгръща темата, въздигаща се на мощни талази към финала. Той не бе чул забележката й и тя не беше сигурна дали наблюдението й е вярно. Надяваше се да е така. — Как продължава? — попита, останала без дъх.
	Густав се плесна по челото.
	— Де да знаех! Играя си с много възможности. Тази симфония не описва житейския път от началото до края, а по-скоро етапи или ситуации в човешкия живот, и то — не непременно в определена последователност.
	— Много слушатели няма да го разберат.
	Малер кимна.
	— Боя се, че никой няма да разбере моята Пета симфония. Накрая всичко става безпокойно, трескаво, метежно, музиката се накъсва и препокрива. Искам всичко да завърши като в унес, в който да участва целият оркестър, така че никой да не може да се удържи на стола си.
	— Краят добър ли е? — разтревожи се младата жена.
	Густав я погледна изненадано.
	— Разбира се. Нима не чу? В такъв случай се налага да го направя другояче, финалът трябва да внушава единствено опиянение, ликуване и радост от живота.
	Вече вървяха повече от час и бяха изминали доста голяма част от пътя нагоре по хълма. Сред зелената трева се появиха първите каменни отломки. Теренът стана скалист и стръмен. Горещият въздух трептеше около тях.
	Густав тичаше пред нея. Краката му възприемаха безпокойството, бързината, трескавостта на музиката, която се въртеше в главата му, и го носеха вихрено напред. По едно време се спря, ала нозете му продължаваха да потрепват необуздано; тропна няколко пъти с крак, така че наоколо полетяха късове суха пръст.
	— Какви ги вършиш, Густав? — извика тя. — Плашиш ме с този твой петлюв ход*…
	[* „Петлюв ход“ или атаксия (гр.) — букв. липса на ред — симптом от неврологията, изразяващ се в липса на равновесие и координация на волевите мускулни движения. Увреждане в централната нервна система, най-често в малкия мозък. — Б.пр.]
	Той се закова на място, ала видимо с мъка обуздаваше краката си. Накрая ги скръсти, за да ги спре насила да подскачат.
	— Какво има, скъпи?
	— От музиката е — отвърна той. — Тя ме обсебва.
	Алма се съмняваше, че е само от музиката. Вече няколко пъти го беше виждала как не може да контролира краката си. По-късно щеше да го попита какво означава това. В момента се затрудняваше да го следва. Нима този мъж не можеше да направи нищо с нормално темпо? Защо трябваше да прекалява във всичко, без да си почине дори за миг? Откъде черпеше тази енергия?
	Тя спря, дишайки тежко, и се хвана за корема.
	— Густав! — извика. Ала той не я чу. Затова продължи забързано подире му.
	Останали без дъх, стигнаха до върха на хълма. Младата жена изпита облекчение — оттук нататък нямаше накъде, оставаше само обратният път. Тя застана до него и тутакси забрави за умората. Пред нея се разкриваше великолепна гледка. Густав потърси ръката й; двамата стояха смълчани един до друг и се любуваха на грандиозната гледка към езерото. В момента слънцето залязваше зад отсрещния скален масив и набраздяваше водата със своите лъчи. Густав стисна дланта й.
	— Погледни, мила — с преливащ от емоции глас изрече той.
	Тя се облегна на рамото му, изпълнена с дълбоко задоволство.
	— Толкова съм ти благодарен, Алма. Никога не съм работил с такава лекота както сега, когато ти си до мен. Понякога, насред работата, се спирам само за да си напомня, че ти ме чакаш, след като напусна къщичката си за композиране. Люшкам се в опиянение между творческия процес и желанието да бъда с теб. Работя колкото може по-бързо, защото копнея за теб, и в същото време мога да работя само когато знам, че те има. Аз съм нищо без теб, Алма. Никога не ме напускай.
	Думите му я уцелиха право в сърцето. Точно тях беше чакала с такъв копнеж. Думи, които й даваха причина да издържа постоянната самота. Густав имаше нужда от нея, за да работи, да композира. Той беше творец, а тези мъже са различни от останалите. Хората на изкуството трябва да бъдат егоисти, за да създават творбите си. А Густав беше напълно наивен в своя егоизъм, като дете, неспособно да види какво причинява на хората, които обича. Ако го разбереше, щеше да се уплаши, дори да се ужаси. Той се нуждаеше от нея до себе си, от спътница, любовница, съпруга, без която не би могъл да намери сили, за да успее. Бидейки негова спътница, тя беше част от неговото творчество.
	Това внезапно прозрение я срази точно тук, под открито небе. Може би за него допринесе и физическото изтощение, но в момента Алма се чувстваше по-щастлива от всякога. Беше намерила своето място в живота. До Густав. И не искаше никога да има друго място.
	Без да се усети, тя се разтърси от ридания. Извърна се към мъжа си и се хвърли в обятията му. Той почувства страстта й и се зарази от нея. Отпуснаха се на тревата и се любиха под залязващото слънце.
	После тръгнаха надолу, хванати ръка за ръка. Когато стигнаха къщата, Алма усети свиване в корема, сякаш детето се оплакваше, задето го бяха раздрусали така здраво.
	Все още преизпълнена с щастие, младата жена реши да не се безпокои за това. Този следобед беше променил нещо съществено между нея и Густав. Той й бе показал съвсем ясно, че двамата са създадена един за друг. И че могат да променят света само ако са заедно.
	— Винаги трябва да помня този ден — прошепна на себе си тя. — И никога да не го забравям, дори ако настъпят лоши времена.


>	Двадесет и седма глава

	През август жегата стана непоносима дори в планината. Беше легнала върху езерото като влажно покривало и пълзеше нагоре по бреговете, докато стигна до терасата на вила „Малер“, където Алма лежеше на шезлонг и напразно се мъчеше да се съсредоточи върху четивото си. Новият роман на Зола с неговите мрачни описания на Париж не беше в състояние да прикове вниманието й. Тя затвори книгата и се понадигна тромаво в шезлонга, за да погледа езерото. Долу се движеха съвсем малко лодки, платната им висяха, отпуснати на мачтите. Заради горещините с Густав отлагаха разходките си с лодка за късната вечер или през нощта, когато се поразхлаждаше. Тези разходки на лунна светлина бяха нещо специално — обикновено те бяха съвсем сами, тихото езеро се плискаше леко, когато изскочеше някоя риба. Густав й тананикаше това, което беше написал през деня.
	— Харесва ли ти? — питаше я той. Обикновено й харесваше. А когато не разбираше нещо, той търпеливо й го обясняваше. През целия ден тя чакаше тези моменти, в които съпругът й спираше работа и идваше при нея. И отново ги свързваше музиката.
	След планинската им разходка, по време на която съпругът й бе обяснил своята Пета симфония, а тя беше осъзнала колко голям дял има за нейното възникване, между тях се установи един вид разделение на труда. Отначало Алма имаше моментното хрумване да препише на чисто страниците на партитурата, които Густав бе нахвърлил набързо предния ден, придружени с много корекции, зачерквания и коментари. Искаше просто да му направи услуга. На следващия ден той получи възможност да продължи работата си с този изчистен вариант, изпадна във възторг и й благодари екзалтирано. След това тя доби навика да преписва на чисто всичко, което той композираше през деня. Понякога Малер дори не изписваше докрай партиите на отделните инструменти — вместо него това вършеше Алма, която вече познаваше творбата почти толкова добре като него и знаеше точно какво се е въртяло в главата му или звучало в ушите му.
	Това сътрудничество й доставяше голямо удоволствие и, което беше още по-важно, възвръщаше част от самоувереността й. „Животът ми се смали доста, откакто се омъжих — мислеше си тя. — Почти не излизам, не се срещам с приятели, около мен дори няма мъже. А откакто съм бременна, на моменти се чувствам направо безполезна. Сега обаче мога по всяко време да извикам спомена за онова, което преди няколко дни ми каза Густав горе, на върха на хълма.“


	Алма изстена. В следобедната жега се чувстваше като слон. Само като си представеше, че ако се качи на лодка, със сигурност ще я катурне — ужас! Размаха муселиновата си пола с надеждата да поохлади краката си.
	Сутринта майка й и Карл Мол си бяха заминали за Виена, след като им бяха гостували. Прекараните заедно дни преминаха в хармония. Дори се сдобриха до известна степен и музицираха заедно. Бременността я сближи с майка й. Ана полагаше грижи за дъщеря си, а когато излязоха четиримата на екскурзия, тя даде израз на огромната си загриженост.
	— Какво очаква той от теб? Та ти си бременна, а той те юрка из околността. Даже прескачахме огради. Наложи си да се съобразяваш със състоянието си. Какво си въобразява Густав?
	— Той просто не забелязва такива неща, мамо. Няма лоши помисли. Не го ругай.
	Ала Ана си бе поговорила по съвест със своя зет и му бе обърнала внимание, че застрашава нероденото си дете, като не щади жена си. Густав беше дълбоко разкаян.
	Алма си наля още една чаша вода, кубчетата лед в нея отдавна се бяха стопили, но когато допря чашата до бузата си, усети леко разхлаждане. Огледа тялото си. Глезените й бяха подути, бюстът й, бездруго доста пищен, сега се бе закръглил още повече. „Трябва да внимавам да не се превърна в матрона още през първата година от брака си“, помисли си тя и се засмя мрачно.
	А после изведнъж се разплака. Божичко, това се превръщаше в навик! Какво ставаше с нея? Тя се разкъсваше между безпрекословната си любов към Густав и безграничната си тъга. Никога не бе плакала толкова много, както през това лято. Тя оправдаваше емоционалните си изблици с бременността. Знаеше се, че бременните жени избухват в плач с повод и без повод. Ала това не можеше да е единствената причина. Алма така се беше радвала на почивката в Майерниг, с такова нетърпение бе очаквала да са си само двамата с Густав, за което никога не намираха време във Виена. Но вместо да прекарва дните с него, да го опознае още по-добре, да се радват заедно на бъдещата си рожба и да кроят планове за бъдещето, тя и тук беше сама през повечето време. Вече бе прочела всички книги, донесени от Виена. Беше подредила поновому къщата и познаваше всяка пътечка в близката околност. Не можеше да седне на пианото, защото Густав й бе намекнал, че свиренето й, стигащо до горската къщичка, му пречи да композира. Е, какво й оставаше да прави? Мъжът й почти нямаше време за нея, а когато не композираше, ходеше да плува, да се катери по баирите или да кара лодка. Той имаше нужда от тези физически занимания като компенсация, за да освободи главата си за своята музика. Освен това по този начин се бореше с физическите си недъзи. Беше се изповядал пред нея, че има здравословни проблеми, които вероятно бяха довели и до конфузната засечка при първия им любовен опит. Алма бе разговаряла дори с професор Хохенег, който го беше оперирал на два пъти от кървящи хемороиди в годината преди сватбата им. Разбира се, тя искаше Густав да е здрав и обичаше да се гушка в тренираното му, стегнато тяло. По време на спортните излети винаги се чувстваха много близки. Тя също обичаше да се движи и не се боеше от физическите усилия. Ала напредналата й бременност вече не допускаше подобни занимания, а откакто майка й си поговори със съпруга й, той плуваше сам в езерото и предприемаше самотни разходки из планината.
	Ах, сякаш всичко беше урочасано! Тя бе очаквала с такава радост предстоящото гостуване на Гретъл и Вилхелм, които бяха известили за пристигането си в Майерниг. Със сестра си щеше да разговаря по-свободно, отколкото с майка си, още повече че Гретъл също очакваше дете. Но Гретъл не била добре, както съобщи майка й, затова внезапно отменила посещението си.
	Алма предположи, че неразположението на Гретъл се дължи на бременността, но заподозря нещо, когато видя как майка й избягваше да я погледне в очите.
	— Какво има? — попита.
	Ана се взря в пода.
	— Боя се, че е нещо по-лошо от бременността. Тя е… май става дума за един вид слабоумие. Нали я знаеш колко е лабилна, винаги мрачна…
	Алма си спомни с ужас за времето преди сватбата на Гретъл, когато сестра й беше толкова объркана. Понесла бе влюбеността на Вилхелм, без да се зарадва истински. Сети се за още нещо, което я плашеше и за което не бе говорила с никого. Когато беше на седемнайсет, Гретъл призна на сестра си, че мислела за самоубийство и дори се беше снабдила с пистолет. Алма изпадна в паника, претърси цялата къща, накрая откри оръжието, скрито в стаята й, и го изхвърли. Открай време Гретъл беше различна, по-тиха, по-вглъбена. Още като дете обичаше внезапно да се оттегля от игрите и да се свре в някой ъгъл. Тогава с нея не можеше да се говори. Страховитите историйки, които си измисляше Алма, я хвърляха в смъртен ужас, а след това голямата сестра се измъчваше от угризения. Гретъл трябваше много да се напряга, за да постигне всяко нещо, което на Алма й падаше от небето. За малката сестра животът сякаш тежеше като бреме, рядко бе лек и изпълнен с обещания. Но това беше едно, а намекът, който току-що бе направила майка й — съвсем друго.
	— Какви ги говориш, мамо? Искаш да кажеш, че Гретъл е… — тя също отказваше да произнесе думата — … душевноболна?
	Майка й мачкаше в ръце дантелената си кърпичка.
	— Трябва да изчакаме и да се надяваме. Изглежда, Вилхелм е намерил много добър лекар. Специалист в тази област. Имал клиника в Баден.
	— Но Гретъл очаква дете!
	— Както казах, трябва да изчакаме.


	Щом се сети за сестра си, Алма отново се просълзи. Толкова ли беше зле Маргарете, че да има нужда от лекар? Какво можеше да направи тя, Алма? Колко благодарна беше, когато иззад ъгъла с едри крачки се зададе Густав и прогони мрачните й мисли.
	— Моя Алмши, казах си, я днес да приключа по-рано, нали майка ти вече я няма, а ти може да се чувстваш самотна. — Той се наведе и я целуна.
	— О, Густав. — Преливаща от любов и благодарност, Алма го обгърна с ръце. За миг двамата се насладиха на красивото чувство да бъдат толкова близо един до друг.
	После Густав притегли един стол и седна срещу нея.
	— Чуй това. Не, трябва да го изсвиря. — Стана и влезе в къщата, където седна на пианото.
P>
	Ако обичаш зарад красотата,
	о, по-добре не ме обичай!
	Сърцето ми обичай — то е златно,
	на него ти се вричай!
P$
	Във втория куплет се говореше за младостта. Ако възпяваната любима така силно обича младостта, то нека да избере пролетта, а не поета. После ставаше дума за богатството — по-добре русалка, обсипана с бисери, отколкото лирическият герой. И накрая — четвъртият, последен куплет:
P>
	Ако обичаш зарад любовта,
	О, да, обичай ме тогава!
	Обичай ме завинаги така
	и аз ще те обичам до забрава!
P$
	Той започваше със същия музикален мотив като първите три строфи, но после Малер го бе удължил ритмично и подчертал думите _любов_ и _завинаги_, подсилвайки чрез музика посланието на текста: любовта се дарява заради самата нея, не за богатство или красота.
	Алма имаше чувството, че думите и музиката я носят нанякъде. Без да усеща наедрялото си тяло, тя се надигна от шезлонга и пристъпи към мъжа си. Тези слова й бяха познати. Те бяха от Фридрих Рюкерт*, но, както при толкова стихове, и тук смисълът се разкриваше напълно едва чрез музиката, която Густав бе намерил за тях. Тя погледна нотния лист с неговия почерк на поставката и намери докъде беше стигнал. Той й направи място на пейката, тя седна до него и пое ниския регистър.
	[* Фридрих Рюкерт (1788–1866) — немски поет, лингвист и преводач, един от основателите на немската ориенталистика. — Б.пр.]
	Стаята се изпълни с музика. Ръцете им се плъзгаха по клавиатурата, връхчетата на малките им пръсти се доближаваха, на моменти дланите им се кръстосваха. Изсвириха песента отново, после още веднъж.
	Алма знаеше, че долу, на езерото, хората са замръзнали в лодките си, за да слушат вълшебната мелодия. Често правеха така, когато в къщата се даваше концерт. Ала сега не искаше да споделя тази песен с никого, тя беше само за нея. След последния тон Густав взе ръцете й в своите.
	— Подарявам ти я, моя Алма. Знам, че ти отделям твърде малко време, че те пренебрегвам. И че, от друга страна, изисквам прекалено много от теб. Майка ти ми издърпа здравата ушите. Прости ми. И приеми тази песен като обяснение в любов. Знаеш, че мога да изразявам чувствата си единствено чрез музиката. — Погледна я очаквателно.
	Алма отново се бореше със сълзите, ала този път това бяха сълзи от щастие. Погледна листа, на който Густав бе написал посвещението: _Лично за теб_.
	Тя се наклони към него и опря глава на рамото му. Зад нея слънцето тъкмо залязваше над езерото и къпеше косата й в огненочервени пламъци.
	— Боже, само да знаеш колко си красива в този миг, Алма! — прошепна Густав.
	Младата жена кимна. Нека другите мъже да подаряват на жените си бижута или къщи, както постъпваха например съпрузите на Берта Цукеркандл или на Флора Берл. Алма искаше от своя мъж да й подарява единствено и само своята божествена музика. Тази музика, която никога нямаше да загине, която целият свят можеше да слуша и да й се радва — и която той беше съчинил _лично_ за нея.
	— Благодаря ти, Густав — прошепна тя. — Обичам те.


>	Двадесет и осма глава

	Алма нямаше сили дори да изкрещи. Само изскимтя, когато поредният спазъм проряза тялото й.
	Както си гледаше през прозореца на Ауенбругергасе и слушаше барабаненето на дъждовните капки по стъклата, бе усетила, че раждането започва. Ала сега, след часове на съсипващи болки, единственото, което искаше, бе най-после всичко да свърши. Виждаше угрижената физиономия на лекаря, който си шепнеше с акушерката. Виждаше Густав, който пристъпи към леглото й и я хвана за ръката. Отблъсна го. Нямаше сили да го утешава. Освен това го обвиняваше за мъките си. Лекарят бе казал, че детето било обърнато. Дали Алма се е напрягала по време на бременността?
	— Да съм се напрягала ли? — изпъшка тя. — Искате да кажете, дали съм се катерила по баирите и съм се промушвала през трънаци и жив плет?
	Но това беше преди няколко часа. Отдавна нямаше сили за сарказъм. Почувства как се задава нова вълна от родилни болки и страхът я стисна за гърлото. Страх от болките, а вече и страх, че няма да преживее раждането на първото си дете. Ами самото дете? Как щеше да оцелее то в тези мъки? След това не бе способна да мисли, защото болката я премаза. Надигна се, за да я пооблекчи, и усети топлата кръв, изтичаща между краката й. Акушерката беше сменяла чаршафите поне дузина пъти. Алма нададе вик, на какъвто не се бе смятала за способна. Цялото й отчаяние, страхът и гневът се съдържаха в този вик. Усети как нещо напусна тялото й и го разкъса. После изпадна в безсъзнание.
	Когато дойде на себе си, видя Густав да стои до леглото й със сълзи в очите.
	— О, боже, Алма! Всичко свърши. Имаме дъщеричка. Тя показа на света най-напред дупето си, тази част от тялото, която той заслужава.
	Приближи се акушерката и положи детето в ръцете на Алма.
	— Прав е мъжът ви, това беше седалищно раждане. Проявихте голяма смелост. Сърдечни поздравления. Как ще се казва малката принцеса?
	— Здрава ли е? — попита Алма.
	Акушерката кимна.
	— Здрава и красива.
	— Ще се казва Пуци* — извика Густав.
	[* От „putzig“ (нем.) — забавен, смешен, дребосък. — Б.пр.]
	Така малката Мария се сдоби с прякор.


	Защо другите майки изпитваха гордост и щастие при вида на децата си? И защо тя не го можеше? Алма се взираше в Мария в легълцето й. Това дете насмалко не я беше убило, а сега й отнемаше мъжа. Густав прекарваше повече време с Мария, отколкото с нея. Всяка сутрин вземаше малката в кабинета си и двамата оставаха насаме, докато тя, Алма, стоеше отвън. Но вечерта преди раждането на Мария той беше дирижирал в Операта, докато тя почти умираше! Младата жена изпита разяждаща ревност и веднага се засрами.
	Преди две седмици бе придружила за първи път Густав в Операта — направи го само заради него, защото след раждането изпитваше слабост и се чувстваше невзрачна, надебеляла и бледа. През цялата вечер Густав флиртуваше с оперните певици. Даваше им да пият от чашата му, обсипваше ги с внимание и пускаше шегички, направо бликаше от чар. Държеше се като някой суетен шут, а Алма седеше до него, още безформена след раждането, и беше принудена да гледа всичко това. Стана й лошо от шампанското, подутите гърди я заболяха. А щом се прибраха у дома, той изведнъж заяви, че е изтощен и иска спокойствие. Дотук с чара! Тези сцени й бяха познати — за другите полагаше усилия, а вкъщи му отпускаше края. Когато чукаше на вратата на спалнята й в такива дни, тя го отпращаше.
	През тези седмици Алма бе престанала да разбира себе си и не можеше да се понася. Погледнеше ли в огледалото, виждаше там една жена със злобно изражение и грозно стиснати устни. Отново и отново извикваше спомена за онзи следобед с Густав в планината. Опитваше се да възкреси прежните чувства, но те все й бягаха. Какво ставаше с нея? Къде беше жизнеността й, начинът й да приема всичко с лекота и откъм добрата му страна?
	— С много жени е така — опита се да я успокои Флора Берл, която я посети през януари, когато Мария беше на два месеца. Приятелката й се ужаси от вида на Алма и не я остави на мира, докато накрая тя й се изповяда.
	— Нима се вижда от пръв поглед? — попита Алма, а после смъкна маската и за първи път разказа какво я потиска.
	Флора я утеши:
	— Най-напред очакваш с радост детето, а когато се появи, не знаеш какво да го правиш. Мисля, че доктор Фройд даже е измислил име за това. Ще отмине, повярвай ми. И при мен беше така. Чувствах се отвратително и изпитвах срам.
	— И колко продължи това състояние? — попита Алма.
	— Вече не знам точно. По някое време просто отмина, без да се усетя. Съветвам те да не се измъчваш от угризения за каквото и да било.
	След като приятелката й си тръгна, Алма изпита безкрайно облекчение. „Не съм аз единствената, която не е в състояние да изпитва истинска любов към детето си“, помисли си тя. А професор Фройд, психиатърът с кабинет на Берггасе, при когото ходеха много виенчани, включително някои от познатите и приятелите на Алма, дори му бил измислил име. Тя въздъхна и се приближи към люлката, в която спеше Мария. Нежните устенца бяха леко отворени, момиченцето изпъшка на сън и сви в юмрук малката си ръчичка. Алма се наведе над нея и вдъхна аромата й. Миришеше на чистота и невинност. Младата жена се обнадежди. Единственото, което искаше, беше да бъдат щастливо семейство. Густав бе преизпълнен с гордост и любов към малката Мария, значи и тя щеше да успее.
	С идването на пролетта Алма наистина се почувства по-добре. Видимо се възстановяваше от трудностите на бременността и раждането. Отново излизаше често от къщи, слънцето и чистият въздух й се отразяваха благотворно.
	Сега в стаята й от време на време пак се появяваха пищни букети цветя като преди. Те бяха от композитора Гюстав Шарпантие*, чиято опера _Луиза_ в момента Густав разучаваше. Шарпантие бе същинска вихрушка. Беше пристигнал за репетициите във Виена и намираше ред неща в постановката за неподходящи. Густав не се обиждаше ни най-малко. Винаги жаден да научи нещо ново, той изслушваше желанията на композитора относно реализацията на произведението му. Под фрака на прелъстителя зашиваха червена електрическа крушка, показваща как бие сърцето му. Балерината носеше къса поличка и танцуваше в кръг от лилава светлина, който символизираше пейзажа на парижкия „Монмартър“. Постановката се получи лека, игрива и постигна успех. Шарпантие беше приятен и в личното общуване, с него никога не беше скучно. Имаше лоши маниери, държеше се свойски и притежаваше чудесно чувство за хумор. Използваше ложата си в Операта за рандевута със съмнителни дамички. Това не му пречеше да ухажва Алма по всички правила на изкуството. Върху панделките на букетите му пишеше: _За мадам Малер, прелестната муза на Виена_.
	[* Гюстав Шарпантие (1860–1956) — френски композитор; връх в творчеството му е „Луиза“ (1900), по стил близка до традициите на веризма. Основател на Народната консерватория за момичета от простолюдието, на които се давало безплатно музикално образование. — Б.пр.]
	Алма и Густав усетиха липсата му, когато си замина след премиерата.


	Най-хубавите моменти на Алма и Густав бяха, когато тя го придружаваше на концертните му турнета.
	— Ела с мен, Алмши — редовно я молеше той. — Не искам да пътувам без теб. Чувствам се толкова самотен.
	— И редовно си забравяш някъде шапката — отвръщаше през смях тя. И наистина, Густав беше известен като голям забраван. Обикновено така бе потънал в мисли, че се справяше трудно с ежедневните неща. Губеше се и постоянно забравяше свои вещи. За почти всеки град, в който бяха ходили, Алма можеше да разкаже анекдот — как са били принудени да тичат обратно, за да вземат шапката му, преди да е тръгнал влакът, или как любезни хора го догонвали да му предадат забравените вещи. Той забравяше уговорките за срещи, понякога и имена. Последното лято, когато всички седяха в градината у Карл Мол, той си беше запалил цигара и с нея разбърка кафето си, което му бе сервирала Ана Мол.
	— Ето, виждаш ли. Трябва да дойдеш с мен. Без теб е скучно! Ще вземе да ме сгази нещо.
	Това трябваше да се разбира буквално, защото Густав често беше така умислен, че пресичаше улицата, без да обръща внимание на трамвая или на файтоните. На няколко пъти едва бе избегнал фаталния сблъсък.
	Младата жена отговаряше на желанията му, доколкото й беше възможно. През първите месеци след раждането на Мария това се случваше трудно, защото не искаше да оставя малката сама, а беше сложно да я вземе със себе си. Но и Алма обичаше тези пътувания с Густав. Живееха в красиви хотели или ги настаняваха в частни къщи и винаги се чувстваха като на сватбено пътешествие. И двамата се стараеха да направят тези дни незабравими. Разбира се, Густав трябваше да работи, но обикновено репетициите бяха преди обед, а после обядваха заедно и отиваха на излет; вечерта той дирижираше, а Алма седеше сред публиката.
	Забавляваха се с капризите на своите домакини, смееха се и на сърцата им беше леко, защото Густав не бе обременен с ежедневните ядове на Виенската опера. По време на тези пътувания се запознаха с много хора, някои от които станаха техни добри приятели за цял живот.
	Но Алма не можеше да го придружава на всичките му турнета. След раждането на Мария тя боледува сериозно в продължение на няколко седмици и лекарят й забрани да напуска къщата. Понякога това не беше възможно и по финансови причини, защото пътуването с влак и хотелите бяха скъпи, а Густав невинаги успяваше да се спазари да плащат и разноските за жена му, детето и дойката. В такива моменти Алма чувстваше остро липсата на съпруга си.
	— Раздялата те кара да прогледнеш — сподели тя с Флора.
	Светъл лъч бяха все така писмата му. Той й пишеше почти всеки ден, понякога дори по няколко пъти дневно, и тя, както в периода на годежа им, се питаше откъде ли намира време за това. В повечето случаи той пишеше първото си писмо още на гарата във Виена или най-късно във влака. Благодарение на писмата те оставаха в постоянна връзка; той й разказваше най-подробно за репетициите, с кого се е срещал, на кого се е ядосвал. Нерядко Алма се смееше, докато четеше — макар обикновено да беше сериозен, в писмата си Густав проявяваше завидно чувство за хумор, като вземаше на подбив себе си. Често между редовете се долавяше и лек упрек. Той я гълчеше, че не му пишела често и все така не можел да разчита почерка й.
	Когато Густав отсъстваше от Виена, на Алма й оставаше време за други занимания. Разбира се, имаше предостатъчно работа около Мария, макар малката да беше много щастлива с бавачката си Фани. Дори я чувстваше толкова близка, че понякога се разплакваше, когато майка й понечеше да я вземе на ръце.

	* * *

	През 1903 година Густав сключи договор с едно лайпцигско издателство за отпечатването на Петата симфония. По пощата пристигна чек за първата половина от хонорара, цели десет хиляди златни крони.
	— В такъв случай ще можеш да дойдеш с мен в Базел — каза той. — Моля те, ела!
	Малер щеше да дирижира своята Втора симфония през юни в рамките на Музикалния фестивал в базелската катедрала. Той много се зарадва на тази покана, защото там щеше да представи произведенията си и Рихард Щраус.
	— Нямам подходяща рокля — отвърна Алма.
	— Тогава си купи нова. Или направо две!
	За първи път младата жена щеше да присъства, когато Густав представя своя симфония. Усещаше колко е напрегнат. Предната вечер той почти не хапна нищо, само задължителната ябълка. После се оттегли и за стотен път прехвърли партитурата. Досега не беше изпълнявал често тази симфония. Когато преди началото на концерта влезе в базелската катедрала, младата жена се уплаши от невероятните размери на сградата. Густав трябваше да изпълни с музиката си тази гигантска зала! После се разнесоха първите звуци и тя им се отдаде всецяло. Когато музиката отзвуча и Густав се обърна към публиката, избухна същинска буря от възторжени аплодисменти. Зрителите побесняха, наскачаха от местата си, ръкопляскаха и тропаха с крака. Алма бе изненадана от тази реакция. И на нея й беше харесало, но това френетично ликуване я хвърли в леко недоумение. Всички се тълпяха пред сцената, за да поздравят лично Густав, а накрая се наложи да го изведат през задния вход, за да го предпазят от почитателите. Колкото се възхищаваше тя на дирижирането на съпруга си и на интерпретацията му на други композитори, толкова продължаваше да се затруднява с неговите симфонии.


	Няколко дни по-късно той се върна сломен вкъщи.
	— Чу ли? Починал е Хуго Волф*.
	[* Хуго Волф (1860–1903) — австрийски композитор и музикален критик от словенски произход, един от големите майстори на камерно — вокалния жанр на ХІХ век. — Б.пр.]
	Алма го прегърна безмълвно в опит да го утеши. Беше прочела съобщението във вестника и също бе потресена.
	След Малер Хуго Волф беше вероятно най-гениалният композитор на Виена. Малер го познаваше от първите си години в града, когато двамата бяха членове на Пернерсторфския кръжец* и добри приятели. Волф и Густав си приличаха много и в музикално отношение. Волф обаче не бе постигнал кой знае какъв успех, а преди време се проявиха и последиците от заболяването му — сифилис. Умът му се обърка, той започна да се представя за директор на Императорската опера и прекара последните години от живота си в лудница.
	[* По името на Енгелберт Пернерсторф (1850–1918), австрийски политик, журналист и депутат. — Б.пр.]
	— Той беше точно на моята възраст. А вече е мъртъв — замислено промълви Густав и сгъна вестника.
	Алма не каза нищо. С тревога бе прочела за душевното заболяване на Волф, мислейки за сестра си. Изпита страх.

	* * *

	Юли и август прекараха в Майерниг. Алма с удоволствие встъпи отново във владение на къщата и околността. Този път с тях беше и малката Мария. След напрегнатите концертни турнета Густав беше на края на силите си. През първите седмици край Вьортерзее той страдаше от мигрена и трябваше да се възстанови. Съпругата му се грижеше денонощно за него, надзираваше го да се наспива и да се храни. Когато се пооправи, в него отново се събуди желанието за композиране и той взе да изчезва с часове в своето убежище. Алма се примиряваше. Сега поне имаше малката Мария, за която се грижеше и която я държеше във форма. След два месеца Густав се върна във Виена, защото на 18 август, рождения ден на император Франц Йозеф, започваше оперният сезон. Алма остана и се наслади на късното лято. Беше различно, когато Густав отсъстваше. Тя имаше време за себе си, прекарваше дните по свой вкус, без да се съобразява със съпруга си или да го чака. Правеше дълги самотни разходки из планината, по време на които размишляваше. Върнеше ли се вкъщи, си играеше с дъщеря си, която все повече обикваше от сърце. Мария вече можеше да седи и дори се опитваше да пълзи. Квичеше от радост, щом видеше майка си, и протягаше ръчички към нея, а тя я хранеше със собственоръчно сварен компот и се смееше, когато детето кривеше личице. В началото на септември Алма се върна във Виена добре отпочинала и в прекрасно настроение. След относителната самота в Майерниг тя очакваше с нетърпение да посети Операта и театрите и да се види с приятелките си.
	И още нещо я радваше: отново беше бременна. Когато го съобщи на Густав, той беше безмерно щастлив.
	— Правиш ми най-хубавия подарък, който мога да си пожелая — каза той. — Искам и аз да ти подаря нещо.
	Той й посвети Петата симфония със следните думи: _На моята мила Алмшерл, скъпата и храбра спътница по всичките ми пътища_.
	Не беше ли мечтала за това? Мъжът й да й посвети един от своите шедьоври?


>	Двадесет и девета глава

	— Признавам, че позицията ви като съпруга на директора на Императорската опера невинаги е лесна. — Берта Цукеркандл поднесе към устата си сребърната чаена лъжичка с гъста бита сметана и с наслада си облиза устните. — Обаче — продължи, навеждайки се напред, за да подчертае думите си, — тя не е за пренебрегване и предлага известни предимства. — През цялото време тя си играеше с двата дълги реда черни перли, които висяха почти до талията й и потракваха тихичко, изключително елегантно. Алма бе забелязала веднага перлените нанизи и направи комплимент на Берта още щом се поздравиха.
	— Ах, мила моя, когато човек вече не е така млад и очарователно красив като вас, се налага малко да си помогне — бе отвърнала Берта с чаровна усмивка, която опровергаваше думите й. Тя върза перлите на малък възел и пак ги пусна надолу, при което те отново издадоха онзи многообещаващ звук.
	— Не искам да се оплаквам — колебливо изрече Алма, — обаче Густав ми отделя толкова малко време…
	— Спомняте ли си за нашия разговор преди сватбата ви? Пак седяхме тук, в „Захер“.
	— Разбира се, че си спомням — отвърна младата жена.
	— Тогава ви посъветвах да си потърсите някакъв баланс. Обичате ли го?
	Разговорът започваше да става неприятен за Алма, тъй като придобиваше твърде личен характер. Берта й беше позвънила с молба за „съвсем непринудена“ среща. Обикновено се виждаха в нейния салон в Дьоблинг, в компанията на Густав и на много други хора. Това се беше случило три-четири пъти през брака й. Днес обаче Берта молеше да се срещнат на четири очи. Колкото повече напредваше разговорът, толкова повече младата жена се изпълваше с подозрението, че зад всичко това вероятно стои майка й. Берта беше предложила „Захер“, което бе добре дошло за Алма, защото след тази среща щеше да се прибере вкъщи с Густав.
	— Разбира се, че обичам мъжа си. Аз му се възхищавам.
	Берта забеляза нарастващото раздразнение на събеседницата си.
	— Вижте какво, аз се чувствам донякъде отговорна за вашето щастие, все пак не съм съвсем непричастна към женитбата ви с Густав… Чух, че преди сте била доста сносна музикантка.
	— Дори композирах, а някои хора ме смятаха за талантлива.
	— Е, такъв талант не се губи.
	Алма поклати глава.
	— Вярно е. Само че трябва да се поддържа.
	— А вие не го правите?
	Младата жена сведе поглед. Не желаеше да говори за това, темата й причиняваше болка.
	— Густав е къде-къде по-добрият композитор от нас двамата. А един в семейството вероятно е достатъчен. — Каза го в разрез с вътрешното си убеждение, ала все пак със силен, категоричен глас, понеже не искаше да обсъжда повече този въпрос. Но Берта не се отказваше.
	— Алма, вие не сте единствената жена, омъжена за гений. Принудени сме да плащаме за това.
	— Питам се как ли го правят другите. Как издържат.
	— Ами огледайте се. Едни са тихи и покорни и изчезват напълно зад мъжете си. Други издържат, трети се превръщат в невротички и ходят при доктор Фройд.
	„Вярно е“, помисли си Алма. Сестра й, например, или Мелита Ланер, която мъжът й бе изпратил при Фройд.
	— Но има и други, които се опълчват и това бързо им докарва лошо реноме. Последното средство е разводът.
	— Какво говорите, та аз не искам да се развеждам! — избухна Алма и натърти: — Обичам мъжа си.
	— Това несъмнено би било най-лошото решение.
	Алма продължаваше да се пита какво всъщност иска от нея Берта. Младата жена мърдаше неспокойно на стола си, искаше й се да стане и да си тръгне. Дали да не се възползва от напредналата си бременност и да каже, че й е прилошало? Само дето би било твърде очебийно. И без това във Виена имаше достатъчно хора, които я смятаха за ексцентрична. Ана фон Милденбург се бе превърнала в най-големия й враг и злословеше неуморно по неин адрес.
	— Не знам какво…
	Берта сложи ръка върху нейната.
	— Да оставим тази тема. Просто ви предлагам да се обърнете към мен, ако нещо ви потиска.
	По пътя към къщи Алма беше необичайно мълчалива. Разговорът с Берта не й излизаше от ума. Това предупреждение ли беше? Но за какво? Та нали тя нямаше никакви прегрешения и беше лоялна съпруга на Густав. Или, напротив, Берта й намекваше да внимава повече и да се държи на положение? В близко време Алма щеше да бъде майка на две деца. Мъжът й ръководеше Виенската опера и бе започнал да си изгражда славата на гениален композитор. Бидейки негова съпруга, бе избягала от камшика на майка си. Густав я боготвореше и искаше тя да бъде щастлива. По-голямата част от дълговете им бяха изплатени, така че сега живееха без финансови тревоги. Притежаваха лятна къща на Вьортерзее, прислугата се грижеше да се чувстват добре. Въпреки това Алма понякога се питаше как функционират другите бракове с хора на изкуството и как живеят другите жени.
	Във всеки случай не искаше да бъде като майка си. Ана Мол беше омъжена за втори път за художник. Двамата й съпрузи бяха хора на изкуството и в тях имаше нещо бохемско, което напълно отсъстваше при Густав. Ана се правеше, че живее изцяло според волята на мъжете си. Тя много държеше да създава у хората представата, че е вярна и грижовна съпруга, и изискваше същото от Алма. Ала младата жена усещаше, че майка й не е искрена. По принцип тя правеше само това, което й се иска, а понякога въртеше страхотни номера на горкия Карл. Жените на приятелите и колегите на Густав бяха по-скоро нейна противоположност. Те подвиваха опашка пред мъжете си и като че ли нямаха никакви собствени интереси, освен да служат безропотно на своите съпрузи.
	Внезапно тя се изсмя на глас и Густав я попита какво й е толкова забавно.
	— Сетих се за Паулине.
	Съпругът й изстена театрално и отбеляза:
	— Каква невъзможна персона!
	— Знаеш ли историята с пръстена?
	Цяла Виена си чешеше езиците с Паулине Щраус, жената на Рихард. Густав често включваше в програмата Щраусови опери, оттам се познаваха, даже донякъде се бяха сприятелили. Рихард и Паулине бяха дошли във Виена малко след женитбата на Алма и Густав. Паулине беше изпратила на младата жена покана да я посети. Когато дойде в хотела, тя завари Паулине в леглото, макар да оставаше малко време до излизането й на сцената. Паулине беше много добро сопрано и тази вечер трябваше да пее песни от Щраус.
	— Не е ли време да ставате? — осмели се да попита Алма. — Концертът…
	— Само почакайте — гласеше загадъчният отговор.
	Малко след това пристигна мъжът й с доста измъчен вид и й подаде кутийка за бижута.
	— Взех ти пръстена, а сега ще станеш, нали, Пауксъл? — задъхано попита той.
	Алма гледаше и не вярваше на очите си: Паулине се надигна и се приготви за появата си на сцената, все едно нищо не се е случило.
	Младата жена често ставаше свидетелка на подобни изпълнения. Паулине си беше такава. Когато нейният Рихард я беше ядосал, трябваше да й подари нещо, за да се сдобрят.
	Вечерта гледаха представлението, залата беше почти празна, а Алма разказваше шепнешком на Густав какво се бе случило следобеда.
	— Скъпичък ще му излезе този концерт — отбеляза през смях той.
	След песенната вечер Алма и Густав поканиха в дома си съпружеската двойка Щраус и още някои хора. Щраус сякаш не се тревожеше, задето в залата бе присъствала толкова рехава публика, само подхвърляше забележки за хорската глупост. Алма го харесваше заради тази му безгрижност. Затова пък Паулине ругаеше с пълен глас, и то по адрес на мъжа й, задето поставял такава безвкусица, при което не си даваше зор да понамали децибелите.
	Скоро Рихард и Густав се задълбочиха в оживена беседа за Бетовен — обичаха да си говорят тъкмо защото бяха на различни мнения по много въпроси. Паулине обаче постоянно ги прекъсваше и им пречеше. Накрая двамата мъже станаха, за да продължат разговора в кабинета на Густав. Паулине се обиди, тръшна глава върху масата и се разрева.
	— Аз съм жена на един непризнат гений! Никой от вас не знае какво значи това! Вечно без пари, а той само работи или ходи в кръчмата да играе карти. — Тя изхлипа. Новият й пръстен блестеше на светлината на свещите.
	Алма не знаеше какво да направи, освен да помоли двамата мъже да се върнат.
	Настроението на Паулине тутакси се подобри, макар темата на техния разговор все така да не я интересуваше. Тя попита Алма за най-добрия фризьор във Виена.
	— Ами блузи? Май ще е най-добре да си ги поръчвам при „Юнгман и племенник“, нали?
	Държането й беше понякога скандално, капризничеше и винаги говореше каквото мисли, без да се съобразява с нищо. Навремето Козима Вагнер възнамерявала да ожени Щраус за дъщеря си Ева, но Рихард си избрал певицата Паулине, която нежно наричаше „Пауксъл“. За награда тя здравата го ругаеше публично, а той не й се сърдеше — нуждаеше се от нея, пък и тя имаше немалка заслуга за неговия успех.
	Паулине беше петнайсет години по-възрастна от Алма, яка, по баварски грубовата и склонна към нецензурни приказки. Предпочиташе черните дрехи, а шапките й понякога бяха прекалено големи. Често изглеждаше в лошо настроение, което вероятно се дължеше на сурово стиснатите й устни. Очите й бяха почти безцветни. Не беше хубава жена, по никой начин не можеше да съперничи на Алма.
	Паулине приличаше на типична домакиня, в нея имаше някаква уморителна педантичност. Тя притискаше жестоко своя Рихард, за да не играе твърде често карти и да не пуши, ами да се труди. Едно нещо обаче свързваше двамата, за което Алма страшно им завиждаше: те работеха заедно. И излизаха на сцената заедно.
	При последната им среща Паулине бе споделила с Алма, че възнамерявали да предприемат турне из Америка. Младата жена остана с впечатлението, че именно тя е организирала въпросното турне.
	— Из Америка ли? Та това е чудесно!
	— Ще видим дали американците ще ни харесат. Ако ли не, ще знам защо.
	Алма беше сигурна, че Паулине ще даде на американците да разберат кои са съпрузите Щраус.
	— Като се върнем от Америка, ще се оттегля от сцената — съобщи на сбогуване Паулине.
	— Но защо? — възкликна Алма.
	— Започвам да остарявам за ролите, които пише Рихард. Ще се посветя на дома и семейството. Повярвайте ми, на никого няма да му е забавно, когато аз поема кормилото в свои ръце.
	След срещата си с Берта Алма се завърна на Ауенбругергасе, без да е стигнала доникъде в разсъжденията си. Или може би бе напреднала мъничко: знаеше, че не иска да стане като майка си или като Паулине Щраус, нито пък искаше да се разболява, та да се наложи да ходи при доктор Фройд.
	Трябваше да намери собствения си път.


>	Тридесета глава

	О, боже, тези ужасни шумове! Алма чуваше неравномерните стъпки на Густав, а помежду тях — потиснати звуци, издаващи гняв. Ето, пак свиреше нещо, но не беше добро, разбра младата жена. А съпругът й, естествено, го бе забелязал много преди нея. Музиката спря, стъпките се подновиха.
	— Моля те, направи така, че да му хрумне нещо, да сътвори нещо — горещо умоляваше тя Господ. Стоеше пред вратата на стаята му и се вслушваше в ставащото вътре. Тя страдаше заедно с Густав, защото знаеше какво е, когато съмненията в собствените сили пратят креативността по дяволите. С рязък звук се отмести стол, нещо падна на дървения под. Алма протегна ръка към бравата, но после размисли. Той мразеше да го смущават по време на работа, а когато беше блокирал както в момента, още по-малко понасяше подобна намеса. Някога, след часове, щеше да дойде, да седне на пода пред нея, а тя да вземе главата му в скута си и да го утеши.
	Зад вратата се чу ритмично потропване — това беше тупкането с крак, „петлювият ход“, както го наричаше тя. Когато работата беше наистина зле, той преставаше да се контролира. Пак това тупкане, по-силно от предишното. Алма потръпна и се сви. Само да можеше да му помогне!
	Сутринта във вестника излезе злобна статия, която правеше на пух и прах последната му премиера. Разбира се, не липсваха и антисемитските подигравки.
	В такива дни Густав изпитваше истински страх от работата на пианото. В други дни също, но в такива — особено силно. Тогава музиката го обсебваше повече, отколкото му се искаше. Човек, който не е творец, не е музикант, не би могъл да го разбере. Това не зависеше от свободата на Густав да решава дали иска да седне на пианото, или не. Той _трябваше_ да го направи. Макар да се страхуваше, че няма да произведе нищо, или пък ще сътвори нещо посредствено, с което ще признае правотата на враговете си. Макар да знаеше, че жена му е тъжна и се чувства пренебрегната. Макар да пропускаше уговорени срещи и да нарушаваше обещанията си.
	Алма разбираше мъжа си, защото сама бе минавала през подобни фази навремето — тогава изпадаше в истински бяс и се насилваше да спре да композира, защото се боеше, че ще полудее. Търсенето на нотите подсилваше най-мощните й чувства — любовта и омразата. В такива моменти се чувстваше толкова самотна, така отчаяно копнееше за човек, когото да обича и който да я разбира. О, тя помнеше много добре онези дни. Колко разтърсена се бе чувствала!
	Да, „бяс“ беше подходящата дума. Един бяс, който те кара да забравиш всичко останало. Да се сраснеш с пианото, а в главата ти да се въртят само ноти и синкопи, мажор и минор. Един бяс, който понякога се превръщаше в парализа. В хубавите дни, когато резултатът беше добър, бесът преминаваше в творчески екстаз. В други дни беше мъчителен и водеше право към усещането за нещастие.
	Алма познаваше всичко това. Тя съчувстваше на Густав и все пак понякога му се гневеше.
	Младата жена предполагаше, че ръката на съпруга й зад заключената врата го е заболяла от писане. Болеше го гърбът, защото от часове седеше наведен на пианото. Той все си обещаваше да става от време на време и да се разтъпква из стаята. Но днес беше един от онези дни, в които музиката го обсебваше изцяло. Той не можеше да пише толкова бързо, колкото бързо се формираха поредиците от звуци в главата му. Изписваше цели страници, изсвирваше за себе си написаното, повтаряше, променяше, продължаваше да пише… Не, тук трябва да има цезура, или синкоп? А тук да ударят тимпаните, та да се събуди публиката. Нека да скочат уплашено от столовете. Ами тук, защо обой, а не фагот? Не, нещо подобно вече беше правил Брамс… Той задраскваше току-що записаното с диви, гневни черти. Хартията се прокъсваше. Захвърляше молива, скубеше косата си и отново се навеждаше над пианото, само за да скочи пак и да закръстосва малката стая.
	Фани се върна от разходка с Мария.
	— Сложете я да си легне — нареди Алма. Стоеше облегната на стената срещу кабинета на Густав и се мъчеше да чуе какво става вътре.
	— Няма ли да хапнете? — попита бавачката. — Мога да кажа на готвачката.
	Алма поклати глава.


	Имаше чувството, че са изминали часове. Беше задрямала. Главата й се удари в коленете, събуди се и се ослуша. Вътре цареше тишина. В коридора беше тъмно. Тя се изправи и протегна скованите си крайници. После отвори предпазливо вратата към стаята на Густав. Той стоеше пред пианото с нотните листове в ръце и ги прелистваше. Бяха много листове. Алма щеше да има много работа, докато ги препише на чисто. Той я забеляза и се усмихна измъчено.
	— Алма… — промълви.
	— Бяхме поканени у семейство Цукеркандл. Ти ми беше обещал да дойдеш с мен.
	Погледът му се помрачи.
	— Съжалявам, Алма. — Погледна пак листовете в ръката си. — Знам с какво нетърпение очакваше тази вечер.
	— Вече е късно.
	В гласа му се прокрадна гняв.
	— Поне да се беше получило добре! Но не, не стана добре. Всичко вече го е имало, изкопирано и имитирано! — Той смачка листата и ги хвърли в кошчето.
	Алма се приближи и го прегърна. И двамата бяха на края на силите си и се държаха един за друг.
	— Понякога мразя моята музика — тихо промълви той, — защото ме откъсва от теб. Но не мога другояче. Просто то е по-силно от мен.


>	Тридесет и първа глава

	Родилните болки започнаха точно когато Алма и Густав излизаха от театъра. Беше топла юнска вечер през 1904 година, театралният сезон почти отминаваше, това бе едно от последните представления. Густав изпрати спешно да извикат акушерката, а докато я чакаха, взе да чете на съпругата си философски трактат от Кант, за да я успокои. Алма дори не се опита да го откаже от тази идея. Предаде се на съдбата си — знаеше, че мъжът й го прави с добри намерения.
	На следващия ден по обед се роди втората им дъщеря, Ана Юстина. Густав беше настоял за второто собствено име, но Алма реши никога да не нарича дъщеря си така. Отношенията със сестрата на съпруга й все още бяха много резервирани. Младата жена наистина бе положила усилия, но с Юсти не се излизаше на глава. Тя дори бе разпространявала клюки, в смисъл че Алма не подхождала на Густав и освен това се омъжила за него само защото бил богат и прочут. Богат, как пък не! Изглежда, Густав имаше дългове към сестра си, а дали всичко беше честно и почтено, един дявол знаеше. А неотдавна тя дори я бе наругала публично, в коридорите на Операта, че се отразявала зле на брат й.
	Веднага след раждането си Ана се сдоби с прякора Гуки*, защото гледаше на света с ококорени очички. Така историята с имената беше приключена, понеже всички вече я наричаха Гуки. И това раждане подложи Алма на тежко изпитание, наложи се да остане две седмици на легло. Тя държеше непременно да кърми малката си дъщеря и си навлече възпаление на гърдите, което не щеше и не щеше да премине. Доктор Хамершлаг идваше почти всеки ден и се тревожеше, че пациентката постоянно вдига висока температура. Въпреки това Алма настояваше да кърми. Толкова обичаше тези интимни моменти с Ана, че се примиряваше с болките. Щастлива беше, задето този път не се появи отчуждението, което бе изпитвала навремето към Мария след раждането й. Според нея това се дължеше на факта, че споделяше тези специални моменти с Гуки, докато я кърмеше.
	[* От глагола „gucken“ (нем.) — гледам, надничам, надзъртам. — Б.пр.]
	За пътуване не можеше да се мисли, така че се споразумяха тази година Густав да замине сам за Майерниг, а тя да го последва с децата, когато се почувства по-добре. Той й пишеше всеки ден, както обикновено. Бил започнал да прави детска площадка в градината. Алма беше на мнение, че дъщерите й са твърде малки за това, пък и се страхуваше от змиите, които пълзяха наоколо. Ала Густав не се отказваше от идеята си. Начинанието с пясъчника за децата все пак било някакво занимание, уверяваше я той; след пристигането си в Майерниг не бил способен да работи и му трябвали една-две седмици, за да превъзмогне изтощението и да дойде на себе си подир напрегнатия труд във Виена.


	_Това ти е познато от предишните две лета! И този път се чувствам така, само дето сега и ти ми липсваш_, пишеше той.
	Алма постоянно си определяше срокове за заминаване, които после беше принудена да отлага, защото нямаше достатъчно сили. Плашеше се от перспективата да седи часове наред в купе на влака с две малки деца и купчина багаж. Толкова слаба беше, че едва се държеше на краката си. Густав предложи да се върне във Виена, но тя настоя да остане в Майерниг. Знаеше колко важни бяха за него тези седмици, единствените в цялата година, които имаше за композиране. Все едно — във Виена не можеше да направи нищо за нея.
	Когато накрая, три седмици по-късно от предвиденото, беше горе-долу в състояние да пътува, тя все още не си бе стъпила напълно на краката и с мъка се оправяше в провинцията. От Виена им идваха много гости, за които трябваше да се грижи. Густав й отделяше твърде малко време — щом жена му пристигна в Майерниг, той изпадна в истинско творческо опиянение, сякаш само беше чакал нейното присъствие. „Ето, той има нужда от мен, за да работи“, мислеше си тя и се опитваше да се ободри от тази мисъл. Един от особено приятните й навици бяха разходките с лодка, които предприемаше само с Густав или с гостите.
	Алма смяташе, че мъжът й работи върху шестата си симфония, но когато се върна от къщичката си за композиране тази вечер, той й изсвири нещо друго. Прозвучаха тъжни тонове, според Алма свидетелстващи за копнеж по смъртта. После видя текстовете, към които бе съчинил мелодията. Това бяха петте „Надгробни песни за децата“, които любимият поет на Густав, Фридрих Рюкерт, бе написал след смъртта на две от своите деца. Поетът беше излял болката си в думи, а съпругът й я бе претворил в музика. Рюкерт беше автор и на текста към „Ако обичаш зарад красотата“ — любовната песен, която Густав бе композирал за нея през първата година и която й бе подарил в една от най-хубавите им вечери.
	Но сега тези песни, в които се говореше за мъртви деца! Това ровене в болката! Алма не можа да скрие ужаса си.
	— За бога, нали знаеш, че Дяволът си няма работа! Как можеш да композираш подобно нещо, когато току-що си станал пак баща? Мария си играе весело в градината, преди половин час ти държеше Ана на ръце и я целуваше. Как е възможно да те спохождат такива мисли? Не те разбирам.
	Той се опита да омаловажи нещата.
	— Но моля те, Алмши. Откога си станала суеверна?
	Тя възропта.
	— Това няма нищо общо със суеверието! Не проумявам как изобщо може да ти хрумне да напишеш песен за смъртта точно в този момент, с две малки деца наоколо. Или си в състояние да се дистанцираш от собствените си чувства? Значи и другата песен е била без значение? Какво става с теб? — Внезапно Алма се натъжи. Дали Густав не е бил искрен с онази любовна песен? Би било ужасно!
	Той я хвана за ръцете.
	— Моля ти се, Алма, това е просто песен. Рюкерт е написал стотици надгробни песни, след като са починали две от десетте му деца, успявайки изключително добре да изрази с думи скръбта си. Текстовете му са трогателни и утешителни, от тях ти олеква на сърцето.
	— Точно това имам предвид! Той е имал причина да напише тези песни, защото _неговите_ деца са умрели!
	Густав се ококори насреща й.
	— Ама аз не мислех за Пуци и Гуки, а за собствените си братя и сестри. Знаеш, че петима от тях умряха като деца.
	Вечерта Алма си легна, все още тресяща се от гняв. Чувстваше се напълно съсипана. Непрекъснато молеше съседите за тишина, на децата й не беше позволено да се смеят или да плачат, персоналът стъпваше на пръсти из къщата. Самата тя не можеше нито да пее, нито да свири на пиано. Всичко това пречеше на Густав да работи. А той да вземе да композира подобно нещо!
	Тя се сети за епизода с гардеробиерката в Санкт Петербург — не можеше да го забрави, така я беше разтърсил. Дали и той бе лоша поличба като песните, които мъжът й композираше сега? Дали в момента не извършваха грях спрямо децата си? Обзета от силно безпокойство, Алма не можа да мигне и се зарадва, когато Гуки се събуди, понеже беше гладна. Тя извади малкото същество от люлката и го притисна силно към себе си.

	* * *

	Тази есен в Кьолн се състоя премиерата на Петата симфония. Густав молеше Алма да замине с него. И тя го искаше, нали беше преписала цялата партитура и бе участвала във възникването на творбата във всичките й фази. Пък и онова адажието в четвъртата част, обяснението на Густав в любов. Нямаше да забрави как й го бе изпял, докато се катереха по хълма. Обаче тя още кърмеше малката Гуки. С мъка на сърцето реши да я отбие. Майка й я посъветва да внимава, но тя не се вслуша. Само след няколко дни се сдоби с болезнено възпаление на гърдите, съпроводено с висока температура, и сериозно се разболя. Изключено беше да се мисли за пътуване. Тя наблюдаваше тъжно как Густав си стяга куфарите. Дори не можеше да му помогне, защото треската я беше стиснала здраво в хватката си. В ръцете й плачеше Гуки, която вече не можеше да накърми. На сбогуване тя усети тъгата на съпруга си.
	— Може би ще успееш да дойдеш по-късно — тихо отрони той, преди да тръгне. През следващите дни я засипваше с телеграми и писма, пълни с предложения какво да направи, та да оздравее по-бързо, ала тя беше твърде болна. Вечерта на премиерата Алма прекара в леглото с висока температура, плачейки от разочарование. Ето че бе претърпяла двойна загуба: не стига, че престана да кърми, ами и изпълнението на Петата симфония щеше да мине без нея.
	Известна утеха й донесе фактът, че премиерата се превърна в триумф.


	Междувременно Густав бе привлякъл на работа във Виенската опера художника Алфред Ролер, който проектираше напълно нови, направо революционни декори и костюми и си играеше с осветлението. Шарпантие вече бе внесъл свеж полъх на сцената, но това, което правеше Алфред Ролер, беше истинско новаторство.
	Именно Алма бе запознала Ролер с Густав. Като част от Виенския сецесион той вече бе оформил няколко титулни страници на _Ver sacrum_. Може би това беше първият и най-важен подарък, който направи тя на съпруга си: изтръгна го за няколко вечери от самотата му и го запозна с художниците от Сецесиона, които се събираха в градината на пастрока й. Густав не можеше да се измъкне от тези срещи в дома на тъста и тъщата, нямаше начин да откаже на поканите им. С Карл Мол се харесваха, бяха приблизително на една възраст и се разбираха. Густав се чувстваше добре сред приятелите му. Скоро художниците от Виенския сецесион се превърнаха в негово вдъхновение. Със стремежа си към перфекционизъм и със смелостта си при преодоляването на остарелите представи те му даваха сили за собственото му творчество. Алма също живваше в тази среда. Тук се събираше с хора, които мислеха като нея, тук можеше да разговаря за живопис и литература, тук тя все още бе на първо място красавицата Алма Шиндлер, а не съпругата на Густав Малер.
	Алма беше разбрала преди Густав колко е важно да се пресъздава музиката и в цветове, пространства и светлина. В това отношение й помогна опитът, който бе натрупала още като дете от общуването с баща си. Затова считаше за толкова важно Густав да се запознае с Алфред Ролер и да разменят мисли. Тя знаеше, че този следобед той ще бъде на гости у родителите й, и помоли съпруга си да я придружи. Запозна ги, а когато Ролер заговори за идеите си за театъра, бързо се завърза оживен разговор. По пътя към дома Густав се изказа възторжено за плановете на Ролер.
	— Той носеше проекти за сценографията на _Тристан и Изолда_. Фантастични са, толкова свежи — въодушевено възкликна мъжът й. — В най-близко време ще работим заедно и ще ми разясни по-подробно вижданията си. Мисля, че ще ги приема.
	През следващите седмици Густав и Ролер изтупаха прахта от постановката на _Тристан_: премахнаха излишните декори и създадоха простор за емоциите. Сцената вече не беше претъпкана с кулиси, а предоставяше място на музиката. Цялата инсценировка имаше за цел да бъде в подкрепа на музиката и да й бъде подчинена*.
	[* Постановката на „Тристан и Изолда“ по сценография на Ролер се играе без промени до 1934 г. — Б.пр.]
	Вечерта на премиерата Алма беше страшно нервна: как виенчани, тази толкова претенциозна и държаща на традициите публика, ще възприемат нововъведенията? Като директор на Операта Густав вече бе предявил към тях не едно и две изисквания. Закъснелите не биваха допускани в залата; аплодисментите между отделните части на спектакъла бяха забранени. Ако някой дръзнеше да се закашля по време на представлението, камо ли — да проговори, Густав се обръщаше на пулта и изпепеляваше въпросното лице с дълги погледи, излъчващи тотално презрение. Ала щом тази вечер завесата се вдигна, Алма забрави всичките си опасения и от първата минута беше запленена от ставащото на сцената. Ерик Шмедес в ролята на Тристан я разплака и тя дори преглътна факта, че нахалницата Милденбург изпълняваше ролята на Изолда. На сцената се виждаше руина, обляна в лунна светлина, а роклята на Изолда се отличаваше с простота и красота. Декорите загатваха толкова, колкото бе необходимо да се пресъздаде настроението — стена, която всеки път изглеждаше различно под променящата се светлина на прожекторите, така че да се остави повече място за музиката.
	На сутринта след премиерата Густав дойде в спалнята й, размахвайки вестника.
	— Ето, тук го пише — извика. — Чуй: „Теренът подлежи на описание, но не и осветлението. Небесният шатър се вдига, развиделява се и се явява Изолда, обляна в светлина — това е гениално! Тук може да се говори за нещо като светлинна музика“. Светлинна музика, точно на място казано. Това ще запуши устата на старите сърдитковци. Ще направя Ролер шеф на сценичното оформление!
	Алма се протегна и се разбуди напълно. Това бяха прекрасни новини!
	— Нали ти казах, че постановката е перфектна. Създадохте шедьовър, който никой не може да повтори толкова лесно. Гордея се с теб. Веднага покани Ролер, преди на друг театър да му е хрумнала същата идея — предложи тя. — А като стане сценограф на Операта, той сигурно ще инспектира и катакомбите. Помниш ли как обикаляхме из тях и как фактотумът ни изплаши до смърт?
	— Как бих могъл да забравя — отвърна Густав. — Тогава за мен започна нов живот. Отдавна бях престанал да се надявам, че някоя жена ще успее да завладее сърцето ми. Но още не те познавах. — Той се приближи до леглото й и я целуна по слепоочията. — Трябва да вървя в Операта — изрече и изчезна.
	Алма се загледа с усмивка подире му. Интуицията не я беше подвела, когато събра Густав с Алфред Ролер. „Ето че и аз изиграх ролята на съдбата, почти като Берта Цукеркандл“, доволно помисли тя.


	Певците бяха инструктирани не само да пеят партиите си, но и да вдъхват живот на образите с актьорски похвати. Публиката беснееше от възторг. Сега вече никой не можеше да оспори, че Виенската опера е една от най-добрите в света. Когато се говореше за опера, се споменаваха Милано, Ню Йорк и Виена с директор Густав Малер. Посетителите прииждаха на тълпи и носеха свръхприходи, а позицията на Густав укрепваше.

	* * *

	През пролетта на 1905 година беше поставена операта _Роза от градината на любовта_ от Ханс Пфицнер*. Алма беше горда, защото именно по нейно настояване Густав я включи в репертоара. След като му бе препоръчала Ролер, той охотно се съобразяваше със съветите й и при други случаи или най-малкото изслушваше предложенията й с огромен интерес, а често споделяше нейното мнение.
	[* Ханс Пфицнер (1869–1949) — немски композитор, диригент и публицист, роден в Москва, син на цигулар от Болшой театър. В музикалните си произведения развива естетиката на късния романтизъм. — Б.пр.]
	Ханс Пфицнер й беше извънредно благодарен за ходатайството и дойде за репетициите във Виена.
	В един дъждовен и бурен следобед през април на вратата се позвъни. Алма отиде да отвори. Чудеше се кой ще тръгне по гости в такова време, в което и куче не ти дава сърце да изгониш навън. За нейна изненада пред нея застана Ханс Пфицнер в прогизнало палто, изпод което извади една червена роза.
	— В знак на благодарност — каза. — Отлично знам на кого дължа факта, че Малер включи операта ми в програмата.
	Алма прочете в погледа му възхищение и преданост и прие цветето с пестелива усмивка. След сватбата й нито един мъж не й бе подарявал рози. Едва беше поканила Пфицнер да влезе, и той подзе:
	— Казаха ми, че композирате. Ще ми изсвирите ли нещо? — „С това изпито лице и умоляващо изражение прилича на Рилке“, помисли си Алма.
	Тя се прокашля.
	— Отдавна никой не ме беше молил за това, след сватбата си не съм свирила моите песни.
	— Но защо, скъпа колежке? Разправят, че имате талант!
	Да, защо всъщност? Тя държеше песните си в зелена папка в стаята си. Нотите на Густав винаги бяха заключени в желязна касетка. Другите хора държаха в трезора си пари, а у тях — партитури. Какво да се прави — музиката беше валутата в този дом и в техния брак. Ала само партитурите на Густав се заключваха грижливо, както констатира тя с внезапно обзело я огорчение. През летните месеци тя винаги вземаше зелената си папка в Майерниг. Просто искаше да бъде с нея, макар да не я отваряше.
	— Да, защо ли? — отвърна тя на Пфицнер. — Отивам да донеса нотите.
	Започна с _Топла лятна нощ_, като пееше и текста. _Как изпълнени с почуда се държахме за ръце в тъмната нощ_*. Хвърли кос поглед към Пфицнер, който седеше до нея на пейката пред пианото и четеше нотите, при което установи, че той бе започнал да тълкува неправилно ситуацията. Та тя не отправяше тези думи към него! Погледът му се спря на устните й, партитурата май бе престанала да го интересува. Алма усети как й става горещо.
	[* „Топла лятна нощ“ е стихотворение от Ото Юлиус Бирбаум (1860–1910) — немски писател, журналист, издател, либретист и пътешественик, по чиито стихове са създали музикални творби редица известни композитори. — Б.пр.]
	Тя вирна брадичка и изпя последната строфа: _Не беше ли целият ни живот само лутане, само търсене_…
	Отзвуча последният тон. Тя отдръпна ръце от клавишите и ги положи в скута си.
	Пфицнер се прокашля и я помоли да изсвири още веднъж песента, после още веднъж и накрая я обсипа с похвали за таланта й. От поведението му бе изчезнал всякакъв опит за флиртуване. Той отново беше учителят по музика и я наричаше „колежка“.
	— Би било чудесно да се работи с вас — каза на тръгване той и я прониза с поглед.
	Алма затвори вратата след него. Сърцето й биеше в гърлото, беше тъжна и щастлива едновременно. Нейните песни! Колко отдавна не ги беше слушала. А сега те допаднаха на Ханс Пфицнер, на един композитор, който я бе нарекъл своя колежка!
	Тя се върна на пианото и изсвири още веднъж песните, този път само за себе си и съвсем тихо. _В градината на моя баща сърцето ми разцъфва_*. И нейното сърце действително разцъфна. Песните я даряваха с вътрешно спокойствие и я изпълваха с гордост и радост, защото се бяха получили. Това й беше потвърдено току-що от компетентен човек. Може би един ден щяха да успеят да излязат пред света? Може би все някога щяха да бъдат публикувани и изпълнявани в концертните зали? Дълбока въздишка се откъсна от гърдите на Алма. В този миг всичко беше перфектно. Тя поседя още минутка, за да се наслади докрай на това щастие. После с леко движение затвори капака на пианото. Всеки момент Густав щеше да се прибере вкъщи. Тя върна папката в шкафа, като преди това я погали нежно. Тези песни бяха доказателство, че освен музиката на Густав съществуваше и нейната собствена музика, макар това да не играеше роля в тази фаза на живота и на брака й. Но те бяха тук, тя можеше да пипне папката, да я разгърне, да прочете нотите си, да си тананика тихичко песните и да им се радва. Те бяха тук, в случай че някой ден щяха да й бъдат нужни.
	[* „В градината на моя баща“ — стихотворение от Ото Ерих Хартлебен (1867–1905) — немски писател, лингвист и преводач, чиито произведения се отличават с тънка ирония. — Б.пр.]
	Алма се стресна, когато Густав влезе. Както винаги се втурна като вихрушка в апартамента, фучеше, отваряше рязко вратите, надничаше в стаите и отново ги захлопваше.
	— Вече сте тук, господин директоре? Жена ви е в нейната… — Това беше готвачката, която напразно се опитваше да възпре Густав.
	— Алма? Алмши, къде си? Няма ли нищо за вечеря? Трябва веднага да се върна за представлението.
	Вратата на стаята й се отвори със замах.
	— Аха, тук си била. Търсих те. Нещо не е наред ли?
	Алма се изправи и го прегърна.
	— Всичко е наред, идвам. Какво става?
	— Заминавам за Берлин през ноември. Оскар Фрид* ще дирижира Втората ми симфония.
	[* Оскар Фрид (1871–1941) — немски диригент и композитор, ученик на Густав Малер, един от първите пропагандатори на творчеството му като композитор, вкл. в СССР, където прекарва последните години от живота си. — Б.пр.]
	Алма въздъхна примирено. И без това не можеше да му разкаже какво бе преживяла току-що. Нищо чудно той да съсипе този специален момент с някоя забележка. За пореден път собствените й потребности и надежди трябваше да отидат на заден план, когато се налагаше да подкрепи Густав. Предстоящият концерт в Берлин го хвърляше в огромно нервно напрежение. Навсякъде бе постигнал успех със своите симфонии. В много градове имаше вярна публика, например в Амстердам, благодарение на усилията на Вилем Менгелберг, ръководителя на „Концертгебау“. Хората се тълпяха на неговите постановки. Само в Берлин всеки път се проваляше. На берлинските критици им бяха нужни няколко години, за да разберат музиката на Малер. След премиерите най-кръвожадно разкъсваха концертите му на парчета, вестникарските критици се надпреварваха да публикуват отрицателни критики, които впоследствие биваха цитирани с наслаждение от вестниците в други градове. После берлинчани се опомняха и започваха да харесват по-старите му симфонии, което не им пречеше да съсипват най-новата с унищожителни памфлети.
	— Спокойно, скъпи! Нищо не е толкова страшно, колкото изглежда. Разбира се, че ще заминеш за Берлин. Там имаш доброжелатели и почитатели, в противен случай нямаше да те поканят. А аз ще бъда до теб.


>	Тридесет и втора глава

	Щом се събуди, Алма усети царящата навън необичайна тишина. Скочи от леглото и изтича до прозореца. Точно както бе предположила! През нощта беше навалял сняг, първият за годината. Дебел бял пласт покриваше всичко, улицата, покривите и дърветата в парка „Белведере“. Във въздуха още кръжаха отделни снежинки, небето беше забулено в облаци. Градът изглеждаше като обвит в памук, всичко беше приглушено: и светлината, и звуците. Почти безшумно премина файтон и зави надясно по посока на двореца „Шварценберг“, копитата на конете и колелата оставиха прясна следа върху новия сняг. Инак бялата покривка по улици и тротоари беше недокосната. Градът под нея блестеше на дрезгавата светлина. Алма гледа дълго навън. По-рано винаги посрещаше възторжено първия сняг за годината. Гледката я затрогна и тази година, но отдавна не бе имала повод за дълбока, необременена радост. Тя потрепери и обви тяло с ръцете си. В стаята й беше студено, през нощта печката бе угаснала. Наметна халата от английска вълна и отиде в детската стая. Двете й момичета още спяха. Алма докосна нежно розовите им бузки и оправи по-плътно завивките. Пуци въздъхна насън — преди две седмици бе навършила три години, бебешките черти бяха изчезнали от личицето й. За рождения ден Густав й беше подарил плюшено мече, което тя бе прегърнала здраво.
	Алма излезе на пръсти от детската стая и отиде в кухнята да види дали вече има кафе. Тук беше приятно и топло, установи с облекчение тя.
	Полди я погледна изненадано.
	— Станали сте толкова рано? — попита. — Видяхте ли как е наваляло? В неделя няма да мога да отида при майка ми в планината, защото пътищата са непроходими. Да ви приготвя ли закуска? Господин директорът вече получи своята.
	Алма поклати глава. Нямаше време да сяда на масата. Поиска да й налеят чаша кафе и я взе в спалнята си, където се облече. Искаше да се разходи из безлюдните зимни улици. Надяваше се това да я ободри.
	Преди две седмици Густав се бе върнал от Берлин, където Фрид беше представил Втората му симфония съгласно предварителните планове. Там Густав, както разбра Алма, се срещнал с Ото Клемперер*1 и вечерял със семейство Щраус. После продължил за Лайпциг, където просвирил няколко песни и части от Четвъртата и Петата си симфония на едно механично пиано „Велте-Миньон“*2. Фирмата „Велте-Миньон“ го била помолила да изсвири на пианото няколко произведения, така да се каже, като рекламоносител, при което изпълнението му се записвало посредством перфолента с цел по-късното му възпроизвеждане. Алма не бе заминала с него. След историята с Пфицнер между нея и съпруга й се беше създало напрежение. Младата жена бе позволила на Пфицнер да я ухажва, защото старанията на този обожател й се отразяваха добре, но от нейна страна всичко беше напълно безобидно. Густав обаче разкри „връзката“ и я обсипа с упреци. Алма бе наранена, една дума повлече след себе си друга, и накрая той замина сам.
	[*1 Ото Клемперер (1885–1973) — немски диригент и композитор, роден в еврейско семейство в Бреслау (Вроцлав). През 1905 г. се запознава и сприятелява с Густав Малер, а през 1907 г. по негова препоръка е назначен за ръководител на оркестъра на Прага. — Б.пр.]
	[*2 „Велте-Миньон“ (Welte-Mignon) — механично пиано, произвеждано от 1905 до 1932 г. от фирмата „М. Велте & синове“ във Фрайбург. — Б.пр.]


	След по-малко от половин час тя се озова на улицата и се изпълни с облекчение. Беше се измъкнала незабелязано от дома, така че Густав да не усети, че е станала. В противен случай щеше да я попита къде е тръгнала по това време и да я задържи, за да обсъжда с нея делата на Операта, следващия репертоар, последните клюки. Той се тревожеше, защото нападките срещу него не спираха, напротив. Най-новите обвинения засягаха финансите. Операта имала дефицит от двеста хиляди крони, една нечувана сума, понеже Густав не я управлявал правилно. Виенчани бяха възмутени. „Типично по еврейски“, можеше да се чуе и да се прочете. Пред Операта редовно висяха журналисти, които го бомбардираха с въпроси. Пред Алма Густав се правеше, че всичко е наред, защото не искаше да я тревожи. Той действително нямаше в какво да бъде упрекнат, но отрицателните отзиви в пресата го глождеха. Започна да мрази виенчани за тяхното зложелателство, за консерватизма и антисемитизма им. Радваше се, когато изнасяше концерти навън и можеше поне за няколко дни да избяга от отровния въздух на града. Ала виенчани се гневяха, когато Малер свиреше на други сцени, и го упрекваха, че изоставял задачите си в Операта. Получаваше се омагьосан кръг.
	Алма пропъди тези мисли. С бързи крачки слезе по Ауенбругергасе в посока към „Белведере“, там, където току-що бе минал файтонът. В снега не се виждаха други следи. Чуваха се единствено скърцащите звуци, когато тя стъпкваше снега под нозете си. Въздухът беше прозрачен като стъкло и студен. Тя взе две шепи сняг от една ограда, направи снежна топка и установи, че снегът се слепва много добре. Като деца винаги правеха така, за да проверят дали е подходящ за бой със снежни топки. После хвърли топката в канавката и отново пъхна ръце в маншона, за да ги стопли.
	Алма прекоси улицата и премина през портата, водеща към парка. Пазачът беше отключил току-що и козирува за поздрав. Тя мина покрай буковата горичка, зад която се намираха двете конски къпални — големи, пълни с вода ями, през които прекарваха конете през лятото. После пред нея се ширна огромната тревна площ, която се изкачваше стръмно към замъка и сега бе покрита с девствен сняг. Гледката я успокои. Тя се наслаждаваше на необичайната тишина. Ако беше тук, Густав щеше да хукне пред нея, говорейки и жестикулирайки, без да удостои с поглед красотите на девствения парк. Ако беше с него, щеше да завие наляво, в посока към Горно „Белведере“, покрай „Каскадите“, които бяха спрели през зимата. После щяха да тръгнат по най-външната периферия на парка, да направят три-четири обиколки, винаги след обяда и винаги с бързи крачки, защото Густав се боеше, че след ядене няма да се чувства добре. Откакто го познаваше, мъжът й имаше проблеми със стомаха.
	Алма поспря и вдиша дълбоко. После избра същата посока, в която иначе минаваха с Густав, само че вървеше бавно през безлюдните градини. Никой не бе минал оттук преди нея, снежната покривка беше бяла и гладка. Тя се радваше на самотата си, на тази разходка, в която сама определяше темпото и можеше да се отдаде на мислите си, без постоянно да се съобразява със състоянието на Густав.
	Нещо в живота й не беше наред. Чувстваше някаква вътрешна пустота. Но защо? Всъщност нещата й се подреждаха добре. Тя обичаше от сърце дъщерите си, те бяха огромното й щастие. Липсата на обич, която бе усетила след раждането на Мария, беше изчезнала. Освен това тя обичаше Густав. Разбира се, между тях понякога имаше търкания, но къде ги нямаше? Историята с Пфицнер й се виждаше просто смешна, макар и осуетила пътуването до Берлин, тя вече бе приключена, финансовото им положение се подобряваше съществено, дълговете бяха почти изплатени, вече нямаха парични проблеми. Алма поръчваше в Лондон костюмите на Густав, а обувките му се правеха по мярка от доставчика на кралския двор. Самата тя имаше в гардероба си куп красиви рокли. Пътуваха много, опознала бе Париж и Италия. Прекарваха летата край Вьортерзее, истински рай на Земята. И въпреки това нещо липсваше. Все по-често Алма се чувстваше не на мястото си или напълно излишна. Вече не беше в състояние да изпитва истинска радост. В ден като този, когато във Виена валеше първият сняг, по-рано щеше да се опияни от приказната му красота и да му се наслаждава с пълна сила. Щеше да излезе с дъщерите си, да ги тегли в шейната и да им показва снега, за да омагьоса и тях. Къде беше способността й да изпада във възторг? И преди бе имала меланхолични периоди, но те всеки път отминаваха. Сега се страхуваше, че тъгата ще я затисне като тежко покривало и никога вече няма да се махне. Да имаше поне своята музика! Тези скъпоценни часове, през които бягаше в друг един свят, даваше израз на чувствата си и по този начин ги овладяваше… Принудена бе да погребе тази мечта, но раната продължаваше да боли. Така и не заздравя никога напълно.
	Какво повтаряше постоянно Густав?
	„Аз съм обсебен от музикален демон, който ми дава вдъхновение. Това е дарба. Длъжен съм да създавам музика за благото на хората.“
	Приблизително това бяха думите, които бе написал в писмото си от Дрезден преди годежа им. Това проклето писмо! Той не беше променил ни на йота мнението си, а успехът доказваше неговата правота. Никой не можеше да пренебрегне властта му като оперен директор, той даряваше публиката си с истински празници за очите и ушите. Други концертни зали се надпреварваха да го канят за гост — диригент, а славата му на композитор растеше. Вече имаше истински малерианци, които пътуваха подир него заради концертите му. Сред тях бяха такива видни личности като френския математик Пол Пенлеве*, комуто предричаха кариера в политиката, и братът на политика Жорж Клемансо. Преди четири седмици последният бе избран за министър-председател на Франция.
	[* Пол Пенлеве (1863–1933) — френски математик и политик от Републиканската социалистическа партия, два пъти премиер на Третата република, един от създателите на аналитичната теория на диференциалните уравнения. — Б.пр.]
	Какво представляваха в сравнение с това нейните композиции! Само приятно убиване на времето, както той й бе дал ясно да разбере. Алма беше съпругата на великия Густав Малер. Жена, която живееше, за да може мъжът й да разгърне творческия си гений.
	До този мъж тя нямаше право на други занимания. Поне да излизаха по-често или да канеха гости! Но Густав продължаваше да смята компаниите за загуба на време. Нещо го тласкаше напред, сякаш никога нямаше достатъчно време за своята работа. Той не искаше да бъде разсейван от каквото и да било. Следователно тя бе принудена да отказва на повечето покани. Малкото обществени прояви, на които той склоняваше да отиде, бяха вечерите след премиерите — защото нямаше друг начин. А тогава Алма винаги се свиваше от страх, че нещо може да не му се понрави, че някой ще изтърве погрешна дума, че храната няма да е по вкуса му. В подобни случаи той кипваше и бълваше обиди или просто си отиваше вкъщи.
	Откакто беше свирила за Пфицнер, тя много рядко си позволяваше да изпълнява песните си — само когато бе сигурна, че в близко време никой няма да бъде у дома, и се надяваше да намери вдъхновение за други композиции. Ала главата й беше празна. А може би бе прекалено пълна, не би могла да каже със сигурност. Пълна с нещата от всекидневието, с потребностите на Густав и на децата. С вайканията на готвачката за цените на пазара, с последната статия за съпруга й, с тревогите по сестра й. А когато й се стореше, че в главата й все пак се върти началото на мелодия, тя чуваше тропота от стъпките на дъщерите си по стълбите, връщащи се от разходка с Фани. Тогава Алма затваряше капака на пианото и захлупваше с длани лицето си.
	Насреща й се зададоха няколко деца, спускащи се весело по хълма. Шейните им бяха бързи, малчуганите крещяха от възторг. Алма им направи път да минат и въздъхна. Как й се искаше и тя да се радва с леко сърце на първия сняг…
	„Аз съм на двайсет и шест години и се питам какво ли има да става още в моя живот — помисли си тя. — И дали изобщо ще има още нещо. Когато виждам тези радостни деца, ми се струва, че съм старица.“
	И наистина се чувстваше така. Не че имаше тежки оплаквания, по-скоро ставаше дума за неразположения: умора, апатия, главоболие… В някои дни трябваше да си наложи да стане от леглото.
	Тя въздъхна отново и се отпусна на една пейка, върху която бе натрупал няколко сантиметра рохкав сняг. Беше й безразлично. В главата й се бе мярнала мимолетна мисъл, която в никакъв случай не искаше да загуби.
	Уплаши се, когато осъзна за какво става дума. Сестра й Гретъл! И на нея й беше трудно в живота, понякога толкова трудно, че дори бе мислила за самоубийство. Майка й беше намекнала, че нещо в главата й не било наред и че евентуално била наследила някакво заболяване от баща си. Ами ако и тя, Алма, страдаше от същото? Въпреки студа през тялото й премина гореща, пулсираща вълна.
	— Не — изрече високо и решително тя. — Аз не съм като сестра си!
	Но й стана ясно, че трябва да направи нещо, за да си възвърне вътрешното равновесие.


>	Тридесет и трета глава

	Още в началото на януари 1907 година Густав замина отново за Берлин — щеше да репетира там повече от седмица, а на 14 януари да дирижира своята Трета симфония. От там щеше да продължи за Франкфурт. Беше отказал нови концерти в Амстердам, за да не разсърди дирекцията на Виенската опера. Но щеше да отсъства общо почти две седмици.
	Алма не замина с него, макар той да я молеше. Майка й не беше добре и тя бе решила да я придружи при лекаря. Двете седяха заедно в кабинета на доктор Ковач, който им съобщи, че не е установил органично заболяване.
	— Но и вие не изглеждате добре, уважаема. — Лекарят се обърна към Алма, докато майка й се обличаше в съседното помещение. — Да не би да ви е по семейна линия?
	Младата жена не знаеше какво да отговори. Не бе обръщала внимание на неразположението си, но й се струваше, че последната й менструация е била преди повече от четири седмици. Мисълта, че може отново да е бременна, я връхлетя тук, в практиката на доктор Ковач, подобно на удар с чук. Възможно ли беше? Искаше ли тя изобщо още едно дете?
	— Госпожо Малер?
	Лекарят я гледаше въпросително. Алма се стегна. Не беше чула какво е казал.
	— Моля? — попита.
	— Мислили ли сте за курортно лечение? — повтори доктор Ковач, когато Ана Мол се върна при тях. — Имам предвид за двете, майка и дъщеря. Помислете по въпроса. Малко движение на чист въздух, добра храна, каране на водно колело… Нашите планини предлагат прекрасни местенца, пък и вие бихте били истинска сензация.
	Алма погледна майка си и кимна.
	— Ще видим — каза неопределено тя.
	Когато се върна вкъщи, там вече я очакваше писмо от Густав. За негово облекчение филхармоничният оркестър бил добре подготвен, репетициите протичали общо взето хармонично. Малко уморителни били многото покани, които се опитвал да отказва. Той споменаваше един следобед у Щраусови. Имали уговорка, но когато пристигнал, Паулине го посрещнала с истеричното предупреждение „Шшт! Шшт! Той спи!“. Бил принуден да прекара цял час с нея и майка й в един неразтребен будоар и да позволи да го засипят със същинска градушка от клюки за финансовите и сексуалните събития от последните месеци. После домакинята скочила внезапно и повлякла Густав към спалнята, където грубо заповядала на мъжа си да става най-после. Алма се засмя на глас, четейки тези редове. Густав сигурно се е потресъл от неудобство и погнуса! А после цялата клюкарница започнала отначало, пишеше по-нататък той. Паулине нямало да се промени, тя си била такава. _А пък майка й постоянно говореше за кафенце, не за кафе_, беше добавил Густав и Алма сякаш го чу да изстенва.
	Тя остави писмото на масата. Паулине Щраус наистина беше една невъзможна персона, но Густав бе принуден да се съобразява с нея, защото ценеше високо работата на Рихард. Тази вечер щеше най-после да гледа в Берлин _Саломе_, операта на Рихард, която така искаше да постави във Виена, ала цензурата я отхвърляше многократно с аргумента, че пресъздаването на сексуално — патологични действия не подхождало на една дворцова сцена. Алма очакваше с нетърпение разказа му за прословутия танц с воала на Саломе, в края на който героинята целува отрязаната глава на Йоан, убит по нейна заповед.
	Два дни по-късно Густав дирижира Третата си симфония. Виенските вестници писаха, че изпълнението пожънало голям успех. Алма поклати глава. В берлинските вестници нещата звучаха по-различно. В една от тамошните статии се споменаваше и за евентуално оттегляне на Густав Малер от Виенската опера. Тя прочете още веднъж изречението и се уплаши. Наистина, неотдавна мъжът й бе получил предложение от Ню Йорк. Към него се беше обърнал ръководителят на „Метрополитен опера“ Хайнрих Конрид*. Но всичко тънеше в неяснота и те не бяха взели решение, твърде рано беше за това. Откъде обаче го знаеше този журналист? Дали самият Конрид не се бе изпуснал уж неволно, за да ускори нещата? Във всеки случай цялата работа беше извънредно неприятна. Тя продължи да чете, но по тази тема нямаше други детайли. Вместо това — известните до втръсване упреци за дефицита в касата от двеста хиляди крони.
	[* Хайнрих Конрид (1855–1909) — актьор, импресарио, театрален режисьор, директор на „Метрополитен опера“ в периода 1903–1908 г. — Б.пр.]


	Един ден преди завръщането на съпруга си Алма, която тъкмо закусваше, чу Полди да отваря вратата на майка й. Ана Мол се държеше, сякаш апартаментът на Ауенбругергасе все още беше детската стая на дъщеря й. Появяваше се, когато й скимне, и вярваше, че всички се радват да я видят. Алма не смееше да я упрекне, защото често не можеше да се лиши от майчината помощ, когато се налагаше да се гледат децата. Тя въздъхна, остави салфетката си до чинията и впери поглед във вратата, през която майка й влизаше забързано. За пореден път й направи впечатление колко е остаряла през последните години. Беше напълняла, чертите на лицето й се бяха отпуснали, в косата се виждаха първите бели кичури. Ала когато искаше, тя все така бликаше от чар и навремето бе превзела мигновено Густав. Въпреки това на моменти Алма не се чувстваше добре в нейно присъствие. Майка й й напомняше как ще изглежда самата тя след няколко години.
	— Добро утро, мамо — хладно я посрещна тя.
	Ана Мол не си направи труда да отговори; размахвайки нервно новия брой на _Нойе Фрайе Пресе_, тя се тръшна на един стол срещу дъщеря си.
	— Прочете ли какво е съчинил този драскач? Ето: „През първата седмица той репетира най-новата си симфония с неизвестен оркестър; през втората търси инструмент с изцяло ново звучене; през третата е зает с преработката на своите симфонии; през четвъртата трябва да си почива, за да си отпочине от почивките си“. — Тя подаде вестника на Алма и посочи цитирания пасаж. Над текста имаше рисунки на кльощавия, размахващ ръце и крака Малер — на диригентския пулт, във влака и на бюрото си. Ана Мол беше бясна, докато Алма не успя да сдържи усмивката си.
	— По-лесно ми е да приема подобни неща, отколкото обвиненията в лошо управление на финансите.
	— Ами, всичко това бие в една и съща точка. Градът иска да се отърве от него. Не може ли да бъде малко по-дипломатичен?
	— Вече е отказал други концерти. След Франкфурт трябваше да дирижира в Амстердам.
	— Но мястото му е тук, във Виена.
	— Тогава виенчани трябва да му плащат по-добре. Освен това той не иска да дирижира. Иска нещо друго — да композира. Вече не опери, а собствени симфонии. Именно затова пътува и представя собствените си произведения, защото единствен той ги разбира истински. — Алма се замисли за момент дали да довери на майка си новината, после хвърли бомбата. — Густав има предложение от Америка.
	Ана Мол зяпна от почуда.
	— От Америка ли? Та това е чудесно! И по-точно?
	— Ню Йорк. „Метрополитен опера“…
	— Това е… това са фантастични новини. Знаеш ли подробности? От кога? Колко пари ще печели? Ами ти и децата? С него ли заминавате? Божичко, значи ли това, че няма да ви виждам? Сега вече ми трябва един шнапс! Полди!
	Полди се появи и наля бенедиктински ликьор. От известно време Алма се беше пристрастила към този билков ликьор — внушаваше си, че той й помага и облекчава живота й. На шкафа в трапезарията винаги имаше една бутилка, а в кухнята — втора за резерва.
	— Всичко това още е тайна — предупреди младата жена, след като си казаха наздраве. Нямаше нужда майка й да знае, че новината вече е изтекла в един берлински вестник. — Официално той няма право да кандидатства за друг пост, докато е директор на Императорската опера.
	— От мен няма да се чуе и дума — обеща Ана. — Обаче каква новина! Господи, като си представя, че няма да виждам внучките си…
	— Моля ти се, мамо, още не се е стигнало дотам. Засега той не е отговорил утвърдително. Освен това става въпрос за ангажимент от няколко месеца годишно. Летата ще прекарваме в Майерниг, както обикновено. Тепърва ще решаваме дали да заведем децата в Америка, или не.


>	Тридесет и четвърта глава

	Густав бе взел решение да приеме офертата от Америка.
	— Искам да се махна от Виена — каза той на Алма вечерта след завръщането си от Франкфурт. Разбира се, и той беше прочел статиите по свой адрес, които все повече го съсипваха. Освен това заплатата бе наистина съблазнителна. За шест месеца щеше да печели толкова, че да може да композира необезпокояван през следващите шест месеца от годината. Винаги беше мечтал за това.
	Преди да вземе окончателно решение, в края на март заминаха за Рим за две седмици, където трябваше да изнесе концерти.
	На отиване във влака Алма се тресеше от вълнение и радост. Рим! Тя разказа на Густав за първото си пътуване до Италия, когато се бе опиянила от италианската култура и уникален пейзаж. В Рим щеше да посети любимото си място, Вила „Адриана“*. Колко щастлива беше там, колко млада! Не му спомена, че по онова време бе обзета от страст по друг един Густав, по Густав Климт.
	[* Вила „Адриана“ — разрушена императорска вила в Тиволи, близо до Рим; археологически комплекс от около 30 сгради, построени между 118 и 134 г. при управлението на римския император Адриан. — Б.пр.]
	Едва пристигнаха в Рим, и градът я обсеби както първия път. Сега, през пролетта, беше дори още по-омагьосващ, отколкото при предишното й посещение. Още първия ден заведе Густав във Вила „Адриана“ и с лекота успя да го зарази с възторга си. Тя дори откри старото маслиново дърво с издълбания ствол и двамата се опитаха да се вмъкнат вътре, докато не се появи един пазач, който им се накара. Избягаха, заливайки се от смях, и си купиха сладолед с шамфъстък от малкия щанд до хотела им. Вечерта Алма си легна, преизпълнена с впечатления от града. Отново се чувстваше заситена от красотата, която смаляваше личните тревоги и страдания. Безгрижният ден с Густав й се бе отразил добре. Тя се примъкна към неговата страна на леглото и положи глава на рамото му.


	През следващите дни Алма се скиташе неуморно из града, щом намереше време за това. Цветовете на фасадите, кипарисите и маслиновите дръвчета, римските реликти, всичко я пленяваше както едно време. Просто не можеше да се насити да гледа и обикаляше, докато я заболят краката. Няма значение, че се разхождаше сама, нали вечерта щяха да се срещнат с Густав, да опитат италианската кухня и да пият червено вино. През тези дни той беше до нея и двамата се наслаждаваха на съвместния си живот.
	На третия ден пътят я отведе в Галерия „Боргезе“*1. Във Виена беше слушала доста за този музей. Членовете на Сецесиона се превъзнасяха по него, а Карл Мол й бе препоръчал непременно да го разгледа. Запита се защо не бе дошла тук още първия път. Густав имаше репетиция, така че отиде сама. Още в първата зала изведнъж се озова пред скулптурното изображение на Паулина Боргезе*2. Точно преди сто години тази жена, любимата сестра на Наполеон, проявила скандалната дързост да позира гола пред скулптора Антонио Канова напук на забраната на мъжа си. Фигурата от бял карарски мрамор показваше Паулина в естествен ръст, без облекло, изтегната сладострастно върху легло. Гърдите й бяха напълно голи, срамните части — едва покрити с кърпа. Запленена, Алма стоеше и се взираше във фигурата, излъчваща осезаема еротика. Даже не е имало нужда от ябълката, която тя държеше като знак за изкушението. Нищо чудно, че наричаха фигурата „Венера Победителката“. Алма обиколи статуята. Дори гледана в гръб, си беше чиста проба изкушение и младата жена изпита откаченото желание да я докосне. По онова време Паулина е била горе-долу на нейната възраст и също я смятали за най-красивата жена в града. Алма заобиколи отново и се вгледа в погледа, вперен в далечината — самоуверен и леко меланхоличен.
	[*1 Галерия „Боргезе“ — художествена галерия в Рим, намираща се във Вила „Боргезе“ и възникнала през XVII в. — Б.пр.]
	[*2 Venus Victrix или Venus Victorious — „Венера Победителката“ — скулптура, създадена през 1808 г. от Антонио Канова, изобразяваща Паулина Бонапарт Боргезе (1780–1825). — Б.пр.]
	За свой ужас, примесен с неверие и потиснат смях, тя усети как я обзема желание. Стисна бедра и вирна брадичка. Страните й пламнаха. Господи, какво й ставаше? Налагаше се непременно да седне. Потърси пейка и се отпусна на нея, дишайки тежко. Изкикоти се нервно. Какво отключваше в нея тази фигура? Сети се за Климт и разбра, че си бе спомнила за първото си пътуване до Италия, по-точно — за опияняващата чувственост, която бе изпитала навремето с него. Тогава тя чезнеше от копнеж и не знаеше как да обуздае надигащата се в нея сексуалност.
	„Случващото се е неловко и абсолютно непристойно — тръсна глава тя. — Смятах, че след женитбата с Густав съм се отървала от подобни прекалени реакции.“ Тя продължи да се взира във фигурата, докато се успокои донякъде, а туптенето между бедрата й намаля. Какво всъщност беше неловко, запита се Алма, като се изключи фактът, че чувствата я бяха връхлетели на публично място? „В крайна сметка аз съм омъжена жена. Имам правото на сексуално удоволствие. Знам какво може да се случи, когато то е отказано на една жена. Нали идвам от Виена, където практикува Зигмунд Фройд.“ Сети се за разговора със сестра си и как Гретъл, изпълнена със срам, й бе признала, че мъжът й не успявал да я задоволи. А как стояха нещата със самата нея? Страстта на Густав от началото на връзката им беше изчезнала. Той я обичаше, сигурна бе в това, но физическите му потребности бяха различни в сравнение с началния период. Това вероятно се дължеше на претрупаността му с работа или на физическото му състояние, което често не беше най-доброто. Пък и все пак бе почти двайсет години по-възрастен от нея. Може би сега тази разлика си отмъщаваше.
	Алма изпусна въздуха, който несъзнателно бе задържала в дробовете си. Горчивата истина беше, че Густав обикновено я нападаше посред нощ, когато тя вече спеше, и се задоволяваше в рамките на един кратък и бурен акт. Той не й даваше възможност да изпадне в подходящото настроение, не я милваше, дори не я събличаше напълно. Не я поглеждаше и рядко й позволяваше да го докосва. Алма обаче мечтаеше за ласки, продължаващи часове, за да може всеки да изследва и себе си, и другия, да се слее с партньора не само физически, но и духовно.
	Тези мисли на публично място, в музей насред Рим, я накараха отново да се изчерви от срам.
	Тя се изправи рязко и напусна експозицията, макар да не бе стигнала по-далече от първата зала.
	Густав вече се беше прибрал в хотела, седеше на бюрото и четеше някаква партитура.
	— Радвам се, че си тук — поздрави я той. — Приятно ли прекара следобеда?
	Алма кимна. Все още беше под въздействието на случилото се току-що.
	— Густав… — промълви тя и се отърка в гърба му.
	— Да?
	— Идвам от Галерия „Боргезе“, разгледах скулптурата на Паулина като Венера…
	— Е, и? — Той се обърна към нея.
	Младата жена съблече бавно жакета си и вдигна ръце, за да си свали шапката, завъртя се пред съпруга си и се обърна в профил. Тази гледка бързо учестяваше пулса на повечето мъже. Тя със задоволство отбеляза, че Густав започна да се намества неспокойно на стола си.
	Алма остави шапката, без да изпуска от очи мъжа си, и се приближи към него, кършейки снага. Густав се прокашля. Тя го хвана за ръцете и седна в скута му, като лекичко го подкани да я прегърне. Наведе се над него и докосна с устни неговите.
	— Моля те, Алма. Трябва веднага да се връщам в концертната зала…
	Той се освободи доста рязко от нея и подпря длани на подлакътниците, за да се изправи. Младата жена се изтърси от скута му и беше принудена също да се изправи, ако не искаше да се озове на пода.
	— Густав! — извика тя, останала без думи от отблъскващото му поведение.
	— Съжалявам, Алма. Както казах, трябва да тръгвам. И без това закъснявам. Доскоро.
	И излезе, без дори да я целуне за довиждане.
	Сърцето й се сви; отлично знаеше, че той няма ангажимент, просто бе избягал от нея, от желанието й за нежни ласки. Трепереща от гняв и срам, тя остана да стои насред стаята, после грабна шапката от стола и я запокити надалече.
	След завръщането на Густав Алма не отвори дума за случилото се, но не го придружи на вечеря. През нощта той дойде в леглото й. Беше буен и настойчив, проникна в нея толкова рязко и грубо, че я заболя, и непрестанно повтаряше името й, стенейки. Не такава нежност желаеше Алма.
	Въпреки това тя реши да използва престоя си в Рим, който бе започнал така многообещаващо, за да се сближи с Густав, да го почувства по-добре. Обличаше се особено красиво и оформяше косата си на хлабав кок на тила, точно както той обичаше. Уговаряше го за разходки, на които го хващаше за ръката, и беше особено мила и любезна. Опитваше всичко, за да възпроизведе нещо като настроение от меден месец.
	Продължиха за Триест и поради недоглеждане изчезна куфарът с личните ръкописи на Густав за концертите. Той беше извън кожата си.
	— Аз ще ти помогна — каза Алма. — Ще съставим нова програма или ще преработим старата.
	Те седяха един до друг над партитурите и програмите и обсъждаха всичко наново. Алма предложи да свирят Вагнер и Бетовен, защото всички в Италия ги обичаха.
	— Освен това по време на репетициите ми направи впечатление, че при Вагнер оркестърът се вживява особено добре. — Докато изричаше тези думи, погледът й попадна на голямото огледало, окачено на стената срещу писалището. Видя се в него и дъхът й спря от щастие, породено от гледката: тя, глава до глава с Густав, и двамата работещи концентрирано, като едно цяло.
	— Благодаря ти, Алмши. Без теб нямаше да се справя така добре — каза той, след като всичко за концерта бе готово, взе ръцете й и ги целуна.
	Вечерта изрази благодарността си и по друг начин. В края на концерта прозвуча елегичната мелодия на адажиетото от Петата симфония. Алма седеше на първия ред. Тя позна парчето по първите ноти и потръпна от радост. Густав се извърна с усмивка към нея, а тя отвърна на погледа му с насълзени очи.
	— Ти спаси концерта ми — каза й по-късно той и я пое в обятията си. — Всъщност трябваше именно ти да приемеш аплодисментите. — За нейно разочарование съпругът й беше принуден да откаже още един концерт в Триест, защото неговият началник, главният дворцов управител княз Монтенуово, не му позволи да си удължи отпуска. Алма се отказа с неохота от съкровеното единение със своя мъж. Опасяваше се, че във Виена отново ще бъде различно, ала част от нея се радваше да се върне вкъщи. Младата жена се чувстваше зле въпреки пищната красота наоколо. Уморяваше се дори от кратките разходки — нещо ново за нея, което отказваше да приеме. От цигарения дим на Густав й прилошаваше и тя се бореше за въздух. Дори прочутият италиански сладолед вече не бе в състояние да я примами. Когато съпругът й й поръча една кофичка, тя я остави непокътната.
	— Съжалявам — обясни. — Май стомахът ми се е разбъркал.
	Той я погледна загрижено.
	— Тревожа се. Нещо не е наред.
	Алма се помъчи да го успокои.
	— Утре ще съм по-добре, повярвай ми.
	— Надявам се. Утре е последният концерт, а вдругиден ще сме във влака за Виена.
	Ала тя издържа с мъка до края на представлението. Някакъв необичаен натиск в коремната област й пречеше да седи. Бенедиктинският ликьор, който бе изпила преди това, също не облекчаваше неволите й. Тя изпита благодарност, когато се озова отново в леглото си. Но не можа да заспи, в главата й гъмжеше от твърде много мисли; започна да се тревожи за пътуването на следващия ден в тясното влаково купе, без да има възможност да се изтегне или да направи няколко крачки. Когато седна във влака, положението дори се оказа още по-лошо, отколкото се бе опасявала. Болките ниско в корема се засилваха. Тя се свиваше на седалката и стискаше зъби, за да не изстене на глас. С последни сили се добра до дома. Едва се държеше на краката си. За щастие момичетата вече си бяха легнали, Алма нямаше сили да ги поздрави, а не искаше да ги плаши. Болките, които бяха започнали по време на многочасовото пътуване, бяха станали спазматични и непоносимо силни. Густав я заведе в спалнята й и незабавно нареди да извикат доктор Хамершлаг.
	Разтърси я нова вълна от болки. Тя се сгърчи, за да я избегне, и положи длани върху корема си, който беше необичайно твърд.
	Густав се върна в стаята й.
	— Какво ти е, Алмши? — попита.
	— Мисля, че ще имам дете — отвърна тя.
	Щом пристигна, доктор Хамершлаг потвърди диагнозата: Алма беше бременна.
	— Знаехте ли го? — обърна се към нея той.
	— Доктор Ковач спомена нещо такова, но аз не го взех насериозно. Имах мензис, затова си помислих, че всичко е наред…
	Връхлетя я нова вълна от болка; Алма усети нещо топло, което се стичаше от вътрешната страна на бедрата й. Тя вдигна глава и видя, че комбинезонът й беше целият почервенял от кръв.
	— Но сега е рано за това, най-много да съм в третия месец — извика ужасена. — Коремът ми още е съвсем плосък. Детето е твърде малко.
	— Боя се, че получихте спонтанен аборт. Ако детето… — той я стрелна с поглед — … това, което е трябвало да стане дете… Ако не излезе само, ще трябва да ви настаним в болница.
	В нея се надигна нова болка. След като тя отмина, доктор Хамершлаг я прегледа. Алма почти изпадна в безсъзнание от докосванията му, толкова я болеше. Обзе я страх. Това дете в корема й сякаш я разкъсваше. Нещо не беше наред, призляването и болките от последната седмица изведнъж придобиха ужасяващ, страховит смисъл.
	— Густав! — изкрещя тя, когато болките започнаха отново.


	По-късно Алма си спомняше смътно за нощта в болницата. Когато се събуди на следващата сутрин, усети ужасно главоболие, а после, след като споменът се завърна, изпита безкрайна тъга по това загубено дете, чието съществуване беше забелязала чак когато то бе поискало да напусне утробата й. Измъчваше я чувство за вина. Щяха ли нещата да се случат другояче, ако беше послушала доктор Ковач? Дали не се занимаваше прекалено много със себе си и с Густав, вместо да пази създанието, което растеше в нея? Може би сега плащаше цената, задето с такова удоволствие бе работила с мъжа си в Италия, вместо да бъде съпруга и майка?
	Проявила бе егоизъм, затова не можа да износи това дете. Тя беше виновна за всичко. Обзе я ужасно подозрение, за което обаче не спомена пред никого: дали това дете си е отишло, защото се е чувствало нежелано? Ако трябваше да бъде честна, в момента не й беше до трето дете. Тя толкова бе заета със себе си, обмисляше идеята за преселване в Америка и не чувстваше сили за още една рожба.
	Тези мисли се въртяха непрестанно в главата й, докато в един момент не можеше да прави друго, освен да плаче. Дойде Ана, но не успя да утеши дъщеря си. Алма вече не се чувстваше пълноценна като жена.


>	Тридесет и пета глава

	Стаята й на третия етаж на хотел „Кварнаро“* се намираше от източната страна и гледаше към морето. Густав се беше погрижил тя да получи една от най-желаните стаи на курортния хотел. При пристигането й към Алма бяха насочени много любопитни погледи. Портиерът специално излезе иззад гишето си, за да й се поклони. Бързо се разнесе новината, че е пристигнала прочутата Алма Малер, жената на директора на Императорската опера!
	[* Кварнаро или Кварнер — залив в северната част на Адриатическо море, намиращ се между полуостров Истрия и континенталното крайбрежие на Хърватия. — Б.пр.]
	Докато камериерката разопаковаше тихо и с хилядократно упражнявани движения куфара гардероб, Алма стоеше до прозореца и гледаше към Адриатическо море, а на душата й бе тъжно. Стаята наистина беше хубава, Густав се бе справил. Вече няколко пъти бяха прекарвали заедно Великден тук, на австрийската Ривиера, но никога в хотел „Кварнаро“, който така се харесваше на Алма. Когато доктор Хамершлаг я посъветва настоятелно да замине на почивка, за да се възстанови след помятането, изборът веднага падна върху Абация* и този хотел.
	[* Абация (ит.) или Опатия (хърв.), и на двата езика името произлиза от думата „абатство“ — град в Западна Хърватия на брега на Адриатическо море, в източната част на полуостров Истрия. По онова време — част от Австрийската империя. — Б.пр.]
	Оттатък залива залязващото слънце огряваше ярко планините и потапяше стаята в червеникава светлина. Алма зърна отражението си в прозореца и се порази от собствената си крехка красота. Та тя изобщо не се чувстваше красива. Но очевидно беше: косата пламтеше около лицето й, върху което се открояваха огромните очи. Устата с пълните устни бе фино очертана. И понеже беше бледа, тези женски атрибути изпъкваха особено ясно. Тя извърна поглед.
	До прозореца се намираше двойно легло, твърде широко за един човек. Тя пътуваше сама, без Густав, без Мария и Ана. Можеше свободно да разполага с дните си — за първи път след женитбата. Още не знаеше дали да се радва на това, или не. Беше толкова необичайно. От една страна, ликуваше при тази мисъл, от друга, беше натъжена. След като бе загубила мъничкото нещо, съзрявало в корема й, тя още не можеше да си възвърне силите. Операцията я бе изтощила до краен предел. Доктор Хамершлаг беше настоял да замине на почивка под лекарско наблюдение.
	— Жена ви има нужда от лечение — бе заявил той на Густав. — Няколко седмици спокойствие и физическа закалка ще й се отразят добре. И то колкото е възможно по-скоро. Сезонът тъкмо започва.
	— Но само ако може да замина за Абация — бе казала Алма с тайната надежда, че при това положение пътуването няма да се осъществи.
	И ето я тук. Южната жп линия я бе довела за дванайсет часа от Виена до Абация-Матули, а за останалата част от пътя беше наела файтон.
	Камериерката приключи с разопаковането и се сбогува с поклон. Алма излезе на защитената от вятъра лоджия. Грандиозната гледка я поободри. Тук щеше да прави чудесни слънчеви бани и да чете до насита, без да я виждат. Пред нея се простираше Адриатическо море, отдясно и отляво се нижеха застроените брегове на Абация: прочутите жълти вили и къщи. Под нея, оттатък тясната улица, имаше парк, ограничен със стена. Оттам стъпалата водеха към скалистия бряг и към плажа на хотела. От мястото си Алма можеше да обхване с поглед всичко това, включително палмите, една от атракциите на града, заедно с крайбрежната алея, виеща се с километри около залива покрай брега — на места песъчлив, на други скалист. Младата жена отсега се радваше на разходките по тази алея. Добре я помнеше от предишните си посещения с Густав. В този сезон южняшката атмосфера на градчето беше очарователна. Пролетта идваше тук няколко седмици по-рано, отколкото във Виена. Това място можеше спокойно да се сравнява с Ница или Кан, включително що се отнася до списъка с прочути гости. Тук си даваха среща короновани глави, а плавните движения на палмовите листа бяха вдъхновили прочутата танцьорка Айседора Дънкан за един от нейните танци.
	Алма облегна лакти на каменния парапет и се насили да вдиша дълбоко ароматния въздух. Това място, този хотел и стаята й, всичко действително беше създадено, за да поглези и успокои душата й. Ала младата жена със страх се запита дали е способна на това — чувстваше се толкова нещастна… Случилото се бе крайно травматично. От мястото си чуваше тихото плискане на вълните. Ако оставеше вратата отворена, то щеше да я съпровожда и в съня й. Да, тази идея й се стори добра. Може би все пак щеше да успее да си отпочине тук и да остави ужасните неща зад гърба си.
	Един етаж под нея някой също излезе на балкона. Алма долови тихи гласове, после всичко отново утихна. Тя също се прибра в стаята си, защото вечерният въздух стана хладен. Най-големият лукс в тази стая беше собствената баня с голяма вана в средата на помещението. „Всеки ден ще си вземам вана — каза си тя. — Още едно нещо, на което да се радвам. Ще се постарая. Искам да се върна здрава и весела във Виена, при Густав и момичетата.“


	На следващата сутрин тя се събуди с усмивка на уста. Беше й нужно време, докато се опомни. Предишната вечер бе помолила камериерката да не слага завесите, така че сега слънцето огряваше стаята. Тя се протегна и стана. „Какво да правя с моята свобода? — запита се. — Най-добре първо да взема вана.“
	По-късно имаше час за преглед при балнеолога. Кабинетът му бе потопен в уютен полумрак, на прозорците имаше пердета, мебелите бяха тъмни и тежки. Доктор Белфор-Шарио се надигна да я посрещне с протегната ръка.
	— За нас е чест — каза той.
	Алма се усмихна и седна.
	В последвалия разговор тя даде да се разбере, че не е сериозно болна, а просто страда от преумора.
	— Разбирам — отвърна докторът. — Още сте съвсем млада, а съпругът ви е доста по-възрастен…
	— Двойно по-възрастен от мен.
	— Да, точно така, а когато сте се оженили, вече е бил извънредно зает. Така че жената трябва да намери своето място. Имате ли деца?
	— Две момичета.
	Той кимна.
	— И после да ви сполети такова нещастие. Нужно ви е освежаване, нови импулси както от духовно, така и от физическо естество. Нашата клиника предлага отлични условия за това. Моля ви през следващите седмици да не мислите непрекъснато за децата и за съпруга си. Наслаждавайте се на престоя си при нас, мислете си за други неща, изключете съзнанието си. Тогава ще съберете сили за живота във Виена.


	Алма се подчини на всекидневието в хотела — смяташе го за свой дълг. Макар понякога да имаше чувството, че е попаднала на друга планета. Всичко беше ориентирано към доброто здраве и самочувствие на пациентите. Вероятно дирекцията с удоволствие би забранила и вестниците, за да ги държи настрана от всякакви вълнения. В специалния хотелски вестник бяха премахнати обезпокоителните новини, което водеше дотам, че всички се нахвърляха със спортен хъс върху малкото екземпляри, изпращани на отделни гости. Алма скоро се сдоби с обожатели, които се надпреварваха да й дадат вестник. Още по обед дамите носеха лекомислени рокли, които разхождаха по крайбрежната алея. Тук не важаха строгите правила на виенското общество. Нали, в крайна сметка, човек идваше на курорт, за да си почине. Светските предизвикателства бяха някъде далече, така да се каже, отвъд планините. Тук хората не познаваха и финансовите грижи, макар да знаеха, че във Виена работниците демонстрират срещу повишаването на цената на хляба, а предстоящите избори, първите с всеобщо избирателно право за мъжете, вероятно щяха да бъдат спечелени от социалдемократите. В хотела предпочитаха да се занимават с клюки и интриги. Имаше достатъчно основания за това: тоалетите на жените, някоя непредпазлива любовна забежка, резултатите от спортните състезания, които устройваше дирекцията. Нали гостите трябваше да бъдат забавлявани, освен със спорт — и с чай с танци, валсова и маршова музика.
	През следващите три седмици Алма правеше редовно бани с подгрята морска вода. Ваните се намираха в разположени една до друга кабинки и ги покриваха с дъска, за да не се охлади твърде бързо водата. Адриатическо море беше още твърде студено, само малцина смелчаци се хвърляха сред вълните. Алма не бе от тях. Тя ходеше на дълги разходки и вземаше уроци по гимнастика, нещо, което не беше пробвала досега и което й се отразяваше много добре. Тя чувстваше как талията й отново става по-тънка, а бедрата й по-стегнати. Затова пък следобед си позволяваше да хапне сладкиши в сладкарницата към хотела. Поне един път дневно се разхождаше из аркадата от цъфнали дръвчета, намираща се зад хотела. Оттам тесни стъпала водеха нагоре към каменни зидове, между които се задържаше слънчева топлина. В амфорите бяха насадени растения, алое и кактуси, които разпръскваха специфичния си аромат. Алма обичаше тези скрити пътеки и прекарваше много време тук. Вечер се организираше културна програма, песенни концерти, сценични четения, лекции по история на медицината. През уикендите се предлагаха следобедни танцови забави в голямата празнична зала с изглед към морето. Тъй като много гости бяха сами, това беше предпочитана възможност за невинни запознанства.
	След първата седмица Алма имаше нова среща с доктор Белфор-Шарио, който изрази огромно задоволство от напредъка й.
	— Изглеждате ослепително, уважаема госпожо — увери я той.
	— И точно така се чувствам — отвърна младата жена. Не каза нищо за часовете, когато се мяташе в леглото, без да може да мигне, и се отдаваше на мрачни мисли. Представяше си какво би било, ако детето й бе останало живо. И благодареше на Бог, че не го е усетила в утробата си. В противен случай раздялата с него щеше да бъде още по-тежка.
	— Можете отново да имате деца — каза й докторът. — Често се случва бременността да приключи преждевременно. Примирете се с тази мисъл и се уповавайте на бъдещето. Вие ще имате още деца.
	Алма взе присърце тези думи, те й даваха утеха. „Трябва да гледам напред и да събера сили заради моето семейство“, казваше си тя, „това е моята мисия.“ Денем се опитваше да се радва на безгрижния живот и на движението на чист въздух. Даже отново бе започнала да кара колело. Преди да се омъжи за Густав, тя беше запалена велосипедистка, която и епизодичните падания не можеха да спрат. Тук, сред хълмистия пейзаж около Абация, поднови тази си страст. След няколко дни я настигна един мъж, също гост на хотела. Той я задмина на една стръмна отсечка, но на завоя в подножието на склона загуби равновесие и се озова на съседната поляна с главата напред. Когато се изкачи на същата височина, Алма спря да му помогне.
	Мъжът скочи на крака като артист и възторжено каза:
	— Чудесно, значи маневрата ми успя!
	— Каква маневра?
	— Ами, симулираното ми падане, за да се запозная с вас! — Той вдигна шапката си, която бе загубил, и я размаха ентусиазирано. — Казвам се Филип Пенлеве, на вашите услуги!
	Откровеността му спечели симпатиите на Алма. Мъжът имаше младежко, все още гладко лице, а зелените му очи святкаха игриво.
	— Да не сте роднина на математика? — попита тя. Пол Пенлеве беше от кръга на френските почитатели на Густав, които посещаваха концертите му винаги когато им беше възможно, и на няколко пъти дори им беше гостувал в дома им на Ауенбругергасе.
	— Не, за жалост — отвърна младият мъж, докато изтупваше праха от костюма си. — Е, не произлизаме от едно и също семейство, но аз все пак съм учител по математика в една парижка гимназия.
	През следващите дни Филип се превърна в неин постоянен спътник. Той не беше толкова трениран като Алма и първоначално се затрудняваше да издържа на темпото й. Младата жена се радваше на компанията му, която й позволяваше по-големи свободи, отколкото ако се движеше сама. Двамата обичаха да се отбиват в някоя от потъналите в полумрак крайпътни таверни, а после в отлично настроение продължаваха излетите си. Маршрутите им се сменяха — ту предприемаха трудни изкачвания, ту фучаха надолу с велосипедите. Когато се връщаха в хотела, Алма беше разгорещена, прическата й се бе развалила, страните й бяха придобили цвят. Тя започна отново да харесва отражението си в огледалото. Очите й блестяха, тенът беше свеж и розов. Сигурно това се дължеше и на факта, че не докосваше бутилката с бенедиктински ликьор, която бе скрила на дъното на куфара, когато стягаше багажа във Виена. Не изпитваше потребност от него.
	Ала не й оставаше много време за самостоятелни излети, защото денят й беше запълнен с процедури и занимания. Той започваше сутрин още преди закуска с гимнастика, следваха медицински бани, сетне масажи и лек обяд. После задължителна почивка. Алма прекарваше часове в сектора за лежане. Помещенията за лежане бяха остъклени с цел защита срещу вятъра, духащ откъм морето, и строго разграничени на мъжки и женски. Тук се лежеше само по удобно долно бельо, затова пък сестрите ги увиваха грижливо в ленени чаршафи и вълнени одеяла. Те непрекъснато обикаляха и питаха дали дамите имат нужда от нещо — още едно одеяло, чаша чай, нещо освежаващо? Обикновено Алма лежеше тихо, приятно изнурена от предхождащите бани и масажи. Четеше много, купчината от прочетени книги до леглото й ставаше все по-висока, а си вземаше и допълнително от библиотеката към хотела. Дори намери време най-сетне да прочете любимия на Густав Достоевски. Мъжът й обожаваше този руснак и бе дал романите му на Алма. „Как може човек да е щастлив, ако на Земята има дори едно страдащо същество.“ Густав цитираше често това изречение на Достоевски, то беше негов постоянен спътник. А сега Алма лежеше в санаториума, четеше „Престъпление и наказание“ и се питаше как е възможно човек да стигне дотам като Разколников, който убива една лихварка, защото вярва, че притежава моралното превъзходство за това, а после се оказва неспособен да понесе собственото си деяние. Не би могло да съществува по-драстично противоречие между живота й в този защитен санаторен свят и разрушената душа на Разколников. Тя сложи пръст между страниците, за да размисли по въпроса, когато се появи млада, красива сестра, стъпваща на пръсти, и тутакси спечели цялото внимание на пациентките — беше време за пощата.
	Всички седнаха на леглата си, махнаха очилата за спане или оставиха четивото си настрана, според това кой с какво беше зает в момента. Чакаха да видят дали има нещо за тях днес.
	Младата сестра се спря пред Алма и й подаде писмо от Густав и още едно — от дирекцията на хотела. Тя ги пое, взе ножа за разрязване на писма, който носеше със себе си. Както обикновено Густав пишеше много и редовно. Той беше добре, момичетата също, майка й се грижеше за тях заедно с Фани. Преговорите с Хайнрих Конрид, директора на „Мет“, напредваха. Междувременно във Виена се множаха злобните вестникарски статии по негов адрес. Той беше приложил един пасквил, в който го обругаваха като „разрушителя на ансамбъла“.
	Алма огледа редиците на жените. Със сигурност някои от тях бяха прочели тази или други охулващи статии за Густав. А отсреща лежеше дамата, на която бе представена предишната вечер и която й бе казала с вдигнати вежди: „Аха, съпругата на директора на Императорската опера? Ние се отказахме от ложата си. Репертоарът на вашия мъж е прекалено…“ Алма усети, че й беше на езика да каже нещо като „негермански“ или „еврейски“, но после жената изрече: „необичаен. И как само се държи с певците“. На което Алма просто сви рамене.
	Тя взе второто писмо. Директорът на хотела я молеше в някоя от следващите вечери да даде клавирен концерт в тържествената зала за удоволствие на гостите и по тяхно желание. Нищо особено, просто няколко пиеси, които тя, Алма, естествено, можела да подбере сама. Тази идея му хрумнала, защото той и други гости я били чули да свири. Това беше вярно — щом намереше време, тя сядаше на пианото „Стейнуей“, намиращо се в отдалечено помещение, където обикновено нямаше никой. Там импровизираше и изливаше в мелодии мъката по нероденото си дете. Не беше предполагала обаче, че свиренето й е било забелязано. Тя взе отново писмото. Човекът питаше дали можел да разчита на съгласието й. Ако отговорът е да, щял да обяви събитието в хотелския вестник.
	— Направете го — промърмори под нос Алма и се облегна удобно назад. — Сигурна съм, че няма да пропуснете да се явите лично — додаде тя с поглед към дамата отсреща.


	Концертът се състоя няколко дни по-късно. Над Абация се бе разразила силна буря. Тътенът на гръмотевиците се наслагваше върху музиката, ярки светкавици осветяваха залата. В унисон с настроението Алма изпълни Вагнер, а на бис изсвири една песен от Рюкерт. За нея покани на пианото Филип, с когото се бе уговорила предварително. Двамата бяха хубава двойка, а Филип се оказа доста добър пианист. Накрая се изправиха пред публиката, хванати за ръка, и се поклониха. Аплодисментите нямаха край, младата жена усети върху себе си възхитени погледи, Филип не бе в състояние да скрие възторга си.
	— Не съм срещал жена като вас — призна й по-късно той. — Вие сте не само спортна и безстрашна, но също и музикална и креативна. Възхищавам ви се.
	На Алма й беше приятно от комплиментите му. „Щом спомага за успеха на моето лечение“, каза си с усмивка тя, но отблъсна недвусмислено всякакви опити за сближаване. Нямаше да допусне да се стигне дотам.
	След като се върна в стаята си, Алма стоя дълго край отворения прозорец — бурята бе отминала, облъхна я топъл вечерен въздух. Погледът й литна над морето, огряно от мека лунна светлина. „Сега всичко е наред — помисли си тя. — За първи път от много време съм щастлива. Дали защото тук съм напълно освободена от отговорност?“ Без Густав и момичетата тя се чувстваше почти като младата девойка, каквато беше навремето. Колко прекрасно беше най-после да се вслушва в собствените си потребности, вместо постоянно да се съобразява с прищевките и настроенията на съпруга си. А каква радост й доставяше музиката! Нямаше предвид концерта, много по-приятни бяха часовете на унес и мечти, които прекарваше сама на пианото „Стейнуей“, а пръстите й летяха по клавишите. Ако имаше още малко време, може би дори щеше да успее да намери отново нишката на някогашното композиране и да създаде нови произведения. Чувстваше, че се е запътила натам. Нужно й беше само още малко време. Още утре след закуска ще отиде отново в празната зала, за да свири. За целта щеше да избяга от процедурата с морска вода. Музиката й се отразяваше поне толкова добре, колкото и баните. Тя заспа, преизпълнена с радост.


>	Тридесет и шеста глава

	Два дни по-късно пребиваването на Алма в Абация бе внезапно прекъснато. От Виена дойде новината, че Гуки е сериозно болна. Скарлатина! Само това пишеше в телеграмата. Младата жена изпадна в паника, нахълта в дирекцията и се опита да се свърже по телефона с Густав, но по жицата не се чуваше нищо, освен пращене и бучене. Още два пъти поръча разговор, все с един и същ отчайващ резултат. Накрая беше принудена да се откаже, ако искаше да хване следобедния влак. Камериерката бе стегнала куфарите и те бяха вече на гарата. Алма дори не намери сили да се сбогува. Написа набързо няколко реда до Филип Пенлеве, после беше крайно време да се качва на влака.


	През цялото пътуване тя седеше изправена, като сраснала се със седалката, макар мислите в главата й да препускаха лудо. „Моля те, направи така, че Гуки да оздравее! Моля те, направи така, че Гуки да оздравее! Моля те, не ми отнемай Гуки!“ Тези думи преминаваха през главата й като безкрайна лента. Към тях се прибави още една: „Густав е виновен! Нали той композира _Надгробни песни за децата_? Как посмя да предизвиква по такъв начин съдбата?“. Тя му бе отправила тежки упреци за това, а сега лошите й предчувствия се оправдаваха. Алма се помъчи да си спомни всичко, което знаеше за това заболяване. Скарлатината беше болезнена, заразна и можеше да бъде опасна за децата. Гуки бе толкова мъничка! Ами ако се разболееше и Пуци?


	Густав я посрещна на гарата във Виена.
	— Не се тревожи, състоянието й се подобрява — бяха първите му думи.
	Ала Алма не искаше да се успокои. Когато най-сетне застана до леглото на малката си дъщеря, от ужас закри с длани устата си, за да не изкрещи. Телцето й беше осеяно със сълзящи гнойни пъпчици, езикът — огненочервен; Ана беше слаба и дремеше. Ако Густав смяташе, че вече е по-добре, колко ли болна е била преди това? Просто не й се мислеше.
	— Мамо — прошепна Гуки и се опита да протегне ръчички към нея.
	Алма я вдигна от леглото и я сложи в скута си. Детето гореше от треска. Майката отметна косата от влажното й челце. Гуки въздъхна и заспа в ръцете й.
	— Къде е Мария? — прошепна Алма, за да не я събуди.
	— При твоите родители. Там е на по-сигурно място.
	Тя кимна.
	— Трябва да се пазим — каза Густав вечерта, когато седнаха да си починат. Ана спеше в леглото си.
	— Какво имаш предвид?
	— Разбрахме се Пуци да остане при родителите ти. Мама е съгласна. А аз ще живея в хотел „Империал“ през следващите седмици. Само докато отмине опасността от заразяване. Отпратих Фани при родителите й. Полди ще остане с теб.
	Алма кимна. Нямаше да се отделя от Ана.
	През следващите седмици тя се докарваше до пълно изтощение, но това дори не й правеше впечатление — задачата й бе да се грижи за болното си дете. Мъчеше се да свали температурата с компреси на глезените. В средата на май настъпи истинска гореща вълна и тя имаше чувството, че ще се задуши в апартамента. Готвеше любимите ястия на Ана и я хранеше, четеше й и й разказваше приказки. Когато детето се почувства малко по-добре, тя се осмели да отвори прозорците, за да влезе свеж въздух. Полди й помагаше неуморно. Густав наминаваше редовно, за да се осведоми за положението, но винаги оставаше за малко, след което се връщаше на работа и в хотела.
	През два дни тя оставяше за кратко Ана сама и отиваше да види Пуци у майка си на Хое Варте, но всеки път се боеше да не я зарази. Възможно беше тя да е преносител на болестта, въпреки че не я бе поразила.


	През тези седмици сестра й се оказа незаменима помощница. Тя се бе завърнала от Щутгарт във Виена с мъжа си Вилхелм Леглер. Бяха си построили къща също на Хое Варте, проектирана от самия Йозеф Хофман. Алма се радваше неимоверно, че Гретъл се е взела в ръце. Беше дори толкова стабилна, че можеше да й помага. Понякога бе достатъчно самото й присъствие, за да прогони самотните часове на Алма в апартамента. Синът на Гретъл, кръстен на баща си, на когото викаха Вили, беше само няколко месеца по-голям от Пуци. Гретъл разбираше тревогата на Алма за болното й дете.
	— Дали и ние ще си имаме къща един ден? — попита тя Густав вечерта, докато лежеше на канапето, положила глава в скута му. Беше изтощена от грижите около Гуки и копнееше за спокойствие. Съпругът й отново живееше у дома, защото детето се подобряваше и опасността от заразяване бе отминала.
	— Та нали вече имаме нашата къща в Майерниг — възкликна той. — А като заминем скоро за Америка, няма да ни трябва къща във Виена. Прав ли съм? — Той сведе поглед към нея.
	— Разбира се, че си прав — отвърна Алма, макар да имаше предвид друго. Къща, място, на което да се чувства у дома си, на което всичко да е наред и да бъдат заедно като семейство.


	През следващите седмици тя все по-често търсеше компанията на Гретъл и се чудеше колко утешително й действа близостта със сестра й. Двете се разбираха без много думи, имаха едни и същи спомени и си приличаха въпреки всички различия. И двете бяха омъжени за хора на изкуството, така че Гретъл разбираше какво има предвид Алма, когато се оплаква от обсебеността на Густав от музиката. Вилхелм жънеше първите си успехи като художник, той беше от групата около Климт и участваше в изложби с тези творци.
	— Нашите мъже слагат изкуството на първо място, после дълго време няма нищо, и чак тогава сме ние — каза тя.
	— Но без нас те са нищо — настоя Алма.
	— И аз все това си повтарям.
	Когато Гуки се подобри, сестрите тръгнаха на разходки и кратки излети с децата. Позволяваха на малките да яздят магарета в парка, а в неделя ходеха на детските въртележки в Пратера. Алма запази най-прекрасни спомени за тези дни. Гуки беше добре, пищеше от радост на въртележката. Пуци се радваше най-после да бъде отново с майка си. Малкият Вили с костюмче и вратовръзка се държеше с братовчедките си като същински миниатюрен рицар. Алма и Гретъл седяха на една пейка пред верижната въртележка и наблюдаваха децата си.
	— Добре се забавляват — каза Гретъл.
	— Както ние навремето в „Планкенберг“ — додаде Алма.
	Летата в „Планкенберг“, когато баща им беше още жив, бяха най-хубавият период от детството им. Спомниха си историята с призрака, който ги беше уплашил, а на следващото лято бе изчезнал.
	— Аз ли? Не, това беше ти! — през смях извика Гретъл. — Никога не бих посмяла да направя такова нещо!
	Алма наблюдаваше внимателно сестра си, но не откриваше никакви признаци на меланхолия или обърканост. На Гретъл просто й допадаше да бъде майка, тя се грижеше много добре за своя Вили.
	Вечерта, когато се върна вкъщи с Мария и Ана, тя се почувства уморена. По пътя към къщи Гуки бе започнала да хленчи, бузките й бяха горещи, но сега момичетата бяха в леглото и спяха.
	— Изглеждаш бледа. Грижите около Гуки те умориха — с лека загриженост каза Густав.
	Вярно беше. Тенът от Адриатика отдавна бе отстъпил пред нездрава бледност. Продължителното затворничество в жилището не й се отразяваше добре.
	— Някой трябва да се грижи за Гуки.
	Густав беше сломен.
	— Скоро всичко ще се оправи, преговорите с Конрид почти приключиха. Остава да реша едно: или четири години да прекарвам зимното полугодие в Ню Йорк срещу сто двайсет и пет хиляди крони годишно, или ежегоден гастрол за шест до осем седмици срещу хонорар от петдесет хиляди крони. Какво да правя?
	Алма се зарадва, че той сериозно я пита за съвет. Лично тя вече беше решила. Искаше да прескочи смело през Атлантическия океан, защото се надяваше, че тогава много неща ще се променят. Заедно си представяха едно блестящо бъдеще в Ню Йорк. Щяха да оставят зад гърба си конфликтите в Операта и скръбта по нероденото си дете и най-после да имат повече време един за друг. Щяха заедно да откриват Ню Йорк.
	— Ще ходим на театър, по музеи! Ще видим модерните сгради. Всичко там е ново, не е така претрупано с кич като тук — мечтаеше Густав.
	Алма се радваше най-много, че най-после ще бъде сред хора. Когато Густав й разказваше как бил с приятели в ресторант или възхваляваше постановките в Операта, тя занемяваше. Как й се искаше да му тръсне в лицето колко много й липсва всичко това! В течение на седмици бе напускала жилището им най-много, за да отскочи до майка си. А в Операта не беше стъпвала от цяла вечност.


	На 21 юни Густав подписа договора с „Мет“. През есента всички щяха да се качат на кораба за Америка. Гуки беше почти здрава, Алма се окуражи. Отново живееха като семейство, както му беше редът, а лятото в Майерниг чукаше на вратата. След края на оперния сезон Густав замина сам, защото Гуки не бе достатъчно укрепнала да пътува.
	В началото на юли най-сетне всички се събраха край Вьортерзее. Алма беше изтощена, но изпълнена с оптимизъм. Ана беше добре, момичетата се радваха на площадката си за игра пред къщата. А след лятото щеше да започне новият им живот в Америка.


>	Тридесет и седма глава

	Алма обикаляше бавно стаите на вила „Малер“, за да влезе отново във владение на къщата, нали от цяла година не бе идвала тук. Но всичко бе непроменено и добре познато. Антон и жена му Хилде бяха почистили и подредили, всичко беше идеално. В стаята й дори имаше огромен букет божури, набрани от храста, който растеше в градината откъм улицата. Алма надуши аромата на бледорозовите цветчета още щом стъпи в къщата. Малкият жест на внимание ненадейно я накара да се просълзи. „Хайде, стига“, каза си тя, избърса тайно бузите си и реши да благодари на Хилде. Не за първи път констатираше, че през последните седмици е станала особено впечатлителна за подобни неща. Грижите около Гуки и дългата самота бяха изострили нейната чувствителност, тя имаше нужда от малки доказателства, че някой мисли за нея, и копнееше за тях. Толкова й бяха липсвали тези дребни неща, които доставят радост, с болка осъзна тя при вида на божурите. Както винаги Густав беше потънал в работа, а подготовката за ангажимента в Ню Йорк допълнително го държеше в напрежение. Алма проявяваше разбиране, но я болеше, задето една приходяща чистачка е помислила за нея и й съчувства повече, отколкото собственият й мъж.
	Тя отвори вратата към терасата, за да нахлуе летният въздух. После продължи обиколката си. Тук-там вземаше в ръка нещо, издърпваше чекмедже или вадеше книга от рафта. С нетърпение очакваше дългите летни вечери, в които щяха да седят с Густав в градината или да предприемат някоя от любимите й разходки с лодка. Вдигна капака на пианото и погали клавишите. Щеше да свири, стига да не смущаваше мъжа си. През последните седмици музиката й беше липсвала особено остро, след като в Абация бе намерила отново пътя към нея и за пореден път бе установила, че свиренето на пиано е нейният живот. Ала във Виена искаше да посвети цялото си внимание на болната Гуки и се боеше, че докато седи на пианото, няма да я чуе как плаче. Затвори капака и излезе на горната тераса, за да се полюбува на прекрасната гледка към езерото — ширнало се пред нея, наситено синьо, то й действаше успокояващо. Въздъхна с облекчение, после отиде при децата, които лудуваха в градината.
	Тя сложи двете момичета да си легнат по-късно от обикновено, но навън беше толкова приятно и спокойно. Когато понечи да облече нощницата на Мария, откри червени петна под мишниците й.
	— Густав! — изкрещя панически младата жена.
	На следващата сутрин повиканият лекар потвърди това, от което се опасяваше тя: и Мария се беше разболяла от скарлатина.
	Алма се разтревожи, но не прекалено — нали при Гуки всичко се беше разминало. Надяваше се чистият въздух в Майерниг да ускори оздравяването. На седми юли отпразнуваха рождения ден на Густав — ставаше на четирийсет и седем години. Алма подготви малко празненство. От Виена дойдоха родителите й и доведоха Алфред Ролер и жена му Милева. Прекараха деня весело, свириха много на пиано, пяха и си хапнаха добре. Вечерта седнаха в градината, осветявана от цветни лампиони и безброй светулки. Въздухът, беше топъл, над главите им пееше славей. Всички бяха омагьосани от красотата на тази нощ и не искаха да си лягат.
	През нощта Алма отиде да нагледа Пуци — малката се мъчеше да си поеме въздух.
	— Мамо — изплака тя, ала нямаше сили да я обвие с ръчички. Гърлото й беше подуто и обложено с бели налепи. Дъхът й миришеше странно, някак сладникаво. Младата жена изпадна в ужас.
	Отново повикаха доктора.
	След като прегледа Мария, той покани Алма и Густав в съседната стая. Това не предвещаваше нищо добро. Майката беше вцепенена от страх.
	— Имам лоши новини. Детето има не само скарлатина, но и дифтерит.
	Алма го погледна с недоумение.
	— Как смеете да говорите подобни неща! — възкликна тя, а в очите й проблесна омраза.
	Лекарят вдигна помирително ръце.
	— Искрено съжалявам, госпожо Малер. Разбирам, че тази диагноза е ужасна за вас…
	Ала тя вече не го слушаше — спусна се към Густав и го заудря с юмруци по гърдите.
	— Не е истина! — крещеше отново и отново. — Кажи, че не е истина!
	— Алма, Алмши, моля те! — Съпругът й успя с мъка да задържи ръцете й и я прегърна здраво, за да не може да го удря.
	Алма се сви в прегръдката му, ала Густав продължаваше да я стиска.
	— Дифтерит — прошепна тя. — Ангелът удушвач на деца…
	— И няма място за съмнение, така ли? — обърна се бащата към лекаря и се прокашля.
	— За жалост, няма. Дъщеря ви проявява всички симптоми, а в гърлото й успях ясно да видя типичните сивкави налепи.
	— Какво можем да направим? — попита Густав.
	Алма вдигна обнадеждено поглед и видя как лекарят поклати със съжаление глава.
	— Опасявам се, нищо. Можем само да се опитаме да предотвратим по-нататъшното подуване на дихателните пътища. Студени компреси, сладолед… А после ни остава единствено надеждата. — Той се поколеба. — Ще дам на жена ви успокоително, за да може да спи.
	Тази забележка накара Алма да си възвърне силите.
	— Не искам никакво успокоително — с ясен глас отсече тя и се изтръгна от обятията на Густав. — Не се тревожете, вече се успокоих. Няма да спя, трябва да бъда до Пуци.
	След като лекарят си тръгна, Алма и Густав, зашеметени, останаха пред детската стая.
	— Скарлатината е достатъчно опасна, а сега и дифтерит… — промълви тя.
	— Къде може да се е заразила? — попита Густав.
	— Искам друг доктор. Не вярвам на този селски лекар. Студени компреси и сладолед! Трябва да има нещо друго.
	— Алма, знаеш колко е опасна тази болест — възрази Густав. — Трябва да се надяваме.
	— Точно защото го знам, искам да опитаме всичко. Ти познаваш толкова много хора, ти си прочута личност. Направи нещо! Спаси дъщеря ми! — Гласът й прозвуча твърдо и неумолимо. Това не беше молба, а заповед.
	Густав потърка чело и се замисли.
	— Неотдавна, докато бях в Берлин, прочетох нещо във вестника. В „Шарите“* имало лекар, който изследвал дифтерита. Споменаваше се за някакъв серум…
	[* „Шарите“ — букв. любов към ближния, милосърдие — комплекс от клиники, разположен в четири района на Берлин, най-голямата болница в Европа. Университетска клиника на университета „Хумболд“ и на Берлинския свободен университет. Основана през 1710 г. от крал Фридрих Вилхелм. — Б.пр.]
	— Още днес да пишеш до Берлин! — нареди Алма. — Веднага!
	От стаята се чуха стенанията на Пуци. Алма се втурна към леглото й, Густав я последва.
	— Заедно ще се справим — увери я той.
	Жена му не отговори. „Заедно — помисли си тя. — Както беше с Гуки, когато ти се изнесе и отиде на хотел?“ Сама се уплаши от студенината си, но не можеше другояче. Сега беше важна единствено Пуци.
	Докато будуваше цяла нощ край леглото на болната си дъщеря, Алма премисляше всички възможности. Как да й помогне? Дали да не я закарат при специалист във Виена? Един поглед към Пуци й беше достатъчен, за да разбере, че това е невъзможно. Температурата на детето продължаваше да се покачва, майката я мереше през час. Пътуването до Виена би било твърде опасно. На следващия ден състоянието й се влоши още повече. Гласът й стана грачещ, до вечерта изобщо вече не можеше да говори и постоянно се унасяше в сън. Над езерото бушуваше буря след буря, обагряйки вечерното небе в кървавочервено.
P>
	… В такова време, в този ужас
	не бих децата пуснал вън…
P$
	Алма се удари с юмрук по челото, за да избие от главата си тези редове от „Надгробни песни за децата“ на Рюкерт, ала те се бяха загнездили в ума й и я измъчваха.
P>
	В такова време, в този ужас
	не бих децата пуснал вън.
	Тревожех се, че утре ще умрат,
	но туй сега е само сън.
P$
	Откъде беше взел Густав толкова жестокост, че да създаде музика към тези слова?
	През следващите дни кошмарът продължи. Алма току-що беше оставила зад гърба си същите преживявания с Гуки: безсънните нощи, болките в гърба, страхът, надеждата, която припламваше, а после отново угасваше след поредния пристъп на мъчителна кашлица. Повикаха още един медик — доктор Блументал, районния лекар. Той не скри тревогата си от тях.
	— Чухме за някакви изследователи от „Шарите“, които разработили серум — подзе Алма.
	— Имате предвид доктор Беринг*1 и Паул Ерлих*2 ли? — Доктор Блументал сбърчи чело. — Хм, разбира се, и аз съм чувал за тях. Обаче най-настоятелно ви съветвам да не го правите. Резултатите са още твърде неясни. Нали не искате да изложите на опасност дъщеря си…
	[*1 Емил фон Беринг (1854–1917) — германски физиолог, първият носител на Нобелова награда за физиология и медицина (1901). — Б.пр.]
	[*2 Паул Ерлих — германски химик, имунолог, лекар, основател на химиотерапията. Заедно с Иля Мечников получава през 1908 г. Нобелова награда за създаването на имунологията. — Б.пр.]
	— Да я изложим на опасност ли? — кресна му Алма. — Нима дъщеря ми не е в опасност сега?
	— Доставете този серум! — каза Густав с тон, нетърпящ възражения.
	Алма го погледна с благодарност и отново седна край леглото на болната си дъщеря.


	Три дни по-късно Пуци започна да се задушава. Всяко вдишване й причиняваше мъки, хриповете й се чуваха чак в съседния коридор. Алма беше вкаменена. Поради крайното си изтощение възприемаше всичко като през гъста мъгла, ала пресекливото дишане на Мария все пак стигаше до нея. Тя изпитваше адски мъки, задето бе принудена да гледа безпомощно, без да може да облекчи някак състоянието й. Беше безкрайно уморена, под очите й имаше дълбоки сенки, през последните дни почти не бе хапвала нищо и изобщо не бе спала. Сега обаче се стегна — преследваха я свирещото дишане и безпомощният, умолителен поглед на детето.
	Ана Мол, която бе дошла да помогне, я умоляваше да си почине.
	— Няма смисъл да се разболееш и ти.
	Но Алма не напускаше поста си до леглото на Мария. Ако ще да припадне от изтощение, пак нямаше да мръдне от това място. Всеки път, когато Пуци се събуждаше за миг от унеса, майката виждаше паниката в очите й, задето не може да диша, и се заемаше да я успокоява и да пропъжда страховете й.
	— Тук съм, Пуци, никъде няма да ходя. Не се бой. Скоро ще си по-добре. Тук съм…
	Понякога Густав сядаше до нея — това бяха кратките моменти, в които тя си позволяваше да затвори очи и да изпадне в полусън.
	Вечерта задъханото хъхрене на Мария стана още по-непоносимо. Детето се бореше буквално за всяка глътка въздух. Алма седеше до леглото й и й държеше главата, за да я облекчи. Погледна през прозореца — чучулигите пееха радостно, синьото небе сияеше. Летен ден като от книжка с картинки. „Как се съчетават двете неща — запита се тя, — тук, вътре, едно невинно дете се бори със смъртта, а навън кипи живот?“ Влезе доктор Блументал. Алма му отстъпи място да прегледа Мария. Когато се изправи, той предложи да направи разрез на трахеята.
	— В противен случай дъщеря ви ще се задуши — поясни той.
	Алма се вторачи в него, изпълнена с омраза. Пуци отдавна нямаше сили да плаче. Дишането й беше накъсано, личицето — зачервено от напрягане и от страх. Преди да хване ножа, за да постави тръбичката, която трябваше да помага на Пуци да диша, доктор Блументал я отпрати от стаята.
	— Гледката не е за майки, моля, излезте — подкани я той.
	Алма се спря в коридора, откъдето чуваше хриповете и стоновете на дъщеря си. Те отекваха в ушите й и надхвърляха силите й. Тя отиде в стаята на Густав с намерението да го събуди. С ръка върху дръжката на бравата обаче размисли и се отказа. Изтича навън и се спусна към езерото, където даде воля на отчаянието си и крещя, докато пресипна.
	Мария се мъчи и през следващите ден и нощ. Издъхна в ранното утро на 12-и юли.
	Алма бе изпаднала във вцепенение. Не й бяха останали сълзи. Просто седеше и се взираше пред себе си, без да възприема каквото и да било. Не реагираше, не говореше. Този път доктор Блументал й би инжекция, тъй като намери състоянието й за обезпокоително. Тя не се възпротиви, когато я занесоха в леглото.
	На следващия ден Густав я изпрати с майка й на разходка край езерото — направо ги изгони от къщата. Младата жена не попита защо и се подчини. Все още беше в ступор и изпитваше благодарност, когато някой й казваше какво да прави. Чак когато застана на брега на езерото, й проблесна една мисъл. Дълбоките води й подействаха примамливо. Тя пристъпи по-близо до езерото, водата нахлу в обувките й. Прииска й се да направи още една крачка, щеше да бъде съвсем лесно. Не изпитваше страх, ако продължеше да върви напред, никога вече нямаше да усеща страх и болка. Всичко щеше да е приключило. В този миг до ушите й стигна ужасеният вик на майка й. Алма извърна поглед и видя това, което виждаше Ана Мол: Густав идваше от къщата към тях. Досега не го бе виждала такъв: лицето му беше разкривено от болка, приличаше на маска. А после Алма разбра какво бе ужасило така майка й и съпруга й: от къщата изнасяха малкия бял ковчег и го товареха в катафалката.
	Алма се срина. Толкова близо беше до водата, че цялата й пола подгизна.


	Когато дойде на себе си, лежеше на канапето в дневната, а доктор Блументал бе надвесен над нея. И Густав беше там. В объркването си за миг бе забравила, че Пуци е мъртва. После всичко я връхлетя с нова сила и й се прииска отново да изпадне в несвяст.
	— Сърцето ви е здраво, обаче сте напълно изтощена. Трябва ви спокойствие.
	Алма махна с ръка, но докторът беше непреклонен.
	— Не се предавайте. Имате още една дъщеря, която се нуждае от вас.
	— Болна ли е? — попита съкрушената жена.
	— Не, добре е, не се тревожете. Обаче има нужда от вас, сега повече от всякога.
	— Прегледайте мъжа ми — каза Алма във внезапен пристъп на страх. Ами ако Густав беше болен? Ако се беше заразил? Сама не знаеше какво я наведе на тази идея. Интуицията й казваше, че е здрава, но я връхлетяха опасения за семейството й, за Густав. Тя се надигна.
	— О, да, направете го. Жена ми има нужда от добри новини — обади се Густав.
	Той легна на канапето, на което бе лежала тя допреди малко, а доктор Блументал го преслуша и прегледа. Това продължи доста, той взе пак стетоскопа, помоли мъжа й да вдишва и издишва и се намръщи. Алма започна да се тревожи. Нещо не беше наред. Накрая лекарят се изправи малко тромаво и съобщи:
	— Ами… Нямате основания да се гордеете с такова сърце.
	— Какво значи да се гордея? От доста време го притежавам — възрази Густав в слаб опит да разведри атмосферата.
	Доктор Блументал се закашля продължително.
	— Говоря ви най-сериозно. Чувам сърдечни шумове, на които не им е там мястото. Незабавно трябва да се прегледате при специалист. Съжалявам, че не мога да ви съобщя по-добри новини, особено предвид обстоятелствата.
	Алма му хвърли поглед, изпълнен с отчаяние. Чувстваше се абсолютно празна. Какво престъпление бяха извършили, за да ги сполетят толкова нещастия?


	Густав взе следващия влак за Виена, за да се консултира с доктор Ковач, който беше преглеждал Ана Мол. С него замина Рихард Непалек, добър приятел на семейството, когото Алма наричаше „чичо“ и който в най-тежките дни бе дошъл в Майерниг, за да ги подкрепи.
	Младата жена не осъзнаваше напълно какво се случва. Тя функционираше, движеше ръце и крака, грижеше се за Ана, но мислено не беше тук. Още беше в шок. Най-напред смъртта на Пуци, а сега диагнозата на Густав и собственото й изтощение. Твърде много й се събра.
	Густав пишеше писма от влака, а после и от Виена. Същата вечер й съобщи, че е пристигнал благополучно в хотел „Империал“. На следващия ден сподели, че е спал чудесно. _Чувствам се много добре._ В други времена Алма щеше да се смути от тази прекомерна веселост, но сега тя, както и всичко останало, почти не стигна до нея. Смачка равнодушно писмото. Това беше начинът на Густав да я утеши и да заглуши собствения си страх от консултацията при доктор Ковач. Този страх се оказа напълно основателен, защото сърдечният специалист установи вроден двустранен порок на сърцето. Многото „възпаления на гърлото“, които в течение на години бе преборвал с парни бани и хапчета, но никога не бе излекувал напълно, бяха отслабили сърдечните стени. За ужас на Густав лекарят му забрани всякакъв вид спорт. Дирижирането било достатъчно уморително, всичките му физически сили щели да му трябват за това.


>	Тридесет и осма глава

	През безкрайните, тъжни месеци между смъртта на Мария през юли и заминаването за Америка през декември Алма се чувстваше като бездомница. Бяха избягали презглава от Майерниг — невъзможно бе да останат и ден повече в дома, където бе умряла Мария. Преместиха се в къща в Шулдербах, Тирол. Красивата природа облекчаваше раните за няколко кратки мига, ала неизмеримата болка оставаше.
	Често Густав я заварваше да стои апатично до някой прозорец или пред лавиците с книги, потънала в скръб.
	Тя идваше на себе си едва след като той я заговаряше предпазливо и я докосваше по рамото или ръката, ала малко по-късно отново се отдаваше на мрачни мисли. В главата й светкавично изникваше онзи момент край езерото, когато бързата смърт й се бе сторила тъй примамлива. „Не бива да мисля за това, не бива да го допускам. Длъжна съм да остана с Ана и Густав“, повтаряше си тя. Но имаше и ситуации, в които отново изпитваше надежда и които дори възприемаше положително, гледайки някоя природна хубост или чувайки смеха на Гуки. „Твърде млада съм, за да се предам. Животът ми готви още толкова много неща — с плаха усмивка си мислеше тя. — Аз не съм като сестра ми. Не искам да съм толкова слаба!“ Но този номер не действаше винаги. В най-мрачните моменти всичко й натежаваше твърде много, а скръбта по Мария беше просто съкрушителна.
	Диагнозата на Густав не облекчаваше положението. Той изведнъж започна да се страхува, че ще умре. Лекарят му беше забранил да излиза на екскурзии, да кара лодка или велосипед. Вместо това трябвало отново да се научи да ходи нормално, отначало пет минути, после десет, докато свикнел. Това вбесяваше Алма. Той, който имаше нужда от всекидневните си разходки с обичайната маршова стъпка! Сега, когато излизаше на разходка с нея, мъжът й често спираше внезапно и с боязън проверяваше пулса си, а тя слушаше дали бие нормално сърцето му. Не можеше да се мисли за по-продължителни излети, камо ли за екскурзии в планината. Точно както се бе опасявала Алма, физическото бездействие изнервяше Густав и, което беше още по-лошо, пречеше му да работи. За него редуването на закаляването, стигащо до изтощение, с творческата дейност, представляваше неделимо цяло. Ако липсваше едното, не вървеше и другото. Младата жена не можеше да го гледа как се мотае из къщата в отвратително настроение, неспособен да утеши себе си, камо ли нея. Тя все по-често бягаше, като предприемаше дълги, самотни екскурзии, за да се поразсее. Най-доброто лекарство, както винаги, би била музиката, но това беше невъзможно, понеже Густав беше винаги около нея.
	В този ден тя тръгна малко след изгрев-слънце. Не бе успяла да поспи и на бърза ръка бе станала. Когато излезе пред къщата, слънцето тъкмо се издигаше над планинската верига и обвиваше пейзажа в розово було. Над поляните лежеше лека утринна мъгла, още беше приятно хладно. Без да се замисли, Алма тръгна право срещу слънцето, а под голите си нозе усещаше влажната трева. Вървяла бе повече от половин час, когато бръкна в джоба на жакета си и откри сгънатата партитура на клавирна пиеса от Йоханес Брамс. Как се бе озовала там? Тя се спря и изглади хартията. В нанесените бележки разпозна почерка на Густав и се сети, че преди известно време той се бе занимавал сериозно с този композитор, за да изучи техниката му. Алма се огледа къде да седне и откри голям заоблен камък. Настани се на него и зачете нотите. Музиката се оформяше в главата й. Без да му мисли, тя положи ръце върху въображаемите клавиши и задвижи пръсти, следвайки нотите. После се плъзна направо върху тревата и използва камъка за клавиатура. В главата й звучеше музика, тя изсвири пиесата още веднъж, по-бързо, защото Густав бе надраскал такова указание. _Виваче_, пишеше с въпросителна там. Алма ускори темпото и установи, че мъжът й е бил прав.
	Продължи „да свири“. След пиесата от Брамс изсвири собствените си песни, чиито ноти знаеше наизуст. Люлееше се в такт и пееше за себе си, сама, но не и самотна сред грандиозната природа в тази искряща утрин.
	По някое време я заболя гърбът и тя отново дойде на себе си. Надигна се с мъка и се протегна. Пред нея се простираше величественият планински пейзаж, потопен в мека утринна светлина, а в нея отекваше музика.
	„Какво се случи току-що?“, запита се тя. Беше преизпълнена с щастие от преживяването. Тази беззвучна свирня не можеше да замести истинския инструмент, но все пак Алма се бе доближила до своята музика.


	Един следобед им дойде на гости Алфред Ролер, който донесе на Густав текстове за песни — китайски стихотворения, които германецът Ханс Бетге* бе превел под заглавие _Китайската флейта_. Безкрайно тъжните стихотворения докоснаха Густав в собствената му скръб. Той ги четеше и препрочиташе на Алма и накрая му хрумна да напише музика към тях.
	[* Ханс Бетге (1876–1946) — немски поет, преводач на източна литература. Сборникът „Китайската флейта“ (1907) бил продаден в тираж 100000 екземпляра и до днес е преиздаван 30 пъти. По стихове от тази книга са писали музика Г. Малер („Песен за Земята“), Р. Щраус, К. Шимановски, А. Шьонберг, А. Веберн, К. Пендерецки и др. — общо над 160 композитори. Бетге превеждал също арменска, турска, японска, арабска, индийска и персийска лирика. — Б.пр.]
	Задълбочен в тази идея, съпругът й забрави рождения й ден на 31-ви август. Извини се, не намерил време да й купи подарък, по-късно щял да се реваншира. Алма въздъхна примирено. Смяташе да му напомни да изпълни обещанието си. После обаче реши друго.
	— Твоят подарък за мен ще бъде, ако отново започнеш да композираш. Трябва да си възвърнеш вътрешното равновесие — каза му тя.
	Густав я целуна с благодарност, преди да отиде в кабинета си. Малко след това тя го чу да свири на пианото. Той остана там дълги часове, а през дебелата дъбова врата проникваха съвсем нови мелодии. Очевидно мъжът й бе намерил начин да даде израз на тъгата си. Музиката му помагаше да отпъди мисълта за огромната загуба. За първи път след смъртта на Пуци Алма почерпи надежда; в други моменти скръбта я сломяваше, но я обземаше и гняв. Защо той не й позволяваше и тя да намери такова спасение? Толкова й беше нужно! Трябваше да се справя не само със собствената си болка, но и с тъгата на дъщеря си. Сърцето й се късаше всеки път, когато малката Ана викаше сестра си: „Махия?“.
	Гуки не разбираше какво се е случило, а Алма й завиждаше за това. Понякога успяваше да я залъже, че играят на криеница и Мария ще се появи след малко. В други мигове просто избухваше в сълзи, така че се налагаше да дойде Фани и да утеши Ана.


	В някои дни Алма чувстваше болката почти физически. Гърдите я стягаха, всяка крачка изискваше сили, каквито нямаше. Трябваше да се насилва за всичко — да стане, да се храни, да живее. Майка й, която я бе подкрепяла още в Майерниг, дойде за няколко дни от Виена, за да бъде до нея. Гретъл също я посети, но този път не й беше от помощ. Алма не можеше да понася около себе си майки, чиито деца бяха живи.
	Би искала да има до себе си Густав и неговата подкрепа. Ала Густав беше задълбочен в работата си. Когато Алма го викаше за вечеря, отвръщаше: „Ей сега идвам“, но моментално забравяше. Младата жена се радваше, че съпругът й отново композира, но така й се искаше той да забележи и нейната болка и да я подкрепи — сега, когато сам се чувстваше поукрепнал. Такъв си беше Густав — просто не виждаше от какво има нужда тя и колко ужасно се чувства.
	Алма намери нещо като покой в самотните си планински разходки. След онзи случай с партитурата на Брамс си бе създала навика да носи със себе си ноти, които да просвирва в главата си. Колкото ценеше тези моменти на самота и потапяне в музиката, толкова депресиращо й действаха те. Как бе допуснала нещата да стигнат дотук? „Всеки страда сам за себе си — каза си тя. — Защо не можем да си помогнем взаимно?“


	През някои вечери седяха заедно и крояха планове за Ню Йорк. Тези редки случаи бяха единствените моменти, в които намираха пътя един към друг.
	— Реши ли нещо за Гуки? — попита я Густав и взе ръката й.
	Алма въздъхна.
	— Иска ми се да я оставя при мама. Толкова й липсва сестра й, а пък ако на всичкото отгоре я заведем в един чужд свят, където дори няма да разбира езика…
	— Добре. Ще направим така. У мама поне ще има до себе си Мария.
	Алма потръпна при споменаването на това име. Защо природената й сестра трябваше да се казва като мъртвата й дъщеря? Това често бе предизвиквало объркване, затова и обикновено наричаха нейната Мария „Пуци“. Тя се разплака. Густав я прегърна и помилва по гърба, след което Алма се разрида бурно. Сякаш се бе отприщил бент и всички сълзи, сдържани досега, се изляха от нея. Мъжът й разбираше чувствата й и просто я държеше в обятията си.
	— Моята Алмши — с нежност изрече той, — моята обичана Алмши.
	Алма се вкопчи в него, все още плачеща; надуши привичната миризма и почувства тялото, което познаваше толкова отдавна. После вдигна глава и впи устни в неговите. Той реагира веднага и те се целунаха с отдавна забравена възбуда. Целувките му имаха солен вкус — от нейните сълзи.
	— Алмши — каза отново Густав, но този път прозвуча като стон. Потърси гърдите й под жакета и когато не успя да разкопчае безбройните малки, облечени с плат копченца, задърпа нетърпеливо роклята. Алма простена и се облегна назад, за да може той да я съблече. Густав й се нахвърли и в тази страстна прегръдка те намериха забрава и утеха.


>	Тридесет и девета глава

	Густав бе заминал преди тях за откриването на оперния сезон, а в началото на септември Алма и Ана също се завърнаха във Виена. Както всяко лято апартаментът на Ауенбругергасе беше прясно боядисан. Младата жена бе попитала дали е нужно това, нали щяха да заминат за Америка, но Густав имаше идеята да запазят това жилище за престоите си във Виена. В крайна сметка й беше все едно, както толкова много неща по това време.
	Оставаха й още три месеца във Виена, преди да се качат на кораба. Алма се радваше на всякакъв вид занимания, които я отвличаха от траура й. Тя правеше това, което винаги умееше най-добре: организираше ежедневието, с жар и разсъдливост се грижеше за всичко, правеше планове, нищо не забравяше и създаваше условия на своя съпруг да се занимава необезпокояван с делата си. Зае се да изготвя дълги списъци, в които отбелязваше какво да вземат в Америка и какво да остане във Виена. Кухнята следваше да се почисти и изпразни, мебелите да се покрият. Срещаше се с малцината приятели, които можеше да понася в болката си. И свиреше на пианото. Щом Густав напуснеше дома им, за да отиде в Операта, тя сядаше на инструмента. Свиреше любимите си композитори, разбира се, Вагнер, но по-често — елегичните песни на Шуман и Шуберт. Понякога просто седеше и импровизираше тъжни мелодии и минорни поредици. Унасяше се в музикалните си мечтания, които я откъсваха от мъката. Много внимаваше обаче Густав да не узнае за това. Не че имаше угризения на съвестта, защото дори да композираше, то не беше за сметка на задълженията й. Освен това го правеше само за себе си. Дори не записваше хрумванията си. Това изобщо не можеше да се нарече композиране. Нали все пак му беше дала обещание преди брака им.


	Със сутрешната поща пристигна писмо от Вилхелм. Алма го отвори с предчувствие за нещо лошо — обикновено й пишеше Гретъл, а не нейният мъж. Писмото се състоеше от няколко реда и тя разбра съдържанието с един поглед, макар да би дала всичко, за да не научава тази новина. Гретъл се опитала да се самоубие и била настанена в психиатрична клиника. Не се посочваха подробности. Младата жена закри с ръце очите си. Но нали Гретъл си бе възвърнала равновесието, държеше се съвсем нормално, грижеше се за мъжа си и за малкия Вилхелм! Дори бе намерила сили да утешава сестра си. Нима през цялото време се е преструвала, за да заблуди семейството си, че всичко е наред?
	В главата на Алма като светкавица проблесна споменът за собствения й импулсивен копнеж да умре малко след смъртта на Пуци. Обзе я неизразим страх. Ами ако тя щеше да бъде следващата? Ако беше болна от същата болест като по-малката си сестра?
	Тя грабна палтото си и се запъти към Хое Варте, за да говори с майка си — този път й отиде на гости без предупреждение. Майка й и Карл Мол седяха в зимната градина с неколцина гости. Тук бяха Климт и Алфред Ролер. Климт я погледна очаквателно, но Алма с изненада констатира, че този мъж не събужда никаква реакция у нея. Ролер скочи да й предложи стола си, но тя отсече:
	— Мамо, трябва да говоря с теб. Веднага! — И влезе в къщата, без да изчака отговора.
	Ана я последва и започна да я упреква заради неподобаващото й държане, но Алма я прекъсна.
	— Предполагам, че Вилхелм е писал и на вас?
	Възрастната жена кимна.
	— Вярно ли е, че Гретъл е наследила тази… тази склонност от баща ни? Ти винаги казваше така — избухна Алма и по уплашения поглед на майка си разбра, че е уцелила в десетката. Очите на Ана шареха нервно насам-натам.
	— Защо питаш?
	— Защото се страхувам, че и аз…
	Ана сведе поглед.
	— Мамо?
	— Нужно ли е да говорим за това точно сега? Имам гости. Ти вече се отнесе безцеремонно с тях.
	— Имаш гости, а? Тук става въпрос за мен, за твоята дъщеря! Не съм ли по-важна от някакви си гости? — Алма извиси глас, така че сигурно се чуваше чак в зимната градина. Появи се Карл Мол.
	— Какво става? — попита.
	Младата жена не му обърна внимание.
	— Казвай, мамо!
	Почувствала се по-силна с Карл до себе си, майка й възнегодува:
	— Не знам какво имаш предвид. Сестра ти е болна, което е достойно за съжаление. А ти както винаги се интересуваш само от себе си. Освен това и при най-добро желание не мога да разбера въпроса дали баща ти имал нещо общо с това.
	— Искам да знам дали съм наследила определена болест от него, майко. Имам дъщеря, за която трябва да се грижа. Понякога съм толкова тъжна, че чак се страхувам от себе си. Длъжна си да ми кажеш какво става. Има ли нещо, от което трябва да се опасявам?
	Карл Мол се прокашля, като че ли искаше да каже нещо.
	— Карл! — сряза го Ана, но той не й позволи да му затвори устата.
	— Смятам, че е наш дълг най-сетне да съобщим истината на Алма — подзе той. — Отдавна трябваше да го направим.
	— Карл! — опита се отново Ана. — Това е само моя работа. Замълчи!
	Ала той удари с длан по масата:
	— Достатъчно! — И се обърна към младата жена: — Ето какво ще ти кажа: двете с Гретъл не сте от един баща…
	Алма си пое въздух.
	— Какви ги говориш? — Тя стрелна с поглед майка си, която вдигна примирено рамене. Карл също погледна жена си, ала беше очевидно, че тя възнамерява да продължи да мълчи.
	Ужасно подозрение се мярна в главата на Алма.
	— Да не искаш да кажеш, че ти си ми баща?
	— Не, не съм… — Той все още чакаше Ана да проговори, но тя мълчеше упорито, скръстила ръце пред гърдите си. — Добре, тогава аз ще го кажа — продължи Карл. — Не знам дали си спомняш, че когато си била малка, у вас е живял един мъж. Баща ти трябвало да замине на санаториум и през това време майка ти имала връзка с този човек. Гретъл е негова дъщеря, не на Емил Шиндлер. И този мъж… — той затърси думите, — … възможно е този мъж да е бил сифилитик и сестра ти да е наследила тази болест от него.
	Алма го изгледа изумено. Беше му благодарна, че изговаря нещата толкова ясно, без да увърта или да търси оправдания и обяснения. Така можеше по-лесно да проумее казаното. Карл Мол посегна към ръката на жена си, за да я умилостиви, но тя се отдръпна рязко.
	Младата жена се опита да подреди спомените в главата си.
	— Имаш предвид Юлиус Виктор Бергер*?
	[* Юлиус Виктор Бергер (1850–1902) — австрийски художник, известен предимно като портретист; професор по декоративна живопис във виенската Художествена академия. — Б.пр.]
	— Значи го помниш? — обади се майка й. — Държа да подчертая обаче, че тези неща никак не са сигурни. Минали са цели двайсет години. Също толкова е вероятно Емил да е бащата на Гретъл.
	— Ана! Знаеш, че това е невъзможно. — Гласът на Карл беше категоричен, но спокоен.
	— Но това означава, че Гретъл може да е наследила тази болест, но не и аз… — Колелцата в главата на Алма се въртяха на пълни обороти. После прозрението падна като гилотина. — През цялото време си била наясно и не си ми казала нищо. Макар да знаеше колко се тревожех да не се побъркам и аз! Това е непростимо! — Тя скочи от мястото си.
	Карл се опита да я задържи.
	— На майка ти й е трудно, Алма, опитай се да я разбереш.
	— Да я разбера ли? Тя е измамила не само баща ми, но и Гретъл, и мен. Години наред се страхувах да не съм душевноболна. Гретъл знае ли изобщо нещо за това? Как можахте!
	Тя изтича на улицата и влезе в парка отсреща. Искаше да бъде сама. В нея се бореха две чувства: от една страна, безкрайно облекчение, задето не бе наследила слабоумието на сестра си и защото единствена тя беше дъщеря на Емил Шиндлер; от друга, незаличимата вина заради същото това облекчение и надменността си.
	— Прости ми, Гретъл — прошепна тя.


	Когато се прибра вкъщи след два часа, тя все още беше разтърсена. Първо бе тичала през малката гора на Хое Варте, после по целия път надолу до Ауенбругергасе, но не бе успяла да се успокои. Предателството на майка й беше чудовищно. Как е могла да мълчи толкова дълго? Нали беше забелязала, че Алма се тревожи — колко пъти се бе мъчила да поговори с нея за сестра си. Освен това беше направила Гретъл още по-неуверена с това потайничене. Може би сестра й щеше да е по-уравновесена душевно, ако знаеше истината?
	Щом чу Густав да се прибира, тя изтича и се хвърли в обятията му.
	— Густав! — извика. — Дойде си най-после!
	Той я отмести от себе си. Беше разсеян и дори не я погледна.
	— Трябва веднага да се връщам, в операта ме чака княз Монтенуово. Става въпрос за прощалното ми представление, а тази сутрин забравих документите — списъка на гостите и така нататък. Да си ги виждала?
	Алма се вледени, отстъпи назад и се стегна.
	— В кабинета ти са. Вдясно на бюрото. Чакай, ще ти ги донеса.
	Тя му подаде безмълвно папката.
	— Благодаря — каза той. — Тръгвам. Може да закъснея. Не ме чакай.
	И изчезна през вратата.


	През следващите дни Алма постоянно търсеше разговор с мъжа си. Нужен й беше човек, с когото да говори, не можеше сама да се справи с тези новини. Постоянно си блъскаше главата над стореното от майка й. Густав обаче почти не се задържаше вкъщи. Беше в града само за два дни, след което заминаваше на последното си концертно турне из Европа. Щеше да дирижира три седмици в Санкт Петербург и Хелзингфорс, Финландия.
	След заминаването му Алма остана сама с грижите си във Виена. Густав я бе поканил да го придружи в Русия, но тя се страхуваше да отиде отново в града, където бе прекарала медения си месец и където беше бременна с Пуци. Освен това имаше да се върши още много за предстоящото преселение в Америка.
	Тя затвори с въздишка капака на последния пътнически сандък. После го отвори отново, за да провери дали наистина е прибрала всички партитури съгласно дългия списък, който мъжът й бе направил. Къде бяха нотите на _Тристан_ с неговите забележки? А, да, сред другите Вагнерови партитури. Тя затвори капака и кимна на двамата носачи, които вдигнаха сандъка.
	— Моля ви да внимавате. Този сандък е най-ценният.
	Единият носач, набит дребен мъж, чието търкалящо се „р“ издаваше, че е чех, добродушно отвърна:
	— Да, да, уважаема, този сандък е ценен. Също като останалите. — После двамата изчезнаха през вратата.
	Младата жена се огледа и се опря на стената. Беше опаковала толкова много неща и сега жилището изглеждаше оголено, сякаш лишено от душа, а тя вече не се чувстваше добре сред собствените си четири стени.
	Беше съвсем сама. Гуки бе при майка й, защото Алма не можеше да се грижи за нея. Какво да прави през останалата част от деня? Утре Густав щеше да се върне и да я ангажира изцяло със себе си, така че ако искаше да се разходи за последен път из любимата си Виена, трябваше да го направи сега.
	Сърцето й се разтупка, когато грабна палтото и кожената си шапка и се спусна забързано по стълбите.
	Щом се озова на улицата, потрепери — беше студено и влажно. Замисли се дали да не наеме файтон, но това нямаше да е правилно. Тръгна решително напред. Прекоси Шварценбергплац и се полюбува на огромния фонтан, в който сега нямаше вода. Колко често беше изминавала този път навремето, запътена за уроците си по пиано при Лабор, а по-късно при Александер фон Цемлински. Пред погледа й се изпречи Операта, тя мина с бързи стъпки покрай нея, също и покрай хотел „Захер“. Въпреки ноемврийското време Кернтнерщрасе беше пълна с хора, разхождащи се покрай витрините. Алма се включи в човешкия поток. Дали и в Ню Йорк има магазини с такива традиции като „Лобмайр“*1 или заведения като „Захер“? Дали и там обслужването щеше да е толкова любезно? Дали в онзи град можеха да се видят такива величествени фонтани, статуи, църкви и аристократични дворци? Едва ли, Ню Йорк беше твърде млад. Тя зави наляво и мина покрай двореца „Ферстел“*2 — сградата, която най-много обичаше във Виена. Дори само защото отсреща се намираше Шотландското абатство*3. Тя мина между двете сгради и беше омагьосана от спокойствието в градината на Шотландската църква. Слънцето се бе появило, а с него и врабчетата, които чирикаха по околните дървета. Кафенетата се пръскаха по шевовете от народ, чуваше се бърборенето на посетителите и музика на пиано.
	[*1 „Йозеф & Лудвиг Лобмайр“ — виенска търговска къща за висококачествени стъкларски изделия, осн. през 1823 г. и съществуваща до днес. — Б.пр.]
	[*2 Дворецът „Ферстел“, наречен така в чест на неговия архитект, е сграда в сърцето на Виена, построена през 1855 г. за нуждите на Националната банка и Борсата. На долния етаж се намира знаменитото кафе „Сентрал“. — Б.пр.]
	[*3 Шотландското абатство във Виена е бенедиктински манастир, открит през 1160 г. — Б.пр.]
	След известно време тя стигна до най-старата част на града с тесните улички, които бяха в силен контраст с господарските дворци по Рингщрасе. Тук още имаше средновековни арки над входните врати и стълби, свързващи отделните улици помежду им. Алма продължи да върви, докато обходи почти всички улици в района. „Сякаш търся нещо — учуди се на себе си тя. — Сякаш търся перфектното сбогуване с Виена.“


	Густав се върна на следващия ден и я побърка с непрестанните си въпроси дали е сложила в багажа това или онова. На 24-ти ноември се състоя последното представление в Императорската опера.
	— Още едно нещо, което правим за последен път — каза Алма на мъжа си, преди да тръгнат, и стисна ръката му. Той щеше да дирижира Втората си симфония. Реакциите на публиката и пресата бяха смесени. Много вестници използваха последното му представление, за да направят окончателна равносметка на постиженията му във Виенската опера.
	Накрая предстоеше сбогуването с приятелите и семейството. Те дадоха прием в почти чуждото си жилище и посетиха за последно салона на Берта Цукеркандл.
	После дойде време да тръгват. Настъпи последната им сутрин във Виена. На Алма й се искаше да завали сняг, преди да заминат. Още веднъж да вдиша кристалния въздух след нападалия сняг, още веднъж да усети тази тишина! Тя нямаше представа какво ще бъде времето в Ню Йорк. Дали там изобщо има зима и сняг? А ако има сняг, дали има паркове или склонове за спускане с шейна? Дали някъде в онзи град може да се карат кънки? Как й се искаше преди заминаването да погази още веднъж с Гуки из снега и да й прави големи снежни топки. Ала тази година зимата се бавеше.
	В осем сутринта пристигнаха на Западната гара и завариха там около двеста приятели, дошли да се сбогуват с тях. Алма хвана Густав за ръката, когато видя човешкото множество, цветята и сълзите в очите. Купето им беше цялото окичено с цветя; предаваха се прощални писма, разменяха се последни прегръдки, крещяха се благопожелания, във въздуха летяха шапки. После влакът потегли към един нов живот.
	Алма и Густав седяха един срещу друг в своето купе първа класа и за последно гледаха към Виена. Сърцето на младата жена се свиваше при мисълта за последната прегръдка с Гуки. Дали решението й да я остави при родителите си беше правилно? Вчерашната прощална сцена премина пред вътрешния й взор. Нейната малка дъщеря, единственото й дете, застанало пред нея, протегнало ръчички. С насълзени очи, макар още да не разбираше какво означава това сбогуване. Алма стисна толкова силно Гуки, че накрая се наложи Густав да я издърпа от ръцете й. Почувства се нещастна, като си представи, че цели четири месеца няма да вижда дъщеря си. За четири месеца можеха да се променят толкова много неща на тази възраст! Но Гуки щеше да е по-добре в познатата й обстановка във Виена. Алма беше сигурна, че Фани и майка й ще се грижат добре за нея. А кой можеше да каже какъв ще бъде животът в Ню Йорк?
	— Ако се случи нещо с Гуки, винаги можеш да се върнеш — каза Густав, който бе отгатнал мислите й.
	— Или тя ще дойде с мама при нас — допълни младата жена. Тази мисъл я утеши.
	Пристигнаха в Париж и отидоха на опера. Гледаха постановка на _Тристан_, любимата опера на Алма, но на Густав не му хареса и той си тръгна по средата на представлението. Срещнаха се с френските си приятели, семействата Клемансо и Пенлеве. Поредното сбогуване… С тях беше един млад руски пианист, Осип Габрилович*, който внезапно се влюби в Алма и й призна чувствата си. Сякаш гръм я удари. Значи не беше стара и грозна, както бе смятала? Значи бе достойна в нея да се влюби млад мъж с бъдеще, макар и омъжена жена? След като се върна в хотела от срещата с Габрилович, тя за първи път от месеци застана пред огледалото и подложи на преценка външността си. Габрилович беше държал ръката й, повече не му бе позволила, пък и възхищението, което младежът изпитваше към Густав, го възпираше от по-смели стъпки. Но и думите му бяха достатъчни, за да възвърнат поне частица от самочувствието й.
	[* Осип Соломонович Габрилович (1878–1936) — пианист и диригент, роден в Санкт Петербург, където учи в консерваторията при Антон Рубинщайн. След ангажименти в Европа се установява в Америка и през 1918 г. е назначен за музикален директор на Детройтския симфоничен оркестър. През 1909 г. се жени за дъщерята на Марк Твен, певицата Клара. — Б.пр.]
	Във влака за Шербург сама се изненада, че се усмихва оптимистично.


>	Четиридесета глава

	Алма стоеше до Густав край перилото на борда на _Императрица Аугуста Виктория_* и наблюдаваше отплаването със смесени чувства. Под краката й параходът се разтресе и забуча. До тях стигаха приглушените звуци на _Марсилезата_, изпълнявана от военен оркестър на брега. Алма пъхна ръка в ръката на мъжа си, който я погледна и я стисна окуражително.
	[* Аугуста Виктория (1888–1918) — германска императрица и кралица на Прусия. — Б.пр.]
	— Виж! — посочи към кея той.
	Пъстрите хартиени ленти, които свързваха кораба със сушата, се късаха една след друга, докато плавателният съд се отделяше тромаво от брега. Гледката беше прекрасна и на младата жена й поолекна. Тя се облегна на рамото на Густав. Лицето му беше замръзнало, ясно се очертаваха линиите, вдълбали се в страните му между носа и устата. Алма обичаше класическия му профил, както го бе обикнала от първия ден: изящната брадичка, фино изваяните устни, високото чело над очилата без рамки. Прокара пръсти през сресаната му назад вълниста коса, която винаги изглеждаше, сякаш се вее след този безпокоен мъж и едва успява да върви в крак с кипящата му активност. Трогна се, забелязвайки, че той се мъчи да скрие колко е напрегнат. На него щеше да му бъде по-трудно да се почувства като у дома си в Новия свят. Густав бе сраснат с европейската култура, оттук извираше неговата музика, пък и беше две десетилетия по-стар от Алма. Тя нямаше дори трийсет и очакваше с готовност нещо ново.
	Ала и тя се питаше какво ли ги чака в Ню Йорк. Как щеше да върви работата в „Метрополитен опера“? Сигурно и там имаше дребнаво ревнуване, спорове за разпределянето на ролите, за финансите и репертоара. Как щяха да ги приемат нюйоркчани? За тях операта беше по-скоро символ на общественото им положение, привилегия на горната прослойка от десет хиляди души. Да имаш собствена ложа бе по-важно от музиката. Дали хората в Ню Йорк щяха да купуват билети, за да видят диригента от Виена, който може да беше световноизвестен, но минаваше за труден и безкомпромисен характер? Алма беше наясно, че Густав се измъчва от тези въпроси. Бяха ги обсъждали достатъчно често, когато умуваха дали да приеме ангажимента, или не.
	Последната лента се скъса с тих пукот. На брега хората размахваха шапки и носни кърпички, сбогувайки се с пътниците, викаха последни думи, които бяха вече почти неразбираеми. Корабната сирена изрева и всички се стреснаха.
	— Ела да видим дали каютата ни е готова и дали камериерката е разопаковала всичко — предложи Густав.
	Луксозният им, направо царски апартамент се състоеше от дневна и спалня, баня и гардеробна. Стените бяха облицовани с тропическо дърво, по тях висяха картини.
	— Тук има картина от баща ми! — възкликна Алма.
	Густав се приближи до платното, изобразяващо белокори брези с пролетни листенца.
	— Това е от градината в „Планкенберг“. О, какви чудесни времена бяха! Летата, прекарани там, бяха най-хубавите в детството ми.
	— Обаче не е окачена отдавна — отбеляза Густав и прокара показалец по светлата ивица около рамката, свидетелстваща, че доскоро на това място е висяла по-голяма картина.
	— Все едно, важното е, че сега са я окачили.
	— В твоя чест!
	Алма продължи да оглежда салона. На прозорците имаше брокатени завеси, голямото помещение се поддържаше от колона. От тавана висяха кристални абажури.
	— Можеше ли да предположиш, че тук ще е толкова луксозно? — попита тя.
	— Ваната е от италиански мрамор — провикна се Густав от банята. — Липсват само златните кранове.
	— По-хубаво, отколкото в който да е луксозен хотел — обобщи младата жена и се облегна в един от удобните фотьойли. — Моля, изчеткайте кожените палта. Надявам се, че не са пострадали много — нареди на камериерката, която безмълвно чакаше указания до вратата. После се зае с телеграмите, адресирани до Малер. Поздрави за сбогуване и най-добри пожелания от приятели и колеги. Прочете му на глас телеграмата от Хауптман: — … _И да се върнеш благополучно в любимата Европа, която се нуждае от мъже като теб повече от ежедневния хляб. Твой Герхарт Хауптман_.
	След няколко часа впечатлението за дворцов лукс се повтори, когато слязоха за вечеря по виещата се през три палуби стълба — трапезарията на първа класа спокойно можеше да си съперничи с _Риц Карлтон_. И тук стените бяха украсени с касетъчни сводове и картини, а в средата на помещението се издигаше стъклен купол. По масите блестяха сребърни свещници и кристални чаши, а в центъра бяха подредени разкошни букети. Храната беше чудесна. Имаше супа от костенурка и гъска в шампански сос, а накрая сладки канапета и петифури.
	На тяхната маса, освен капитана седеше една съпружеска двойка от Америка, която почти не говореше немски и не участваше в разговора, и друга двойка от Хамбург. Така намериха богата тема за разговор, защото майката на Алма произхождаше от известна хамбургска фамилия на пивовари и тя беше гостувала няколко пъти на роднини. Младата жена се наслаждаваше на вечерта и подканваше семейство Хансен да й разказва новините от града. Капитанът също сподели интересни неща. В центъра на града разрушавали мръсните стари квартали и на тяхно място строели кантори и магазини.
	— Същински потребителски храмове, мила моя — обърна се госпожа Хансен към Алма. — Следващия път, когато посетите нашия красив град, трябва непременно да ми дойдете на гости и аз ще ви покажа всичко.
	По време на вечерята Густав пазеше мълчание.
	— Доколкото си спомням, и вие сте работили в Хамбург — каза капитанът, правейки поредния опит да го включи в разговора.
	Малер кимна разсеяно. Алма разбра, че мъжът й мислено твори нова нотна поредица. Тя му хвърли предупредителен поглед, когато той започна да почуква в такт по покривката, при което чашите задрънчаха.
	— Да, през деветдесетте години съпругът ми е бил първи капелмайстор в градския театър — отвърна вместо него тя, за да прикрие неучтивостта му.
	Младата жена отправи окуражителен поглед към мъжа си, но той се надигна, за да се отправи към кабината — имал работа да върши.
	Алма вдигна примирено вежди. Тъкмо смятаха да си вземат довиждане, когато към масата им приближи облеченият в черен фрак оберкелнер и тракна токове.
	— Главният готвач ме помоли да попитам господата кое австрийско ястие биха желали да им поднесем в някоя от следващите вечери.
	Густав го погледна с навъсено чело. Той не държеше особено на хубавото ядене — най-добре се чувстваше, когато имаше пред себе си парче хляб грахам и ябълка.
	Алма отговори и на този въпрос:
	— Предайте на шефа си, че с огромно удоволствие ще хапнем тафелшпиц*, стига да не му представлява трудност, но непременно с пресен хрян.
	[* Tafelspitz (нем.) — ястие, типично за виенската кухня: парче от говежди бут със заострена форма, сварено в зеленчуков бульон. Сервира се с ябълково пюре, хрян и хлебчета. — Б.пр.]
	Келнерът я дари с шармантен поглед.
	— Разбира се, с пресен хрян от Австрия. Никога не бихме предложили нещо друго. За нас ще е чест. — Той се поклони и си тръгна.
	Когато се върнаха в кабината си, тя отбеляза:
	— Залагам задника си, че келнерът не зае какво е хрян.
	Мъжът й я изгледа косо:
	— Би било жалко за хубавия ти задник.


	В една от следващите сутрини Густав не се чувстваше добре. Алма реши да се разходи по палубата.
	Щом излезе, блъсна я леденостуден въздух. Тя се зарадва, че носи топлата си кожена шапка, и придърпа яката на палтото си. Пред нея, по средата на покритата дясна палуба, се простираше игрището за айсщок*. Играчите я изгледаха, сякаш възнамеряваха да я поканят да се присъедини към тях. Алма беше свикнала да привлича внимание. Беше на двайсет и осем, пленителна хубавица, все още една от най-красивите жени на Виена, макар смъртта на Мария да бе оставила първите бръчици по лицето й. С какво удоволствие би дала красотата си, ако с нея можеше да откупи живота на малката Пуци! Вътре в себе си не се чувстваше ни най-малко красива, а по-скоро грозна, празна и бездомна. Външно се представяше като млада, жизнена жена, омъжена за един от най-великите живи музикални гении, чийто живот бе изпълнен с блясък. Това се очакваше от нея. Но понякога дългът просто надхвърляше силите й.
	[* Eisstockschieβen (нем.) — айсщок или баварски кърлинг — стар народен спорт на ледена площадка, популярен в алпийските страни. Играе се със специални „снаряди“, представляващи дръжка с дължина около 30 см, прикрепена към плъзгащ се диск. Целта е да се придвижи възможно най-близко до мишената. — Б.пр.]
	Тя оправи ръкавиците си от телешка кожа с пухкава гарнитура и кимна на играчите. После тръгна нагоре по стълбата, водеща към слънчевата палуба. Тук извилият се вятър я уцели с пълна сила, ала Алма не му обръщаше внимание. Премина по дължината на палубата по посока към носа. Под заслона край стената седяха неколцина особено безстрашни пасажери, увити в дебели одеяла, и вземаха кратка въздушна баня. Корабният оркестър свиреше валс, но пръстите на цигуларите вече бяха червени от студа. През нощта беше застудяло доста. Слънцето не се показваше. Алма отвръщаше разсеяно на поздравите, но не се спираше да си побъбри.
	Съвсем отпред на носа вятърът направо й спря дъха. Макар да мръзнеше, Алма се спря. Искаше да усети тази сила. Колко добре й се отразяваше мощта на стихиите! Да почувства нещо друго, освен болка и загуба!
	Тя се облегна на перилата и подложи лицето си на бурния вятър.


	Вече от четири дни пътуваха по море и вероятно се намираха по средата на пътя между Европа и Америка. На стотици мили около кораба нямаше друго, освен вода. Под него също. Колко ли беше дълбоко морето тук? На какво разстояние се намираха най-близкият човек, най-близкият кораб? Ами ако внезапно започнеха да потъват? Кой щеше да им се притече на помощ? Беше чувала, че в тази част на океана имало айсберги. Айсберги, по-високи, отколкото би могла да си представи. Само върхът се подавал над водата, докато по-голямата част от тези колоси, големи колкото църква, се намирали под водата, готови да смажат всичко, което се изпречи на пътя им. Алма обходи с поглед хоризонта, който почти не се виждаше в разбуненото море. Небето и водата сякаш се сливаха. Тя усещаше надигането и спускането на кораба. На моменти линията на хоризонта беше ниско под нея, на моменти на нейното ниво.
	Младата жена се вкопчи в перилата. Имаше чувството, че подът се изплъзва изпод нозете й. В този миг се чувстваше далече от света. Изведнъж осъзна колко е безпомощна. Намираше се в нещо като средно царство. Никой нямаше да открие и следа от нея, ако корабът потънеше и тя се удавеше.
	Тя се наведе още малко над перилата, за да види водата. Вълните бушуваха в надигащата се буря. По гребена им се образуваха бели пенести корони и се удряха в стената на борда ниско под нея. В долните кабини, където пътуваха пасажерите от трета класа, водата сигурно стигаше вече до люковете. Горната част на тялото й висеше между небето и водата. Алма се дръпна рязко.
	Вгледа се още веднъж пред себе си, към безкрайните, разбунени водни маси. Някъде там, отвъд хоризонта, в Ню Йорк, я очакваше нов живот. Не само нея, но и Густав. Върху това трябваше да се съсредоточи сега. Тя отблъсна мислите за Виена, за цялата болка, която бе оставила там. Сега искаше единствено да бъде чудно красивата, енергична жена на музикалния гений Густав Малер, пътуващ за Ню Йорк, за да завладее и Новия свят. Заради него тя щеше да блести, да излъчва оптимизъм и да заразява околните с чара си. Густав щеше да омагьоса американската публика със своята музика, а тя щеше да допринесе за успеха му, залагайки на човешкия фактор.
	Младата жена откъсна ръце от перилата и се обърна. Вече беше измръзнала до кости. Искаше да се върне при Густав, който я чакаше в кабината. Копнееше за чаша горещ чай и съгряващ бенедиктински ликьор.
	На палубата почти не се виждаше жив човек. Времето беше станало твърде лошо. Стюардите събираха възглавниците и одеялата от шезлонгите. Един от тях козирува пред Алма.
	— По-добре влезте вътре. Задава се буря. Тази нощ ще е неприятна.
	Той задържа пред нея вратата за изхода, водещ към луксозните кабини. Тя мина покрай музикалния салон. Навсякъде — бели полирани мебели, върху поставки и маси — палми и цъфнали растения, между тях — удобни, също бели фотьойли, от които пасажерите при желание можеха да наблюдават как растат цветята. Отвътре се чу свирене на пиано и Алма забави крачка. Дочу импромптю от Шуберт — самата тя го беше свирила сигурно сто пъти. Надникна в помещението през стъклената двукрила врата, открехна я тихо и влезе. Седна на едно от дълбоките кресла зад голямо зелено растение. Над клавишите седеше наведена млада жена на около двайсет години. Така се бе съсредоточила върху нотите, че не забеляза влизането на Алма. В средната част изведнъж се отклони от мелодията на Шуберт. Алма затаи дъх, виждайки как пианистката се озърна и, смятайки, че е сама, затвори нотната тетрадка и започна да импровизира, като свиреше по свои си ноти. Изпълнението й тутакси придоби ново, по-различно качество, усещаше се всеотдайността й. Пръстите на девойката летяха по клавишите, вече не й трябваха ноти, страните й се зачервиха от усърдие.
	Без да се усети, Алма сложи ръка на сърцето си, което биеше силно. Тази девойка на пианото беше самата тя! Тя, Алма, на осемнайсет или двайсет години. Тогава още бе преследвала мечтата си да композира. Беше намерила прочут учител, който бе потвърдил таланта й. Упражняваше се като луда, беше написала първите си песни и замисляше голямо произведение, симфония. А когато седеше на пианото, винаги беше напълно спокойна и щастлива, в единение със себе си и със света.
	— Божичко — прошепна тя като омагьосана, с поглед все още прикован в пианистката. — Тогава още вярвах, че светът на музиката е отворен за мен.
	Вратата на музикалния салон се отвори. Двете жени, Алма и пианистката, се стреснаха уплашено и се почувстваха хванати на местопрестъплението.
	— Ето къде си била, мила моя — обърна се една възрастна дама към пианистката, — така си и мислех. Търсим те навсякъде. Семейство Вронски ни очакват за чай.
	— Да, маман, идвам. — Младата жена затвори със съжаление капака на пианото и тръгна след майка си.
	Алма бе останала незабелязана. Тази сцена я трогна, очите й се изпълниха със сълзи. Стана и се приближи до инструмента. Нотите бяха още върху поставката. Тя отвори капака, после пак го затвори. Напусна музикалния салон и тръгна по дългите коридори, покрити с дебели килими, към своята кабина. Вече с ръка върху дръжката на бравата забави движенията си. Току-що видяната сцена с младата жена на пианото не я оставяше на мира.
	— Извинете. — Покрай нея искаше да мине някаква двойка, така че Алма трябваше да им направи място в тесния коридор.
	Тя се стресна — продължаваше да стои с ръка върху дръжката.
	Влезе в каютата.
	— Забавлява ли се? — попита я Густав. Той лежеше на едно от канапетата, покрил с длан челото си, и пушеше, като ръката с цигарата танцуваше във въздуха като диригентска палка.
	— Гледах как играят айсщок, докато не стана прекалено студено. Според екипажа се задавала буря.
	Тя свали кожената шапка, съблече черното си палто с разкроените като камбанка поли и го остави на едно кресло. После отиде в банята, за да оправи разрошената си коса.
	Когато се върна в салона, вече я очакваше камериерката. Казваше се Лили и се възхищаваше на Алма, както развеселено бе констатирал Густав. Дрехите от разходката вече бяха прибрани в гардеробната.
	— Моля, донесете ми чай и един ликьор — поръча Алма.
	Още от отплаването им върху един скрин в стил „Луи XVI“ имаше два прекрасни букета — бели кремове и червени рози с дълги дръжки. Кремовете бяха от параходното дружество, а розите от майка й. На пода пред канапето, на което лежеше Густав, бяха струпани партитури и книги. Камериерката бе поискала да ги прибере в гардеробната при останалия багаж, но Густав беше протестирал — искаше неговите ноти да бъдат винаги наоколо.
	Алма потопи нос в тежките аромати.
	— Цветята започват да увяхват. Колко жалко… През останалата част от пътуването сигурно няма да има пресни. Или мислиш, че на борда имат и оранжерия?
	— Но разбира се, Алмши. На тези модерни кораби има всичко. Непременно имат и оранжерия. Ще питам капитана и ще го помоля да ти позволи да го разгледаш. — Той изпъшка тихо. — Как мирише само! Чак ме заболява главата. — Хвърли поглед към люковете, които приличаха на малки прозорци. Явно се тревожеше как може тук да се пусне чист въздух.
	— Да ги махна ли? — попита Лили с поклон.
	— Само кремовете — отвърна Алма. — Оставете розите тук.
	Момичето излезе с кристалната ваза. Алма приседна до Густав.
	— Не ти ли е добре? — попита. — Може би трябва да глътнеш малко чист въздух?
	— Май не понасям морския въздух, а от клатушкането ми прилошава.
	На вратата се почука. Келнер в черна униформа носеше поднос с бутилка шампанско и две чаши.
	— С най-добри пожелания от дирекцията — поясни той и сложи подноса на една от масичките. — Това ще пропъди морската болест.
	Едва келнерът си беше тръгнал, когато се появи Лили с чая, но на Алма изведнъж й се прииска да пийне шампанско.


	Последните дни от пътуването протекоха мирно и тихо. Времето се успокои. Густав се чувстваше по-добре, ала предпочиташе да прекарва голяма част от времето си в каютата, за да работи.
	На 18-и септември вечерта той изнесе малък концерт. Алма го беше предложила в разговор с капитана. Не беше редно Густав Малер да се намира на борда и никой да не го помоли да музицира! Съобщението бе поместено в сутрешния брой на корабния вестник. Густав щеше да свири на пиано в полза на пенсионната каса на моряците. Камерният певец Алоис Бургщалер*, който също работеше в „Мет“, щеше да изпълни песни от Шуберт.
	[* Алоис Бургщалер (1872–1945) — немски камерзенгер, по професия часовникар, учил пеене във Франкфурт и Байройт. Изпълнява всички големи роли в оперите на Вагнер, гастролира в редица европейски столици, а от 1903 до 1909 е поканен в „Метрополитен“. — Б.пр.]
	Алма влезе в салона след мъжа си. Той беше най-важната личност тази вечер. Но младата жена в семпла, сребриста вечерна рокля с дълги, черни дантелени маншети, усещаше мъжките погледи върху голите си рамене. Тя владееше перфектно голямата сцена. Щом влезеше в някое помещение, тутакси прехвърчаше нещо като електричество, дори може да се каже — искряща еротика. Сякаш от нея се излъчваше сияние. Разговорите замлъкваха за миг, всички погледи се извръщаха и се впиваха в нея, омагьосани от самото й присъствие. Мъжете протягаха шии и кимаха като познавачи, жените сравняваха себе си и своите тоалети с тези на Алма.
	Приближи се капитанът, ръкува се тържествено с Густав и после се обърна към нея.
	— Изглеждате фантастично — промърмори той, наведен над ръката й.
	Алма се усмихна. Музикалният салон беше препълнен, установи със задоволство тя. Бяха се събрали повече хора, отколкото на всяка друга вечер, прекарана тук. Потърси с очи младата жена, която бе наблюдавала така унесена на пианото — седеше на първия ред с изправен гръб, изпълнена с очакване. Сега и тя съзря съпругата на прочутия Малер и я изгледа възхитено. Алма познаваше този поглед. Хората си мислеха, че тя води много специален, щастлив, изпълнен с музика живот редом с гения Густав Малер. Те не виждаха сенчестите страни.
	Густав седна пред белия роял. За Алма беше запазен стол на първия ред, но тя предпочете да седне диагонално зад мъжа си.
	Обичаше да го наблюдава как свири именно от тази позиция. Той се намираше в собствения си свят, далече от нея, и въпреки това музиката ги свързваше. Алма се запита дали друг човек би го разбирал така добре като нея. Вероятно не. Густав я погледна и тя почувства, че на това по-бавно място той си мислеше за Пуци, точно като нея, и че болката по мъртвата дъщеря се изливаше в музиката. На него му беше останал този начин да се утешава, но не и на нея! Тя му хвърли поглед, изпълнен с омраза, но щом се усети, веднага коригира изражението си. Понякога животът с него беше същински затвор!
	След последния акорд избухнаха аплодисменти, отделни слушатели се изправиха на крака. Малер се поклони и покани певеца да застане до него.
	По-късно в каютата той й донесе чаша шампанско, коленичи пред канапето, на което беше легнала, и вдигна чаша за наздравица.
	— За новото начало.
	Алма кимна. Да, тя щеше да сложи ново начало в Ню Йорк. Там всичко трябваше да бъде различно, по-добро.
	— За новото начало — отвърна тя с надеждата, че пожеланието му ще стане реалност.


>	Четиридесет и първа глава

	Привечер корабът хвърли котва в Ню Йорк. На пристанището ги чакаше Хайнрих Конрид по голф панталон с гамаши и с неизбежните си червени кожени ръкавици. В самия край на мостчето чантата на Алма се заклещи в парапета. Густав понечи да я измъкне, но един носач й се притече на помощ с думите:
	— Не се притеснявайте, аз ще помогна на дъщеря ви.
	Сърдечното посрещане на Конрид ги накара бързо да забравят неловкия момент. Директорът на „Мет“ ги заведе до колата си — огромен, лъскав, хромиран автомобил.
	— Виж, Густав — прошепна Алма. После пътуването започна. Никога в живота си младата жена не беше виждала толкова много хора накуп. Лампите в сградите светеха, уличното осветление беше запалено. Всичко беше осветено. „Тук май никога не става наистина тъмно“, помисли си Алма. И коли, накъдето и да погледнеш! На моменти от уличните шахти със съскане излизаше пара, навсякъде цареше оглушителен шум. Покрай тях профуча кола на пожарната и насмалко не уплаши до смърт новодошлата. Колко бързо се движеха всички тук, също и жените! Във Виена това би било крайно непристойно. По време на пътуването Алма и Густав почти не говореха. Прекалено заети бяха да разглеждат града, който блестеше и искреше в коледна украса. Вратът на младата жена се схвана, защото непрекъснато гледаше нагоре. Всичко тук беше напълно различно от Виена, всичко се стремеше нагоре, нямаше дървета, никаква зеленина, затова пък — безброй ослепителни светлини. После колата спря пред хотел „Маджестик“ на Седемдесет и първа улица. Алма не беше виждала нещо подобно — недодялана композиция, състояща се от шест високи сгради, свързани помежду си.
	— Божичко, колко е голям! — плесна с ръце тя.
	— Нищо чудно, хотелът има шестстотин стаи — гордо оповести Конрид. — А вие, естествено, ще живеете най-горе, откъдето ще имате най-хубавата гледка.
	Щом видя големия парк, който се простираше пред хотела, Алма въздъхна с облекчение. Значи в този град все пак имало дървета.
	— Това е Сентръл парк — обясни Конрид.
	— В Ню Йорк вали ли сняг? — попита тя.
	— Повече, отколкото би ни се искало. Само почакайте. Защо питате?
	— Обичам снега.
	Качиха се с асансьора, обслужван от момче в ливрея, до последния, единайсетия етаж. Алма погледна през прозореца и подсвирна. Оттук се разкриваше фантастична гледка към ширналия се под тях парк и високите сгради отвъд него. Обещанията на Конрид се оправдаваха. Тя никога не бе живяла толкова нависоко и още от първия момент намери това за прекрасно.
	— Ще наредя да ви донесат багажа и утре ще се видим в „Мет“. — С тези думи домакинът им понечи да се сбогува.
	— Не, не, почакайте. Идвам с вас. Закарайте ме в операта! — възкликна Густав. — Искам веднага да започна работа. Какво ще се играе тази вечер?
	Алма го погледна смаяно, но накрая кимна примирено.
	— Върви, аз ще се погрижа за багажа.
	Щом остана сама в огромния апартамент, тя отново застана на прозореца. Намираше се в Ню Йорк, в един чужд свят, който не познаваше. Току-що Густав й беше показал, че не може да разчита на него, за да се ориентира тук и да запълни живота си. Е, добре, в такъв случай щеше да се оправя сама.


	До Коледа оставаха само три дни. Празникът протече печално. Не искаха нито елха, нито подаръци. Останаха само двамата. Пък и как биха могли да празнуват сами, в чужда хотелска стая, в чужд град, без дъщерите си, без семейството и приятелите? Густав беше зает по цял ден. Условията за работа в Ню Йорк бяха различни от тези в Европа. Постановките бяха малко тромави и претрупани, затова пък певците бяха от световна класа. Густав се мъчеше да свикне с новия оркестър и с чуждия език. Понякога не успяваше да обясни от пръв опит какво иска от музикантите, при това имаше само девет дни за първите репетиции. На първи януари 1908 година трябваше да дебютира с _Тристан_.
	В новогодишната вечер те стояха един срещу друг пред големия панорамен прозорец и се чувстваха някак безпомощни. Густав вдигна чашата си.
	— За една по-добра 1908-а година!
	Алма също вдигна чаша. От все сърце се надяваше новата година да бъде по-добра.
	В деня на премиерата Густав беше изтощен, но в добро настроение. Бе дал всичко от себе си. След последната репетиция се върна в хотела, за да се преоблече за представлението. После дойде време да тръгват.
	— Хайде, Алма, да вървим.
	Тя беше нервна. Как нюйоркчани щяха да приемат новия диригент на „Мет“? Докато пътуваха, почти не разговаряха, Алма само стискаше ръката му — топла и суха. Густав беше уверен в себе си и накрая и тя се успокои. Колата спря пред операта и те се заизкачваха по стълбите под огромния балдахин. Вътре последните посетители бързаха да заемат местата си. Лицето на Густав още не беше познато от вестниците, така че те прекосиха фоайето, без да привличат внимание. После Густав стъпи накриво и неволно настъпи шлейфа на дългата й рокля. Алма зяпна, огледа се и видя, че дантелата се е скъсала. Не можеше да се покаже в този вид.
	— Ти върви, аз ще дойда по-късно — каза му тя.
	Но той запази спокойствие.
	— В никакъв случай няма да дам първия си концерт в този град в твое отсъствие — отсече. — Без мен не могат да започнат, нали?
	Сърцето на Алма подскочи, беше почти като едно време! Припомни си многото концерти, когато след отзвучаването на последния тон той поглеждаше само към нея и в очите му имаше едничък въпрос — дали по нейно мнение се е представил достатъчно добре. Тази мисъл стопли сърцето й. Тя му кимна с благодарност, а той извика една гардеробиерка, която донесе игла и конец и заши дантелата. После Густав се качи на диригентския пулт. Смигна й заговорнически, когато вдигна палката с десет минути закъснение.


	На следващия ден двамата четяха на закуска отзивите в нюйоркските вестници, които бяха изцяло положителни. Хвалеха певците и всички посочваха колко добре владее Густав Малер оркестъра, как той реагирал и на най-малкото движение на неговата палка.

	* * *

	Няколко дни по-късно, докато ставаше от леглото, Алма усети остри болки в корема. Почувства се безкрайно слаба и същевременно адски нервна.
	— Елементарно неразположение — каза на Густав тя. Трябваше да прозвучи небрежно, но той се разтревожи. Беше забелязал колко бледа изглежда. Върху лицето й бе изписана паника.
	— Божичко, Алма! — извика той.
	Повиканият по спешност лекар потвърди това, от което тя се опасяваше. Поредният спонтанен аборт. За щастие не се налагаше операция — ужасяваше се от представата да лежи в чужда страна в болница, където да не разбира напълно лекарите и сестрите. Когато всичко свърши, тя потъна в бездната на отчаянието. Скърбеше за това дете, а с него и за Пуци, и за другото, което бе умряло в утробата й.
	— Какво му има на моето тяло, какво ми има на мен, че не мога да износвам повече деца? Дали това е възмездие за нещо, което сме направили? — през сълзи попита тя Густав. — Кажи ми! Дали Пуци трябваше да умре, защото я заченахме в грях?
	— Моля те, Алма. Пуци умря от дифтерит. Тази съдба тя споделя с много други деца.
	— Много ми се иска да схващам нещата по този начин. Но защо не мога да задържам децата си? За какво съм наказана?
	Густав се грижеше всеотдайно за нея. Връщаше се от операта по-рано вкъщи, с развяно палто и преизпълнен с преживяванията от деня, и й носеше сладкиши. Четеше й и най-подробно й разказваше какво се случва в „Мет“.
	Алма се възстановяваше бавно, но по някое време младостта и оптимизмът й победиха. През деня, докато съпругът й беше зает в „Мет“, тя започна да прави първите си разходки из града. Паулине Щраус й беше споделила изчерпателно впечатленията си от Америка, но Алма установи, че Ню Йорк не е Америка.


	През първия ден тя изучаваше само улиците около хотела и самото начало на Сентръл парк. Врътна се обратно, когато точно пред нея изсипаха доставка от въглища направо на широкия тротоар, вдигайки невъобразим прахоляк и шум. На следващия ден просто застана на един ъгъл и се зазяпа в суетнята около себе си с отворена уста като дете, докато някой я блъсна грубо и тя бързо продължи пътя си. За съжаление тук нямаше кафенета с тераси както във Виена, биха били идеален наблюдателен пункт. Тя се засмя на себе си. Като че ли нюйоркчани биха отделили време да си побъбрят на чаша кафе! Time is money — _Времето е пари_, все това повтаряха тук. Във Виена бързането и припряността се смятаха за лишени от елегантност, просташки. Тукашната суетня й спираше дъха. Никога в живота си не беше виждала такъв неспокоен, пъстър и гръмогласен уличен живот. Неапол или Рим бяха села в сравнение с него! Париж също не можеше да се мери с Ню Йорк. Тук всичко беше по-голямо, по-гръмко и по-бързо. Ала след една седмица тя установи, че е свикнала с бумтящото улично движение, с трещящото метро под краката й и с пронизителните свирки на транспортните полицаи, които се мъчеха да обуздаят хаоса.
	С течение на времето я обзе необуздана радост от този див живот и тя започна постепенно да разширява радиуса си. В Ню Йорк не можеше да се обърка, защото уличната мрежа беше подредена като шахматна дъска, а улиците бяха номерирани. Скоро тя се ориентираше и в обозначенията според посоките на света, които първоначално изискваха време, за да свикне човек с тях.
	— Днес вървях все по-надолу по „Бродуей“. Ти знаеше ли, че много далече на юг улиците имат не номера, а истински имена? — попита тя Густав, когато се срещнаха за вечеря в хотела.
	Но той дори не беше разбрал, че „Мет“ се намира между Трийсет и девета и Четирийсета улица.
	— Мислех си, че адресът е просто „Бродуей“ — объркано обясни той.
	— Ох, Густав, та ти изобщо не познаваш града, макар да сме тук вече шест седмици — отвърна Алма. — Утре ще наемем кола и аз ще те разведа.
	— „Мет“ е град сам за себе си. Коя опера има пет балкона!
	— Голяма работа! Какво са пет балкона срещу двайсет и шест етажа? Трябва да видиш небостъргачите! Свят ще ти се завие.
	Алма нямаше никога да забрави спиращата дъха гледка от терасата на покрива на двайсетия етаж на „Ню Йорк Уърлд Билдингс“. Беше се разхождала покрай Ийст Ривър, бе се възхитила на Бруклинския мост и търсила път да го прекоси. При което й бе направила впечатление високата сграда. В нея имаше редакция на вестник. Младата жена просто влезе през въртящата се врата и се насочи към един от асансьорите.
	— Кой етаж? — попита момчето, обслужващо асансьора, и тя отвърна, сякаш беше най-естественото нещо на света:
	— Последния.
	Там откри терасата на покрива и излезе на нея. Никога не бе виждала нещо толкова впечатляващо! Тя затаи дъх и пристъпи към парапета. Свят й се зави от височината. Под нея се простираше морето от покривите на града, комините бълваха дим, улиците не се виждаха оттук, само се чуваха. От едната страна беше реката, над която се протягаше мостът, сградите на другия бряг се губеха в мъгла и изпарения. Беше невероятно красиво. А когато вдигна поглед, осъзна, че градът се е устремил още по-нависоко. Около нея стърчаха строящи се небостъргачи, някои още опасани със скелета. Алма прекара цял час горе и насмалко не си навлече простуда, но не можеше да се насити на гледката.
	— Има една сграда, която наричат Flat Iron, „Ютията“*. Върхът й е широк колкото един прозорец. Утре трябва да минем оттам. Тя е висока, тясна и стои напълно отделно. Ето виж, купих пощенска картичка със сградата, мисля да я изпратим на Ролер.
	[* „Флетайрън Билдинг“ — един от първите небостъргачи в „Манхатън“, завършен през 1902 г., символна сграда за привържениците на класицизма. Известен е като една от първите постройки със стоманена конструкция и се слави с необичайните за времето си асансьори. Днес е един от символите на „Голямата ябълка“. — Б.пр.]
	На следващия свободен ден на Густав наеха кола и детектив, за да разгледат Китайския квартал, а после и Еврейския. Директорът на хотела мистър Пиуит, който се захласваше по Алма, им бе препоръчал този маршрут, като настоятелно ги бе посъветвал да не ходят там без въоръжена охрана. В „Чайнатаун“ те успяха някак да понесат мизерията, неописуемия шум и мръсотията като нещо типично за Изтока. Обаче нещата не изглеждаха различно и в „Долен Ийст Сайд“. Хората сякаш живееха на улицата, по тротоарите бяха проснати дюшеци, много от децата не носеха обувки въпреки студа, а вонята, изпълваща тесните улички, беше отвратителна. Алма извика ужасено, когато видяха на улицата да лежи умрял кон.
	Как можеше да се живее така? Тя стрелна с поглед Густав. Това ли беше неговият народ, това ли бяха неговите еврейски братя? Дали като дете бе виждал и преживявал подобни сцени? Дали не ги чувстваше близки? Тя не посмя да го попита. Не би понесла, ако кажеше „да“.
	— Това ли са моите родственици? — тихо попита той.
	Алма не отговори.
	За щастие този ден завърши утешително. Няколко улици по̀ на север шофьорът спря пред един еврейски магазин за хранителни стоки. Купиха си дебели сандвичи с пастърма и кисело зеле, както и сладки бейгъли*, и както всички тутакси впиха зъби в тях. Алма никога не беше яла нещо по-вкусно. Густав изпадна във възторг от черния хляб, който приличаше на любимия му грахам и досега му липсваше в Ню Йорк.
	[* Бейгъл — разнообразни тестени изделия с формата на геврече, характерни за еврейската кухня. — Б.пр.]


	В началото на февруари се изви снежна буря. За часове животът в града замря, дори токът спря. Но не беше така тихо както във Виена при снегопад, защото бурята бушуваше около хотелската им стая в „Маджестик“. Алма стоеше до прозореца и се тревожеше за Густав, който още беше в „Мет“. Мистър Пиуит дойде лично, за да я успокои. Постоянно имало снежни бури, нюйоркчани били свикнали с тях. Госпожата трябвало да прояви търпение, мъжът й щял да се прибере невредим.
	Алма отдавна се бе отказала да сравнява Ню Йорк с Виена. Верните на традициите дворцови доставчици нямаха абсолютно нищо общо с кипящите от живот деликатесни магазини или с „Мейсис“*, както Сентръл парк нямаше нищо общо с „Белведере“, а Кони Айлънд — с Пратера. Тук имаше сгради с европейска архитектура като например прекрасната хотелска резиденция „Ансония“ с нейната украсена фасада или Сити Хол. В крайна сметка, в Америка работеха и архитекти от Стария свят, ала много къщи изглеждаха съвсем различно, като самите американци: прозаични, без излишни заврънкулки, но въпреки това с особена красота.
	[* „Мейсис“ — една от най-големите и най-стари мрежи за търговия на дребно в САЩ, осн. 1858 г., разполагаща днес с над 800 универсални магазина. — Б.пр.]
	Естествено, Паулине Щраус й бе разказала за големите магазини. Изпълнена с любопитство, Алма отиде в „Мейсис“ на Хералд Скуеър. Нямаше как да не забележи червените звезди, които красяха фасадата. Още преди да влезе, звездите и особено изложените на витрините стоки вече бяха превзели сърцето й. Щом прекрачи прага, дъхът й секна. Огромно помещение, разделено от по-широки или по-тесни коридори, покрай тях — витрини и щандове от тъмно дърво. А по тях и в тях — всичко, което желае женското сърце. При това — стилно и елегантно. Накъдето и да погледнеше, Алма откриваше нещо, за което не бе предполагала, че ще го пожелае с цялата си душа.
	Тя се разходи покрай изложените стоки и забеляза движещите се стълби с дървени парапети, за които вече беше чувала. Стъпи предпазливо на тях и се понесе нагоре. Толкова й хареса, че продължи все по-нагоре, докато нямаше повече накъде. Откри цял етаж с рокли и поли, окачени в дълги редици на закачалки или облечени на манекени, та клиентката да получи представа как би изглеждала в тях. Алма опипваше платовете и беше удивена, че моделите бяха налични в различни размери и цветове, така че можеха да се купят и вземат веднага. Роклите струваха по един долар, много по-малко, отколкото плащаше за ушита по мярка дреха при някой дворцов шивач във Виена. На един от етажите имаше дори нещо като кафене, макар че тук не предлагаха „императорски омлет“* или кнедли със зарзали, а дебели сандвичи от бял хляб със сланина и бейгъли във всички вариации. Изтощена и безкрайно въодушевена, Алма се отпусна на един стол и си поръча кафе и бейгъл с мармалад от сливи. После слезе надолу по етажите. Разхождаше се бавно покрай рокли и поли, палта и блузи, бижута, чорапи и шапки, после дойде ред на домакинските стоки и козметиката. Тук имаше всичко, при това — разположено пред очите й по стойките и във витрините, и можеше да бъде пипнато, проверено, одобрено и дори пробвано. Алма не устоя на богатия асортимент и се прибра в хотела, натоварена с пакети и торбички.
	[* Kaiserschmarm (нем.) — сладко тестено ястие, характерно за австрийската и най-вече виенската кухня. — Б.пр.]
	Густав се засмя на декларацията й:
	— Не искам вече да живея другаде, освен в Ню Йорк и това се дължи единствено на „Мейсис“.
	На следващия ден тя облече новото си палто, което я защитаваше доста добре от нюйоркския студ, за първи път в своя живот си сложи червило — и него беше купила след подробна консултация в „Мейсис“ — и пътува за първи път с метрото, твърдо решена да прояви смелост. Направи обиколка с кораб около „Манхатън“ и беше безкрайно щастлива, когато при разходката си из Сентръл Парк откри ледена пързалка. Още утре щеше да попита мистър Пиуит къде в Ню Йорк може да се вземат под наем или купят кънки и щеше да лети по леда както във Виена.
	Когато се връщаше вечер в хотелския апартамент след такъв ден, тя беше весела и превъзбудена. Вече напълно естествено ползваше асансьора и даваше на обслужващото го момче да й носи покупките до апартамента. Там събуваше обувките и се наслаждаваше на дебелите килими под краката си.
	А на следващия ден отново тръгваше. Просто не можеше да се насити на този град. Беше чувала за още толкова много неща и искаше да ги види! Още не се бе разходила по Бруклинския мост, а имаше желание и непременно да наблюдава футболен мач. В Ню Йорк тя си позволяваше всички тези неща. Скиташе се из града като сама жена, без да се съобразява с каквито и да било обществени ограничения, защото тук никой не я познаваше. Вечер беше жената на директора на операта и тънеше в музикални наслади. За разлика от Густав не изпитваше носталгия. Вземаше уроци по английски от една приятна млада дама, препоръчана й от мистър Пиуит, и се оправяше все по-умело в този нов живот. „Отдавна не съм се чувствала толкова добре и наясно със себе си“, мислеше си тя. Докато лежеше вечер във ваната под благоуханен слой пяна, не смееше да повярва на щастието си. Отново беше весела, наслаждаваше се на всеки ден, върнала се бе към живота.
	За разлика от Виена, тук излизаха по-често вечер, приемаха покани от австрийци, живеещи в Ню Йорк. Густав се сприятели особено със синолога Фридрих Хирт, с когото тутакси се задълбочиха в оживен разговор за китайската поезия. Той все още се заиграваше с идеята да напише музика към стиховете от _Китайската флейта_, с които се бе занимавал предното лято. Освен това техни приятели станаха неврологът Йозеф Френкел и банкерът Ото Кан. Дори Густав започна да харесва тези вечери. Особено приятно и за двама им беше, че поканите приключваха в десет часа вечерта, така че се връщаха навреме в хотела, без да са прекалено уморени, за да четат или разговарят. В някои вечери, които Алма особено обичаше, свиреха на пианото на четири ръце и се сближаваха чрез музиката.
	— Ако можеше Гуки да е с нас, Ню Йорк щеше да сбъдне всичките ми мечти — каза в една от тези вечери младата жена. Бяха свирили Брамс, като през цялото време се гледаха дълбоко в очите. Густав бе отминал с усмивка някои нейни дребни грешки и Алма си спомни за началото на тяхната връзка, когато всичко беше толкова хубаво.
	— За следващия сезон просто ще я вземем с нас — отзова се съпругът й.
	„Да“, помисли си Алма. Точно така щяха да направят, и Ню Йорк щеше да стане още по-красив.


	За жалост се очертаваше перспективата договорът с Хайнрих Конрид, който бе ангажирал Густав в „Мет“, да не бъде продължен. Конрид беше тежко болен. Предложиха неговия пост на Малер, но той отказа категорично. Никога повече не искаше да изпълнява административни функции. Не се обезпокои, когато поканиха Джулио Гати-Казаца*, директора на миланската „Ла Скала“. В свитата му обаче пристигна Артуро Тосканини, с когото Густав бързо се скара. Между двамата се зароди конкуренция, която утежни живота на Малер. Но преди това, като завършек на престоя си в Ню Йорк, Густав направи нова постановка на _Фиделио_, като за целта специално докара декорите на Алфред Ролер от Виена в Америка. Публиката крещеше от възторг, критиците ликуваха. Той беше оставил своя отпечатък в Ню Йорк и бе привлякъл вниманието на други сцени и меценати.
	[* Джулио Гати-Казаца (1869–1940) — италиански оперен певец, който в началото на ХХ век допринася за развитието на американската опера. — Б.пр.]
	Една вечер към края на първия им престой в Америка прочутият певец Фьодор Шаляпин покани Густав и Алма на вечеря в хотелския си апартамент, където водката се пиеше от водни чаши. В късните часове Алма седна на пианото, а Шаляпин пя, редувайки се с Енрико Карузо. И двамата похвалиха виртуозното й свирене, а тя беше щастлива, задето имаше възможност да акомпанира на тези велики певци. Карузо дори им стана приятел. На следващия ден той донесе на Густав рисунка, която му бе направил предната вечер. Густав беше горд с нея и нареди да я сложат в рамка. Но още по-горд бе с Алма.
	— Ти беше просто очарователна — каза й той, когато се върнаха в хотелската си стая. — Обичам те. — Приближи се и я целуна нежно.
	Алма и Густав се научиха да ценят прагматизма на американците. Тук интригите, машинациите, драматичните изблици на ревност и дребнавост не играеха такава роля както зад прашните кулиси на Виенската опера. Важното тук беше да създадеш добро представление — цел, на която се подчиняваше всичко останало. По тази причина нямаше и предразсъдъци. Тук всеки се оценяваше според уменията и положения труд, а на въпроса откъде идва не се отдаваше първостепенна важност. Густав беше удивен, че дори в отрицателните критики не откриваше намек за еврейския си произход.
	Четирите месеца в Ню Йорк отлетяха като сън. Изобилието от свободно време, което прекарваше изцяло по свое усмотрение, се бе отразило добре на Алма. В някои моменти направо се чувстваше щастлива. За първи път музицирането изобщо не й липсваше. Отношението й към Густав също се бе променило. През тези месеци те бяха по-често заедно и зависими един от друг. Съпругът й не ходеше на концертни турнета из Европа, поради което и не се разделяха за седмици, както бе във Виена. Това се харесваше на Алма. Само дето не получаваше писма от него и ако трябваше да бъде честна, изпълнените му с хумор забележки и любовните обяснения й липсваха. Той не беше от мъжете, които казват на жената, че я обичат. Предпочиташе да го напише, когато бяха разделени. Въпреки това месеците, прекарани заедно, им се отразиха добре — тук нямаше толкова много хора, които да предявяват претенции към Густав.


	През април се качиха на парахода за Куксхавен. Алма стоеше до перилата и гледаше със смесени чувства как Статуята на свободата бавно избледнява в утринната мъгла. Радваше се, че ще види отново Европа, Виена, а копнежът й по Гуки бе нараснал неимоверно през месеците на раздяла.
	„Тези месеци в Ню Йорк бяха подарък — помисли си тя, — прекрасен, скъпоценен подарък. Там всичко беше толкова ново, толкова различно, и точно по тази причина можех да се чувствам, сякаш съм изпаднала извън времето и съм оставила цялото страдание зад гърба си. В Америка бях наистина необременена и любопитна към живота, каквато не съм била от много време насам. Ще направя всичко, за да продължа това чувство и във Виена.“


>	Четиридесет и втора глава

	Божичко, колко изостанала изглеждаше Виена, когато се връщаш от Америка! Алма слезе от файтона, който бавно, друсайки, я бе докарал на Ауенбругергасе. Тази церемониална мудност, с която файтонджията слезе от капрата, задържа й вратичката и се сбогува на провлечен виенски диалект:
	— Целувам ви ръка, многоуважаема. Предайте на господин съпруга си моите най-покорни поздрави и скоро пак ни окажете честта. — Към това — поклон и пак поклон. В Ню Йорк файтонджията отдавна щеше да е отново зад ъгъла в търсене на нов клиент. Глупости, в Ню Йорк тя сигурно щеше да е взела такси! Всичко тук, във Виена, куцукаше подир времето: сградите бяха някак несериозни, навсякъде — злато и ангелчета, куполи и кариатиди. Да не говорим за модата — тук жените още носеха корсети, а мъжете — цилиндри и твърди яки! И после, техническото развитие. На Алма й липсваше електрическият сешоар, ефективен и приятен, благодарение на който косата й бързо придобиваше желаната форма. А когато влезе в апартамента на Ауенбругергасе и видя паяжините, образували се през отсъствието им, се сети за електрическата прахосмукачка, с която камериерката чистеше в Ню Йорк. Тази машинка би ликвидирала целия прахоляк за минути. Но най-вече й лисваше безграничната толерантност на американците. Във Виена тя, бидейки жена, беше принудена отново да се приспособява към обществото, където и да ходеше и каквото и да казваше.
	Единственото хубаво нещо тук беше, че Гуки е отново с нея, но всеки път, когато я прегърнеше, Алма болезнено осъзнаваше, че Пуци вече я няма. Толкова много неща й напомняха за първородната й дъщеря: жилището с нейните неща, легълцето с плюшеното мече, различни места във Виена, хората, които познаваха. Стараеше се да не показва болката си пред Гуки. Малката се нуждаеше от нея. Тя беше жива и имаше право на жизнерадостна майка. И това й беше станало ясно в Америка: успоредно с майчинството много жени там работеха в една или друга професия. Алма не бе пропуснала да забележи, че по този начин отношенията между мъжете и жените се променяха. Американските жени не бяха фиксирани изключително върху семейството си, а при някои от американските им познати тя бе констатирала, че жените са много по-освободени. Само като си помислеше за своите посестрими, които се трудеха в „Мейсис“ — млади, хубави, самоуверени жени, които след работа се разхождаха по „Бродуей“, хванати под ръка; за продавачките на цигари в кината, за безбройните секретарки или за преуспяващите бизнес дами като Елизабет Арден с нейните козметични салони! Тя винаги бе гледала след тях с мъничко завист.


	През юли, когато заминаха за новото си ваканционно убежище Тоблах* в Пустертал, Южен Тирол, Алма беше изпълнена с въодушевление, защото не свързваше това място с лоши спомени. Младата жена бе намерила стара селска къща извън селището, разположена на тихо и спокойно място, с единайсет стаи и две бани. Къщата се казваше „Тренкерхоф“. През май, когато я бе огледала веднага след завръщането им, там още имаше сняг. Сега всичко беше зелено и окъпано в слънце. Густав я хареса. Въпреки това първата му работа беше да наеме дърводелец, който да му построи колиба за композиране. Алармите на Алма зазвъняха.
	[* Тоблах (нем.), Добиако (ит.) — град и община в Северна Италия, провинция Южен Тирол, разположена на 1256 м надморска височина. — Б.пр.]
	В деня, когато той се нанесе там с пианата и книгите си, тя беше тъжна и гневна. Но как би могла да се надява, че тази страна на съпруга й ще се промени в Америка? Той имаше нужда от двата летни месеца, за да създава творбите си. По време на оживените разговори с Фридрих Хирт за китайската поезия в главата му се бяха оформили разни идеи и сега нямаше търпение да ги реализира.
	Алма се опитваше да запази това, което тайно наричаше в себе си „моето американско чувство“. Тя се посвещаваше на задълженията си като съпруга, майка и домакиня, ала изпитваше горчивина. Нима през последната година не се бяха случили достатъчно събития, нима месеците в Ню Йорк не бяха показали, че нещата в брака им можеха да вървят и по друг начин? Нима Густав не изпитваше никаква потребност да бъде с нея? За да се утеши, тя отиде до бюфета и си наля един бенедиктински ликьор. Малката доза алкохол й действаше добре, помагаше й да си поеме дъх. Още след първата седмица бутилката беше празна и тя тутакси поръча нова. Действаше й успокоително да знае, че това утешение винаги й е подръка.
	„Липсват ми свободите, които имах в Ню Йорк“, каза си една сутрин тя и сама се изненада от тази мисъл. Вярно беше — в Америка можеха да се видят безброй неща, всичко беше толкова ново, че кажи-речи всеки ден можеше да изпробва или да направи нещо за първи път. Еднообразното всекидневие в Тоблах я потапяше в парализираща скука. Густав не правеше нищо, за да я разведри, напротив.
	— Не мога да работя — гневеше се той, след като бе прекарал часове в къщичката си за композиране.
	Алма усещаше, че е така, защото беше го чула да свири отново и отново една и съща нотна поредица, без да постига напредък.
	— Хайде да се поразходим — предложи тя. — Гуки и Фани са навън.
	Густав кипна и й се тросна:
	— Мразя тези вяли разходки, сякаш съм някой старец. Трябва да се движа, да се изразходвам.
	— Лекарят ти го забрани — уморено отвърна Алма. Колко пъти бяха водили този разговор… Тя не можеше да направи нищо повече. И без това вече се съобразяваше с него, като се лишаваше от излети и разходки. Усещаше, че в него назрява още нещо. Накрая той изригна.
	— Досега съм написал осем симфонии. Но как мога да композирам девета? — възкликна той. — Бетховен, Шуберт и Брукнер — всички те са умрели след завършването на деветата си симфония.
	— Ами тогава я наречи другояче.
	Густав я погледна изненадано.
	— Да. Да! Така ще направя. Почакай… Вече имам идея. Ще нарека симфонията си _Песен за Земята_. Благодаря ти, Алмши. — Той се обърна и се завтече към пианото. Алма остана пак сама.
	Погледът й попадна върху писмото, което Густав бе написал на своя приятел, композитора Бруно Валтер*. Досега не бяха имали тайни в писмата си, затова Алма прочете редовете и сърцето й отново натежа. Защо мъжът й изливаше душата си пред Бруно, но не и пред нея? Нима и тази последна връзка помежду им щеше да се скъса?
	[* Бруно Валтер Шлезингер (1876–1962) — диригент и композитор, роден в Германия. Работил в оперните театри в Берлин, Виена и Мюнхен, дирижирал оркестъра „Гевандхаус“ в Лайпциг, автор на редица теоретични трудове. През 1939 г. се установява в САЩ. — Б.пр.]
	— Утре ще дойдат Алфред и Милева — небрежно му каза тя на вечеря. — Ще останат няколко дни. — Твърдо се надяваше, че Густав ще се зарадва на гостуването на сценографа, който отдавна беше станал негов приятел.
	Той обаче кипна:
	— Защо не ме попита? Защо постоянно трябва да идват разни хора? Не ти ли стига моята компания? — Гласът му преливаше от възмущение.
	Алма се помъчи да запази спокойствие, ала гневът надделя. С глас, по-враждебен отколкото й се искаше, отвърна:
	— Питаш дали не ми стига твоята компания? Коя компания, моля? Та аз почти не те виждам, а когато все пак те видя, ти си доста непоносим. Наистина ли си способен да мислиш единствено за себе си? Най-напред се оттегляш за часове в колибата си, където никой не бива да те смущава и, за бога, да не вдига никакъв шум, само за да се върнеш в лошо настроение и да ми хленчиш, че нищо не ти хрумвало?
	— Но, Алма… — подзе той.
	Тя го прекъсна с рязко махване на ръката.
	— Не съм приключила. А когато поканя някого, за да не умра от скука, ме засипваш с упреци? Не можеш ли поне един път, един-единствен път, да се запиташ как се чувствам?
	Докато говореше, очите й се изпълниха със сълзи. Мразеше да губи самообладание, но още повече се уплаши от силата на собствените си емоции, фактът, че изрече на глас тези неща, й показваше колко дълбоки бяха обидите, които Густав й нанасяше ежедневно, колко онеправдана се чувстваше. Какво трябваше да се случи, та той поне веднъж да погледне на нещата от нейната камбанария?
	Густав понечи да я прегърне, ала тя се изправи рязко, така че столът й падна, и напусна къщата.


>	Четиридесет и трета глава

	След втория им сезон в Ню Йорк те се върнаха през април в Европа. Минаха през Париж, където скулпторът Огюст Роден трябваше да направи бюст на Густав.
	Хотелът им се намираше близо до Операта, ателието на Роден беше зад Дома на инвалидите, на другия бряг на Сена. Преди това Алма бе разгледала картата на града — пътят беше дълъг, но водеше през едни от най-красивите паркове на Париж. И тъй като Густав вече бе превъзмогнал страха си от физическите усилия, те решиха да вървят пеша. Стигнаха до Рю дьо Риволи и се възхитиха на величествената фасада на „Лувъра“, после вървяха през окъпаните в слънце градини на „Тюйлери“, оттам — над Сена, където се насладиха на фронтоните на гара „Д’Орсе“ и на златния купол на Дома на инвалидите. Накрая стигнаха до ателието на Роден. Докато скулпторът работеше, Густав бе принуден да седи неподвижно, което бързо му доскуча. Алма се стараеше да поддържа настроението му с бъбрене, защото Роден беше по-скоро скъп на приказки и работеше съсредоточено. Най-напред създаваше гладки повърхности, после оформяше малки топчици, които поставяше с върховете на пръстите си, и почти никога не използваше инструмент. Докато го наблюдаваше как работи, Алма с лека меланхолия си спомняше за първата си среща с Роден.
	— По онова време току-що се бяхме оженили.
	Поводът беше Бетовеновият фестивал, организиран от Сецесиона. Тогава, през 1902 година, Макс Клингер бе създал бюст на гения, Густав Климт — фриз на Бетовен, а Густав дирижира собствена обработка по Деветата симфония за духови инструменти. После празнуваха в Пратера, а Роден не можеше да си намери място от щастие.
	— Помните ли какво казахте тогава на Густав Климт? — попита тя Роден. — „Вашата фреска на Бетовен, която е толкова трагична и същевременно излъчва такова блаженство; вашата незабравима изложба, подобна на храм, и сега този парк, тези жени, тази музика! А около вас, във вас — толкова детинска радост. Какво е това, за бога? Никога не съм изпитвал подобно нещо.“ А Климт ви прошепна на ухото: „Това е Австрия“. После всички отидохме в Операта и гледахме _Сватбата на Фигаро_. Густав дирижираше.
	Роден вдигна глава и прекъсна работата си.
	— По онова време бях преизпълнен с щастие. Каква мечта! Много добре помня тази божествена музика. За първи път наистина истински слушах Моцарт… Оттогава виждам Моцарт в благородната ви глава! — додаде той, обръщайки се към Густав. Последният се усмихна малко измъчено, личеше му, че след дългото седене усеща всяка своя костица.
	— Затова ли искахте да ми направите бюст?
	Роден кимна.
	По-късно Густав призна на Алма, че тези думи на скулптора са го умилостивили, макар все така да мразеше многочасовото позиране.


	През май отново бяха във Виена.
	От известно време Алма не се чувстваше добре. Оплакванията бяха започнали още в Ню Йорк, но тя не им обръщаше внимание. Сега обаче нямаше сили, сърцето й понякога излизаше от ритъм и биеше чак в гърлото, а беше още млада за подобен род проблеми.
	Възмути се до дъното на душата си, когато доктор Ковач без заобикалки й каза, че състоянието й се дължи на консумацията на алкохол. Е, изпиваше по някое и друго ликьорче понякога, за да й облекчи мъничко живота! Ала ако трябваше да бъде честна със себе си, на ден се събираха доста ликьори, да не говорим за шампанското и за виното, когато излизаха или имаха гости.
	— Мислете каквото искате — каза й лекарят. — Аз ви съветвам да отидете на санаторно лечение и през това време да се въздържате от алкохол. Бих ви препоръчал Левико*.
	[* Левико Терме — градче в Северна Италия, провинция Тренто, регион Южен Тирол, разположено на 520 м надморска височина. — Б.пр.]
	— Замини за Левико — каза й вечерта Густав, когато тя му разказа за посещението при доктор Ковач, без да премълчава и проблема с алкохола. Понякога и съпругът й й обръщаше внимание на него. Той самият почти никога не пиеше. — Чувал съм само добри неща за него. Ще ви придружа до там, ще вземем Гуки и мис Търнър. — Мис Търнър беше новата бавачка, която бяха наели за втория си престой в Америка. Фани бе отказала да пътува през Атлантика.
	На 9-и юни заминаха за курорта, разположен на около 20 км от Тренто, като взеха и Гуки. Малката също имаше нужда от известно ободряване. Алма не хареса Левико и това вероятно се дължеше на факта, че не се бе съгласила напълно доброволно да дойде тук. Селището не се намираше край море, беше твърде малко и провинциално, липсваше му италианската лекота. Настаниха се в „Гранд хотел“ с импозантния шадраван пред колонадата, но и това не подобри настроението й.
	— Но ти си тук на курорт. Трябва да оздравееш, а не да танцуваш — предупреди я Густав, преди да си замине.


	Алма сновеше напред-назад из стаята. Седем крачки до вратата, кръгом, седем крачки до прозореца, кръгом… Изключително красивата стая имаше куполообразен таван, чиято щукатура беше покрита с лакирана позлата. Ала тя не забелязваше всичко това. Толкова беше кисела, че й идваше да набие някого. Както винаги Густав й пишеше всекидневно от Тоблах, а писмата му я правеха още по-неспокойна. Той се караше с прислугата, упреквайки я, че му поднасяла развалено ядене. Или по извънредно саркастичен начин се оплакваше от съжителите и съседите, чиято единствена цел сякаш била да се занимават с възможно най-шумни дела, да пищят или да включват някакви машини, задвижвани с мотор. Трябваше да звучи смешно и духовито, но при Алма нямаше ефект. Съвсем очевидно Густав не можеше да се наслаждава на лятото без нея. За да й достави радост, замислял да обзаведе на първия етаж специална стая за нея и даже да й купи пиано. Младата жена обаче не се зарадва и изобщо нямаше сили да съчувства на мъжа си.
	„Колкото по-дълго съм тук, толкова по-зле се чувствам“, помисли си тя. Беше вяла, без настроение, безпричинно тъжна, сърцето й прескачаше, усещаше слабост. Освен това бе наддала доста кила. Роклите вече не й ставаха. Лекарят в Левико й препоръча да пие повече течности и да прави бани с минерална вода. „Да пия, голям смях!“ — горчиво си казваше тя. Естествено, докторът имаше предвид лековитата вода с вкус на гнило, и то в несметни количества. Как допусна да изпадне в това неприятно положение? Какво се случи с нейното нюйоркско чувство? В някакъв момент животът й отново бе тръгнал наопаки. Това прозрение внезапно я беше осенило предишния ден, макар да се мъчеше да го забрави и потисне. Един ден на път за стаята си бе минала покрай салона, в който някой свиреше на пиано. Спря пред вратата и затвори очи, за да слуша по-добре, отдаде се за кратък миг на музиката, но този миг беше достатъчен, за да й покаже, че музиката, тази проклета, любима музика, все още й липсва. Отвори рязко очи и си наложи да продължи напред. Лекарят в Левико не можеше да излекува тази болест. Никой не можеше. Трябваше да го направи сама.


	Няколко часа по-късно се върна в стаята си, чувствайки се по-добре. След процедурите се бе разходила с Гуки и мис Търнър. Ядоха сладолед и се смяха. На масата я чакаше ново писмо от Густав. Той се тревожеше сериозно за нея и я умоляваше да не прекъсва лечението, както бе възнамерявала на моменти. Описваше й стаята, която обзавел за нея, и непрекъснато повтаряше колко лошо било времето в Тоблах, само дъжд и студ, така че тя да останела в Левико, на лято и на топло.


	След края на лечението Алма прекара няколко седмици в Тоблах, после се върнаха във Виена и пак дойде време да стягат куфарите и сандъците за поредното преселение в Америка. Здравето на Алма си остана лабилно и след курортното лечение и тя изпитваше страх от усилията около багажа.
	Густав беше в Амстердам, за да дирижира, и в писмата си я заклеваше да не се преуморява. Алма смачка ядно листа. А тогава кой, моля ви се, трябва да свърши работата? Може би той? Тя поклати изтощено глава. Съпругът й просто нямаше и най-слабо понятие от потребностите на всекидневието. Изискваше всичко да е подредено за негово задоволство и удобство, но му беше напълно безразлично как се постига това.
	Тя въздъхна, отиде до рафта с партитурите и избра тези, които следваше да се опаковат безкрайно грижливо за Америка. Нито една не биваше да бъде забравена. Алма четеше заглавията и в главата й тутакси зазвучаваха мелодиите. Ала тук имаше и някои пиеси, които не й бяха познати. Кога например Густав се бе занимавал с тази клавирна соната от Албан Берг*? Изпълнена с мрачни мисли, тя зави партитурата във восъчна хартия. Не стига, че собствената й музика все повече отиваше на заден план, ами вече не знаеше и кои пиеси изучава Густав. Имаше чувството, сякаш някой е откраднал част от живота й.
	[* Албан Берг (1885–1935) — австрийски композитор, един от най-значимите представители на музикалния експресионизъм и на Нововиенската композиторска школа. — Б.пр.]


>	Четиридесет и четвърта глава

	„Къде се дяна моята музика?“ — питаше се Алма. — „Къде отиде животът ми?“ Намираше се в хотелската си стая в Ню Йорк и опаковаше последните партитури, защото след два дни щяха да отпътуват обратно за Европа. Не ги ли беше опаковала току-що във Виена за поредното преселение? Ето я отново сред пълни сандъци и купчини неща, очакващи да бъдат надлежно прибрани. Третият им сезон в Америка оставаше зад гърба им. Камериерката вече беше подредила доста вещи в големите куфари гардероби, ала нотите все така бяха задача на Алма. „Къде отиде предишният ми живот, удоволствието ми от свиренето на пиано?“ Тя постоянно си задаваше този въпрос, който я хвърляше в паника. Със сълзи на очи се огледа в стаята, която изглеждаше безлична без вещите им, макар в камината да пламтеше огън. Хрумна й в пристъп на лудост да изгори нотите на Густав като на клада. Защо той можеше да има това, а тя — не? И не бе й дал нищо в замяна! Напразно се мъчеше да си спомни за красивите им преживявания, за разходката в Майерниг, когато й бе изпял своята Пета симфония, за концерта в Санкт Петербург, когато бе разбрала, че е бременна, а той бе дирижирал само за нея. Картините се размазаха пред очите й, тя се разплака.
	Дори вече не беше в състояние да си спомни приповдигнатото си настроение след първия им сезон в Ню Йорк, макар да бяха минали само три години. Ако трябваше да бъде честна, по принцип с Густав вече само съжителстваха като приятели, дори не като най-добри приятели, камо ли — като любовници. Защото на нея й липсваше и плътската любов, която можеше да дава толкова много утеха. След първия път в Рим, когато съпругът й бе отблъснал опита й да го съблазни, бяха последвали много други. Щом тя дръзнеше да потърси близост, понеже се чувстваше самотна, Густав я отхвърляше, понякога по доста обиден начин. Вече идваше много рядко в леглото й, пък и тогава го правеше припряно и непохватно, преследвайки единствено собственото си желание, и я зарязваше незадоволена. Алма подозираше, че заради слабото си сърце мъжът й изпитва страх от страстни прегръдки. Тя си спомни с гняв как Буркхард я бе нарекъл „полудевственица“, каквато отдавна не беше. Вече не свиреше пиано на четири ръце с Густав, още едно нещо, в което навремето се чувстваха в съзвучие. Колко хубави бяха вечерите в тази стая! Алма не знаеше на какво се дължи промяната. На няколко пъти други гости на хотела се бяха оплаквали, когато ги чуваха да музицират късно вечер в апартамента им, и Густав беше взел тези жалби за повод изобщо да не свири — нали използваше инструмента в операта.
	Между двамата съпрузи бе настъпил нещо като безмълвен мир. Той продължаваше да я обича повече от всичко, той имаше нужда от нея до себе си, за да може да композира, а след представление мнението й все още беше най-важно за него. След като аплодисментите отшумяваха, неспокойният му поглед веднага търсеше нея. Беше ли й харесало? Алма присъстваше при всички стъпки на възникването на творбите му. Знаеше какво е чувствал в даден момент, какво го е вълнувало и не му е давало покой. Тя преписваше партитурите и ги обсъждаше с него, изслушваше по сто пъти всички варианти и идеи. Тя беше човекът, познаващ най-добре и Малер, и симфониите му. Заедно бяха едно творческо, но за жалост — не и любовно цяло. А това просто не й беше достатъчно вече. Тя се чувстваше излъгана в чувствата си.


	Два дни по-късно, когато започна пътуването им към Европа, тези мрачни мисли продължаваха да измъчват Алма. Може би именно душевното й състояние бе причина за лабилното й здраве. Нямаше конкретна диагноза, тя беше физически здрава, но нещо в нея превръщаше живота в бреме. В някои сутрини й беше трудно да стане от леглото. Чувстваше краката си като от олово, сърцето й биеше бясно. Колко пъти се гневеше на себе си, знаейки, че денят няма да й донесе нищо, което би й се сторило смислено или което би очаквала с нетърпение и радост.
	Густав също беше изтощен след напрегнатия сезон в Ню Йорк. Даваше по десет концерта месечно, а през март бе представена и новата постановка на операта _Дама Пика_ от Чайковски. За съжаление залите невинаги бяха разпродадени, а меценатите бяха принудени да отпускат повече пари, отколкото им се искаше. Густав се тревожеше как ще продължи ангажиментът му в Ню Йорк. Този въпрос безпокоеше и Алма.
	От Америка тя си бе организирала почивка — щеше да замине за Тобелбад*. Поредното санаторно лечение, но тя беше твърдо решена да направи нещо за себе си, та дано й хрумнат други идеи. По време на почивката нямаше да мисли за Густав. Твърде млада беше, за да се чувства като застаряваща жена. Твърде млада беше, за да се жертва всекидневно заради мъжа си. Понякога се питаше дали един ден всичко това няма да избие нанякъде. Дали един ден дългогодишното й себеотрицание няма да си отмъсти. Във всеки случай така не можеше да продължава.
	[* Тобелбад — община в Австрия, провинция Щирия, окръг Грац, известна с минералните си извори. — Б.пр.]


	Слязоха от кораба в Шербург и, както през последните години, минаха през Париж, където Густав трябваше да дирижира няколко концерта. Началото на концертното турне в Париж обаче не мина добре. Колегата на Густав Клод Дебюси демонстративно напусна залата по време на изпълнението на Втората симфония. Густав беше дълбоко обиден. При това бе включил Дебюси в репертоара в Америка! От Париж заминаха за три концерта в Рим и чак в началото на май най-после пристигнаха във Виена, където първоначално се нанесоха у родителите на Алма, понеже се бяха отказали от жилището на Ауенбругергасе. Густав възнамеряваше да потърси къща или парцел в околностите на Виена, където да прекарват летата, когато не бяха в Америка. Той мечтаеше за закътано място, на което да композира необезпокоявано. За целта обикаляше наоколо с Карл Мол и разглеждаше къщи. Междувременно сновеше между Виена, Мюнхен и Лайпциг, за да подготвя следващите си концерти. С безпокойството си, постоянните пътувания и стягания на куфари той съсипваше Алма. Тя започна да мрази този живот, който бе започнал така многообещаващо: зимите в Америка, летата в Европа, повече никакви турнета. Тя не намираше покой — вместо да се чувства у дома си навсякъде, не беше у дома си никъде. А сега той бе освободил жилището във Виена и отново живееха у нейните родители.
	И иначе лятото беше тъжно. През май от рак почина Емил Цукеркандл. Алма бе принудена да се лиши от компанията на доверената си приятелка Берта, която занемя от скръб. Как й се искаше да си поговори с нея, да й излее мъката си и да я помоли за съвет. Може би Берта щеше да знае начин отново да се сближат с Густав.
	От Гретъл също идваха ужасни новини. След пореден опит за самоубийство Вилхелм отново я бе настанил в клиника за душевноболни. Този път беше очевидно, че сестра й вече не е в състояние да води нормален живот и да се грижи за сина си. Тя никога нямаше да напусне санаториума, защото представляваше опасност за самата себе си. Лекарите диагностицираха преждевременна деменция; Гретъл страдаше от мания за преследване, получаваше внезапни пристъпи, крещеше и чупеше прозорците, за да се нарани с парчетата стъкло.
	Алма седеше с майка си в Синия салон с големите прозорци към градината, когато Ана й съобщи лошите новини. Тя стана и извади едно писмо от малкото писалище.
	— Чуй само какво ми пише Вилхелм от санаториума — подзе тя и разгърна листа. — Упреква ме, че винаги съм те предпочитала пред Гретъл. Цялата ни любов била насочена само към теб, макар и без това да си била по-красивата и по-способната да се справя с живота. Трябвало да се грижим повече за сестра ти, отколкото за теб. Гретъл имала много по-голяма нужда от нашето внимание. — Тя сгъна писмото и погледна възмутено Алма. — Това е смешно! Вилхелм се тревожи за жена си и не му хрумва нищо по-добро, освен да потърси изкупителна жертва в нас двете.
	На Алма й беше необходим момент, за да прозре перфидността на майка си. Ана се опитваше да я привлече на своя страна и да вбие клин между нея и Гретъл. Така тя предаваше за втори път дъщеря си. Защото Вилхелм беше прав с упреците си, сега Алма ясно виждаше това, а и майка й го знаеше. За Ана Маргарете беше живото доказателство за брачната й изневяра, по-точно казано — едно копеле. А когато умствената й слабост се бе проявила отрано, тя беше усетила, че причината е сифилисът, който е наследила от баща си. Тази мисъл тровеше отношенията им. Едно болно дете не се вместваше в светогледа на Ана Мол. После Алма се бе омъжила за прочут човек, чийто блясък се отразяваше и върху нея, а Гретъл не бе намерила такъв мъж. При тази мисъл младата жена преглътна с мъка. Но и тя изпитваше угризения на съвестта. Та нали вечно се конкурираше с Маргарете, сравняваше броя на балните книжки, на букетите и на ухажорите и смяташе за естествено, че винаги тя е по-красивата, по-шармантната, по-успешната? Внезапно осъзна колко силно я бе обичала и колко се бе възхищавала от нея Гретъл. А тя, Алма, не й бе отвърнала със същата безгранична любов.
	Тя погледна гневно майка си.
	— Ти винаги показваше на Гретъл, че не е обичана колкото мен, че не струва колкото мен. По този начин ти ме направи своя съучастничка. Ти знаеше, че не мога да се защитя, в крайна сметка бях още дете! Ти обремени и мен с твоето мълчание. Виждах, че нещо не е наред с Гретъл. И постоянно ме беше страх, че е наследила тази болест от баща ни и че рано или късно тя ще се прояви и при мен. И всичко това само защото ти беше прекалено страхлива да признаеш прегрешението си. Това е отвратително!
	Тя скочи и избяга в градината. Мразеше майка си с цялото си сърце! А сега беше принудена да живее под един покрив с нея. Трябваше час по-скоро да напусне този дом!
	Докато отиваше към стаята си, младата жена се спря пред вратата на някогашната спалня на сестра си. „Горката Маргарете“, каза си тя, разяждана от гузна съвест. Малката й сестра беше толкова нежна, така силно привързана към нея, а Алма й се бе разсърдила, задето не я бе посветила в плановете си за женитба с Вилхелм. Може би не е била винаги толкова слаба и несамостоятелна, както смятаха всички. Във всеки случай момичешкото име Гретъл вече не й подхождаше. „Отсега нататък ще я наричам само Маргарете“, реши Алма.


>	Четиридесет и пета глава

	Може би шестте седмици в Тобелбад, съвсем близо до Грац, щяха да й осигурят нужното спокойствие, за да се отдаде на размисъл. С нея бяха Гуки и мис Търнър. В Тобелбад се предлагаше цялостно лечение по методиката на немския природолечител доктор Ламан*. Диетично хранене, много движение на открито, слънчеви и въздушни бани, гимнастика и пиене на минерална вода — всичко това трябваше да възстанови отслабените й нерви. Густав ги заведе и на следващия ден се върна във Виена, откъдето й писа ободрително писмо. _Никога не съм те харесвал повече, толкова си мила и грациозна…_
	[* Йохан Хайнрих Ламан (1860–1905) — германски лекар, радетел на хидротерапията, шведската лечебна гимнастика, въздушните бани, вегетарианството и тоталното отхвърляне на медикаментите. — Б.пр.]
	Алма се зарадва на комплимента му, но само донякъде, и с неохота се зае да подрежда багажа в стаята си. Празнотата, която чувстваше, бе станала твърде голяма, за да я запълни със собствени сили. Директорът на санаториума я убеждава доста, докато я уговори за процедурите.
	— Знаете ли, ще ви запозная с един младеж. Той е от Берлин. Смятам, че ще успее да ви разведри.
	Два дни по-късно директорът, професор Фон Дюринг, дойде на масата с един млад, изключително атрактивен мъж. Мъжът се представи с лек поклон.
	— Добър ден, казвам се Валтер Гропиус*. Ще позволите ли да ви придружа на днешната ви разходка?
	[* Валтер Гропиус (1883–1969) — немски архитект, основателна школата „Баухаус“. Заедно с Лудвиг Мис ван дер Рое и Льо Корбюзие е един от пионерите и най-видни майстори на модерната архитектура от началото и средата на ХХ век. — Б.пр.]
	Алма го погледна. Пред нея стоеше мъж картинка, висок и силен. До него Густав би изглеждал като момче. Мъжествената му осанка тутакси заплени младата жена.
	— Господин Гропиус е добър планинар — поясни Фон Дюринг. — Чувал съм, че и вие предпочитате енергичните разходки. А те ще ви се отразят добре.
	— Щом това е лекарски съвет, не мога да не му се подчиня — отвърна тя и съзря радостта, проблеснала в очите на Гропиус.
	Веднага след обяда се запътиха на разходка покрай реката.
	— Защо сте в Тобелбад? — попита Алма.
	Гропиус махна с ръка.
	— О, просто един упорит грип, така поне казах на лекарите. Но истината е, че си позволявам кратка почивка, преди да стартирам професионалната си кариера.
	Алма го погледна крадешком. Той се държеше напълно непринудено, говореше духовито и започна да разказва анекдоти от следването си. Любопитството й към този мъж растеше. Той беше архитект в Берлин, на двайсет и седем години, тоест почти четири години по-млад от нея, която през август щеше да навърши трийсет и една. Валтер Гропиус бе работил с архитекта Петер Беренс, представител на стила сецесион, и смяташе да основе собствено бюро в Бабелсберг. Алма беше запленена. Този мъж имаше целия си живот пред себе си, беше толкова млад, изпълнен с толкова планове и енергия!
	— Какво ще правите, когато напуснете Тобелбад? — попита я той.
	Бяха стигнали до един завой на реката, на брега имаше големи камъни. Бяха се катерили по тях, а Гропиус й бе подавал ръка, за да не съсипе изящните си ботушки. Сега стояха край водата и той хвърляше камъчета, които подскачаха по повърхността.
	— От тук ще отидем в Тоблах, с мъжа ми винаги прекарваме ваканцията там. А през есента ще го придружа до Ню Йорк, където ще дава концерти във филхармонията през зимата.
	Той се извърна към нея.
	— Но аз ви попитах за вас. Искам да знам какви са вашите планове, а не тези на мъжа ви. — Думите му прозвучаха малко неучтиво.
	Алма се втренчи в него. Колко прав беше! Той питаше нея, Алма Малер, а не съпругата на великия Густав.
	— Не съм свикнала да гледам на себе си по друг начин, освен като жена на мъжа си — отвърна накрая тя и прехапа устни.
	— Е, в такъв случай е крайно време да развиете собствени интереси — възкликна той.
	Тя се засмя.
	— Добре. За начало ми покажете как го правите това с камъчетата?
	Продължиха да мятат камъни и Алма прояви известна сръчност. След време се върнаха на пътеката и продължиха разходката.
	Бяха се отдалечили доста от хотела, пътят стана каменист, но това не им пречеше. Той отново й протегна ръка и двамата продължиха с бързи стъпки напред. Гропиус споделяше извънредно увлекателно плановете и идеите си за напълно нови сгради, които да бъдат подчинени повече на функционалността, отколкото на формата. Алма го разбра веднага и разказа за опита си от Сецесиона и за познанството си с Хайнрих Хофман.
	— Продължавайте! Искам да знам всичко! — настоя той.
	Когато след няколко часа застанаха отново пред входа на хотела, Алма вече не можеше да се ориентира в чувствата си. Срещата с младия мъж я бе разтърсила. Отдавна не се беше забавлявала толкова добре. Открай време познаваше кога има пред себе си гениален човек, а този Гропиус беше такъв. Това го правеше извънредно интересен събеседник. Но имаше и нещо повече. През цялото време тя се чувстваше толкова добре с него, така се наслаждаваше на начина, по който я ухажваше. Разбира се, че бе усетила погледите му върху себе си, а и тя самата изпитваше потребност да го гледа. Страшно й се искаше да прокара пръсти през гъстата му коса.
	„Божичко, държа се като някое девойче!“, каза си Алма и се зачуди дали да се радва, или да бъде ужасена.
	Стоеше нерешително и търсеше начин да се сбогува, но всъщност искаше да остане с него.
	— Ще се видим ли после на вечеря? — попита в този момент той и взе ръката й, за да се наведе над нея за символична целувка. В последния момент обаче промени намерението си и докосна с устни кожата й. Доста смела постъпка, но Алма остави ръката си в неговата. Докосването му се разпростря като гъдел нагоре по ръката, към лакътя.
	— С удоволствие — отвърна тя.
	Окрилена, с усмивка на лице, изкачи стълбите до стаята си. Часовете, прекарани с Валтер Гропиус, бяха отключили нещо в нея. Той бе събудил чувства, дълбоко затрупани през последните години. Ако дневниците й не бяха складирани в сандъците в мазето на Вила „Мол“, сега щеше да ги препрочете. Ала и така можеше да си спомни за прекомерния прилив на чувства, обзели я по време на връзката й с Климт и след това с Александер фон Цемлински: лекота, палавост, желание да прегърне целия свят. Точно така се чувстваше сега. И още един спомен се върна — за почивката в Абация и за младия Пенлеве, който се бе влюбил в нея. По онова време нямаше да й хрумне да отстъпи пред ухажванията му. Ами ако този епизод е бил нещо като генерална репетиция за случващото се между нея и Валтер Гропиус? Не беше сигурна дали и този път иска да устои.
	Тя изпълни няколко танцови стъпки из стаята, а когато Гуки и мис Търнър я изненадаха, се засмя силно и грабна дъщеря си, за да се завърти с нея в кръг.
	— А сега трябва да се преоблека за вечеря — обяви накрая.


>	Четиридесет и шеста глава

	Валтер Гропиус я зяпаше втренчено, докато тя прекосяваше помещението, запътена към неговата маса. Беше се докарала грижливо и сияеше от красота. А как се наслаждаваше на погледа му…
	Той се прокашля, докато й наместваше стола.
	— Госпожо Малер… — подзе.
	Алма беше очарована от факта, че му бе нужно време да се овладее. После той отново започна да я разпитва, искаше да знае всичко за нея.
	Тя му разказа за сградата на Сецесиона, описа му и Австрийската пощенска спестовна каса, построена от Ото Вагнер.
	— Впрочем, той е построил и къщата, в която живея.
	Валтер Гропиус загуби ума и дума.
	— Да не би да го познавате?
	Алма кимна.
	— Естествено. Също Йозеф Хофман и останалите.
	— Разказвайте! — възкликна пак той.
	После заговориха за музика. Алма му описа песните, които бе композирала, и му изтананика няколко теми. Божичко, колко отдавна не беше правила подобно нещо! И колко отдавна никой не бе проявявал интерес към музиката й! Дори само заради това би могла да се влюби във Валтер Гропиус.
	Той каза, че с удоволствие би ги чул.
	— Вярно, не разбирам много от музика, но щом е от вас…
	Вечерта отлетя като миг и изведнъж те се оказаха последните гости в залата, а имаха да си разказват още толкова много неща. Келнерите искаха да затварят, затова двамата седнаха на покритата веранда на санаториума. Разделиха се късно през нощта. Алма живееше в главната сграда, а Гропиус — в една от вилите, разпръснати из разклоненията на парка.
	Дълго след полунощ младата жена лежеше в леглото си и мислеше за вечерта, като извикваше в паметта си всички красиви подробности. Накрая, преди да се разделят, той отново бе хванал ръката й, бе я задържал дълго, а после бе притиснал устни в нея.
	— Вие ми откраднахте сърцето, госпожо Малер — бе прошепнал и изчезнал в мрака. Сърцето на Алма биеше до пръсване. „Аз се влюбих в него“, призна си тя. Вътрешно ликуваше, та нали доскоро смяташе, че в живота й вече е късно за любов? Прекрасно беше да усети още веднъж този гъдел, това потреперване при спомена за неговото докосване. Как е могла да се лишава толкова дълго от тези неща? Мъжествеността на Валтер и младежката му интелигентност не бяха единственото, което я привличаше: най-много й допадаше, че той я вижда и я намира за неустоима. През цялата вечер й правеше комплименти. За външния й вид, за кръшния й смях, за интелигентността и духовитостта й. Гледаше я в устата, а когато не се владееше, в погледа му се прокрадваше копнеж. Докосна уж случайно ръката й, когато едновременно посегнаха към солницата, после се дръпна и измърмори някакво извинение. Беше напълно объркан, както с удоволствие установи Алма. Тя усещаше погледа му върху себе си и осъзнаваше собствената си сила на съблазнителка. Провокираше го със смеха и с погледите си. Беше като неподвижна звезда, около която той кръжеше. Гропиус й бе посветил цялото си внимание. Не забелязваше жадните погледи на жените от съседните маси, на които той, този хубавец, също бе направил впечатление. Алма обаче ги забелязваше отлично и беше във възторг, че той вижда само нея. Валтер Гропиус й даваше усещането, че е единственият човек, който би искал да има до себе си. Напомняше срещата й с Осип Габрилович, вдъхнал й след години на лишения чувството, че е жена. Само дето Валтер Гропиус беше млад и красив. На няколко пъти тя изпита желание да докосне гладката кожа на ръцете му и да разроши с пръсти гъстата му коса. Алма с почуда констатира, че го желае.
	В неговите очи също четеше желание. Сигурна беше, че предишния път бе изчезнал толкова бързо, защото в противен случай нямаше да се въздържи и щеше да я целуне. Бе прочела възбудата в очите му, замайването от нейната зрялост и слава. Той се беше влюбил в пищната й красота. През последните години Алма се бе закръглила, кожата й розовееше; тя отмяташе назад глава, когато се смееше, очите й блестяха изкусително. Под възхитените погледи на Гропиус се чувстваше млада и неустоима. Още помнеше как навремето вземаше ума на мъжете със самоувереното си поведение, с чара и всеобхватното си образование. Но не знаеше, че това все още действа… Тя се усмихна при мисълта колко пъти бе наклонила глава, за да чува по-добре какво казва Валтер Гропиус, при което показваше линията на шията си и прокарваше връхчетата на пръстите по кожата си. И как дишането му всеки път се учестяваше.
	Преди да заспи с усмивка, взе решение непременно да се види пак с Валтер Гропиус. Той й се отразяваше добре, по-добре от всякакво лечение.
	Не беше толкова лесно обаче да се срещнат на четири очи. В хотела и в малкото курортно градче бяха непрекъснато под наблюдение. В крайна сметка тя беше съпругата на бившия директор на Императорската опера и всички я познаваха. Освен това с нея бяха Гуки и мис Търнър. На всичкото отгоре майка й бе съобщила, че ще дойде. Алма и Гропиус се хранеха и се разхождаха заедно, но наоколо винаги имаше хора. Налагаше се младата жена да проявява конспиративни умения, за да остане насаме с него.
	Два дни по-късно нагласи така нещата, че Гуки и мис Търнър да отидат на излет, а тя уж имаше час при директора на клиниката. След като двете заминаха, натоварени с кошница за пикник, Алма изпрати по една камериерка съобщение на Валтер с молба да дойде в стаята й.
	След малко на вратата й се почука, а сърцето й затуптя лудо, сякаш беше на седемнайсет, влюбена за първи път. Тя грабна малкия пулверизатор за парфюм от шлифовано виолетово стъкло, който й бе разрешено да ползва само когато Густав не беше наблизо, понеже той мразеше парфюмите, и пръсна в деколтето си още една капка _LʼHeure est venue_, „Часът настъпи“. Засмя се игриво, когато осъзна значението на френското название. Последен поглед в огледалото, после отвори вратата.
	Валтер й се усмихна, застанал плътно пред нея, после отстъпи крачка назад.
	— Вашата стая е по-хубава от моята — отбеляза, след като се огледа. — Но така и трябва да бъде. Нали и вие сте по-хубава от мен. По-хубава от всяка жена, която съм срещал досега.
	Алма отвърна на комплимента му с усмивка.
	— Къде е очарователната ви дъщеря?
	— На излет с гувернантката.
	Той подскочи.
	— Значи сме сами? — Гласът му внезапно пресипна.
	— Да, сами сме. — В очите й се четеше какво точно има предвид.
	Той се приближи и я целуна. Без да губи време за опипване на почвата, веднага потърси устните й и я притисна към себе си.
	Алма си го бе представяла толкова често, че сега не успя да потисне стона си. Вкопчи се в него, а той я обви с ръцете си.
	— Алма — прошепна в шията й и отново я целуна.
	Когато си тръгна часове по-късно, с безкрайно съжаление, но припряно, защото Гуки и мис Търнър щяха да се върнат всеки момент, Алма просто остана да лежи в леглото. Преизпълнена от преживяното, тя не бе способна да стане. Продължаваше да диша тежко. Никога не се бе чувствала по този начин. Трябваше да стане на трийсет, за да разбере най-после каква може да бъде любовта между мъжа и жената. Имаше известна представа за това от Александер фон Цемлински, с когото обаче не бе стигнала до края. С Густав любовта отначало беше различна, по-романтична, но не с такава изгаряща страст. Пък и през последните години той рядко се доближаваше до нея. Докато с Валтер току-що бе преживяла вихрени бури от наслада, беше му се отдала всецяло, стенала и веднъж дори изкрещяла. Никога не бе вярвала, че е способна на подобни изблици. Насладата я заля и повлече със себе си. Какви неща е пропускала досега!
	Пък и нямаше ли право на това? Нямаше ли всяка жена това право? Тя се обърна настрана и притисна крака. Желанието веднага запулсира отново в нея. Изкиска се против волята си и се протегна блажено.
	После се сети за Густав. Как щеше да се изправи пред него? Нямаше ли той да забележи от пръв поглед промяната в нея? Как да продължи връзката си с Валтер Гропиус — защото тя го искаше, сигурна бе, — без да нарани Густав? Не биваше съпругът й никога да научава за случилото се, това би го съсипало.
	Какво изпитва съпругата, която има любовник? Тя си спомни за подмятанията на Берта Цукеркандл. Какво казваше тя? Жената трябва да плати цената, че е омъжена за гений, но има начин да се постигне известно равновесие и в един не особено перфектен брак. Важни са лоялността и абсолютната дискретност, тогава и двамата ще получат своето и никому няма да се причини вреда.
	Алма не бе предполагала, че тези думи един ден ще се отнасят за нея, но сега изпрати безмълвни благодарности на приятелката си във Виена, която й бе посочила изход от ситуацията.
	Щом погледна часовника, осъзна, че трябва да побърза. Стана, облече се и оправи леглото.


	През следващите дни тя се срещаше с Валтер толкова често, колкото беше възможно. Оправдаваше се с главоболие или с час при лекаря, само и само да отдели време за него. Миговете, прекарвани заедно, бяха най-важното, единственото, което имаше значение за нея. Алма беше опиянена от страст и дори не помисляше за последиците, за гузната си съвест или за Густав. Просто живееше и се радваше на чувството, което й даваше Валтер. А когато пристигна майка й, тя най-безцеремонно я впрегна в плановете си, за да прекарва повече време с любимия.
	Ана Мол не й се изпречи на пътя. Ако се беше възпротивила, Алма щеше да я изнуди, напомняйки за собствените й прегрешения. Но Ана разбираше дъщеря си и беше готова да й помогне. А Алма беше твърде влюбена, за да се запита за причините за това малко странно поведение.


>	Четиридесет и седма глава

	Дори отдалече Густав усети, че нещо не е наред.
	Алма прекарваше всяка свободна минута с Валтер; нощем се промъкваше тайно в стаята му, понеже се страхуваше да не събуди мис Търнър и Гуки, които спяха в съседната стая, ако той дойде при нея. Нощите преминаваха в нежни ласки, така че младата жена забравяше всичко около себе си. Срещнеха ли се през деня, и за двама им беше мъчение, че не могат да се докоснат. Валтер й разказваше за сградите, които искаше да построи, и за художественото училище, което възнамеряваше да основе.
	С тази си идея той я съблазни още един път. Затаила дъх, тя слушаше описанието на плановете му:
	— Един ден ще основа училище или университет, не, не един ден, ами скоро, след няколко години. Там ще се преподават равноправно всички направления на изкуството. Тук ще спадат и художествените занаяти: тъкане, дърводелство, графика, грънчарство… Всички занаяти, нужни за съграждането на една къща, на една красива, функционална къща.
	— Така далеч надхвърляш целите, които си поставя Виенският сецесион — вметна Алма, макар още да не схващаше значението на идеите му.
	— Но и това не е всичко: в моето училище и жените ще имат достъп, като ученички и като учителки. Половината ученици ще бъдат момичета.
	Алма се ококори насреща му. Да бъдеш жена и въпреки това да работиш в която и да било сфера на изкуството наравно с мъжете! Та нали открай време беше мечтала точно за това! Гропиус намираше за напълно нормално, че една жена, също и една омъжена жена, може да твори и да създава изкуство. Това я уцели право в сърцето.
	— Как ще се казва училището? — попита.
	— Не съм мислил дотам. Както казах, идеята е още мъглява. Но вече имам няколко сподвижници.
	— Всички занаяти, които са необходими за изграждането на къща, и всичките — обединени под един покрив — разсъждаваше Алма.
	Гропиус се плесна по челото.
	— Това е! Ще го нарека „Баухаус“*. Алма, ти си страхотна. Обичам те. — Той обхвана с длани лицето й и я целуна.
	[* Става дума за „Хаухаус“ (от нем. bauen — строя и haus — къща) — Висше училище по строителство и художествено конструиране, основано през 1919 г. във Ваймар по инициатива на архитекта Валтер Гропиус. Стилът „Баухаус“ се нарежда сред най-влиятелните течения на модернизма и модерния дизайн. — Б.пр.]
	— Ще има ли в твоята школа и музикален клас? — палаво попита тя, когато той я пусна. — В такъв случай аз ще бъда една от твоите ученички.


	Общуването с Валтер Гропиус придаде нов смисъл на живота на Алма. Тя се чувстваше с години по-млада, красива, обичана страстно. С него всичко беше толкова лесно, изчезваха всякакви грижи и тревоги. Младата жена си позволяваше да мечтае за живот, в който нейната музика отново щеше да има значение и тя щеше да разгърне творческия си потенциал. Попита Фон Дюринг за пиано и директорът я насочи към рояла в един от павилионите. Алма започна отново да свири редовно. Живот, изпълнен с любов и музика. Когато не беше с Валтер Гропиус, тя бленуваше за него. Във всеки случай беше твърде заета, за да пише писма на Густав. Пък и почти не се сещаше за него. Най-много да му драсне няколко припрени, нищо незначещи реда. Густав се изнерви, после се разсърди. Защо не му пише? Как така не намира време поне за няколко реда? Има ли основания за тревога? Как е Гуки? Или жена му е сериозно болна и лечението не дава резултати?
	Накрая в писмата му се прокрадна друго опасение: _Да не криеш нещо от мен? Струва ми се, че долавям нещо между редовете_.
	Тези думи хвърлиха в ужас Алма. Дали не беше прекалено лекомислена? В никакъв случай не биваше Густав да забележи нещо, това би било същинска катастрофа. Тя внезапно осъзна, че си играе с огъня. Трябвало е да очаква мъжът й да забележи, че нещо не е наред. „Обаче няма да се откажа от Валтер — дръзко си помисли тя. — Просто трябва да съм по-внимателна. Или пък… Какво би се случило, ако Густав узнае за изневярата ми? Ако разбере, че съм обичана от друг, и то не от кой да е, а от Валтер Гропиус?“
	Дали да предизвика някакво решение? Не, решение може би не, но скандал, сцена, експлозия, та да събуди Густав. Хрумна й мисъл, която я накара да се изсмее нервно. Ами ако забременееше от Валтер? Какво щеше да прави тогава? Тя погали разсеяно корема си и се зае да изчислява кога беше последното й неразположение. После се перна през пръстите: „Стига!“, грабна шапката си и излезе. Трябваше да размисли на чист въздух.
	В късния следобед тя седна пред тоалетката си. Валтер си бе тръгнал преди трийсетина минути. Бяха прекарали един прекрасен час заедно, чувствата още бушуваха в гърдите й. По-рано, по време на разходката, си бе повярвала, че може да се раздели с Валтер, ако връзката им застраши брака й, ала щом го зърна, щом се разговори с него и го докосна, бързо-бързо осъзна, че не би имала сили за това. Повече не би могла да съществува без любовта на Валтер. Напуснеше ли го, можеше направо да си отсече едната ръка.
	На вратата се почука. Алма скочи. Сигурно той се връщаше, за да си открадне още една целувка. Тя отвори със замах и отскочи назад.
	— Густав! — извика.
	— Алмши! Не можех да издържам повече. Трябваше да дойда и да видя дали всичко с вас е наред. Какво става? Защо не ми пишеш?
	— Ама… какво правиш тук? Защо не ми телеграфира? Щях да те посрещна на гарата.
	Той видя, че тя не се радва, отпусна рамене и разочаровано продума:
	— Очевидно не само пропускаш да ми пишеш, ами не четеш и моите писма.
	Алма се огледа гузно в стаята. Дали някъде не се търкаляха неотворени писма? Не забеляза нищо подобно.
	— Какво правиш тук? — попита пак неуверено.
	Той въртеше в ръка шапката си.
	— Исках да видя как си. Тревожех се. Къде е Гуки?
	— Излязоха с мама и мис Търнър, май смятаха да яздят понита.
	— „Май“? — Той я погледна изпитателно.
	— Ами да, поне така казаха сутринта. Но може и да са решили друго.
	— Алма?
	— Ох, не е ли все едно… Важното е, че си тук. Колко можеш да останеш? Искаш ли да се разходим? Или предпочиташ да си починеш и да се преоблечеш? Как мина пътуването ти? — Тя дърдореше безспир, за да спечели време.
	— Хайде да потърсим Гуки, тя ми липсваше. Също и ти — отвърна той. Типично за Густав: едва пристигнал, вече отново тръгваше нанякъде, било за репетиция, или на разходка.
	Алма си взе шапката и го последва.
	Докато вървяха към загражденията, където децата можеха да яздят понита, главата й се пръскаше от мисли. Какво търсеше той тук? Колко щеше да остане? И преди всичко: как щеше да премине срещата между Густав и Валтер, която беше неизбежна? Дали тя щеше да бъде достатъчно хладнокръвна, за да понесе подобна среща, без Густав да заподозре нещо? И как щеше да реагира Валтер, по младежки избухлив? За бога, той беше в състояние да съсипе всичко. Докато тя бе решила да запази връзката им в тайна, Валтер беше на съвсем различно мнение. Вече много пъти я молеше да признае всичко на съпруга си и да го напусне. Непременно трябваше да говори с него и да го накара да се закълне, че ще положи всички усилия, щото Густав да не забележи нищо. Алма търсеше трескаво някаква възможност да го предупреди. Ръцете й бяха потни от нервност.
	През останалата част от деня тя не намери начин да говори с Валтер, защото Густав беше неотлъчно до нея.
	Дойде време за вечеря. Алма вървеше под ръка с Густав към трапезарията, Валтер чакаше пред входа както всяка вечер, защото винаги се хранеха на една маса. Щом видя Алма, той се вцепени.
	Тя побърза да каже нещо, преди някой от мъжете да зададе въпрос.
	— Густав, това е Валтер Гропиус, архитект. Той ме развлича тук. — Щом осъзна двусмислието на забележката си, бузите й пламнаха. — Валтер, а това е съпругът ми Густав Малер — бързо додаде тя.
	— Приятно ми е да се запознаем — изрече Густав.
	— Радвам се да се срещна с такъв прочут мъж — сковано отвърна Валтер.
	Алма се изкиска нервно. Първата среща бе преминала леко, ала по начина, по който Густав пристъпяше от крак на крак, тя усети, че нещо не е наред.
	Двамата мъже стояха изправени един срещу друг. Разликите помежду им бяха очевидни. Густав — нисък, слабичък, се мъчеше да държи под контрол потрепващия си конвулсивно крак; Валтер — с цяла глава по-висок, снажен, не показваше дори искрица нервност, а по-скоро откровена враждебност. Тревогата на Алма се засилваше. Как щеше да преживее невредима тази среща?
	— Ще позволите ли да ви поканим на нашата маса? — попита Густав.
	Гропиус прие с кимване, а Алма погледна изумено съпруга си. Защо го правеше? Или все пак знаеше нещо?
	Под погледите на останалите гости тримата прекосиха залата и се насочиха към своята маса. Разговорите по масите затихваха, когато покрай тях минаваше Алма с двамата мъже. По лицата на гостите се четеше възхищение. Тя знаеше, че никога не е била по-красива, направо сияеща в светлозелената си дантелена рокля без ръкави, с дълги ръкавици, между съпруга си, световноизвестен музикален гений, и един невероятно хубав младеж, преливащ от самочувствие. И двамата не откъсваха поглед от нея.
	Настаниха се на масата. Мъжете седяха един срещу друг, Алма — между тях, начело на масата. Валтер се захвана да разказва най-подробно какво са правили заедно през последните седмици. Нямаше начин на Густав да не направи впечатление близостта между жена му и този непознат мъж. Той ставаше все по-рязък и нелюбезен, докато Алма се опитваше с поглед да накара Валтер да замълчи.
	— Имате прекрасна жена — заключи накрая младежът, обърнат към Густав.
	„Трябва непременно да се намеся“, каза си в този момент Алма.
	— Често присъстваше и мама, и, разбира се, Гуки. Изследвахме усърдно околността — припряно изрече тя, макар това да не беше вярно. Ана Мол служеше по-скоро за параван на връзката й с Гропиус и неведнъж й бе предоставяла алиби. Беше на мнение, че този мъж се отразява добре на дъщеря й. „Един лек флирт по време на почивка не вреди никому, стига да го направиш, както трябва“ — така й беше казала.
	— Аха, значи вече познавате тъща ми и дъщеря ми, така ли? — наежи се Густав.
	Гропиус издържа погледа му.
	Безпокойство обзе Алма. Нещата отиваха към открита борба за надмощие. Тя разсъждаваше трескаво как да омекоти ситуацията. Изпи последната глътка шампанско и вдигна празната си чаша. Келнерът, който през цялото време се навърташе около масата им, не се оказа достатъчно бърз. Двамата мъже посегнаха едновременно към бутилката, която стоеше на масата в кофичка с лед. За миг Алма се уплаши, че ще я катурнат, но Густав я докопа пръв и й наля.
	— Благодаря ти, мили — каза Алма, без да се замисля.
	Възмутеният поглед на Валтер й показа по какъв опасен терен се движи.
	— Утре ще ти покажа курортната зала. Много красива сграда, особено голямата веранда с дървените елементи и парапетите. Там ухае прекрасно на люляк и олеандър. Не би ли подхождало нещо такова и на новия ни дом? Понеже ние си търсим къща някъде в околностите на Виена — додаде тя, обръщайки се към Гропиус. Погледът му се помрачи. Пак беше изпуснала неподходяща информация. — Та, както казах, курортната зала е приветливо място, само дето те карат да пиеш несметни количества от онази вода. Лично аз предпочитам шампанското. — Тя вдигна отново чашата си. Докато пиеше, се сети, че бе прекарала първата си вечер с Валтер точно на същата веранда. По дяволите, нямаше ли нито една безобидна тема за разговор? Младата жена копнееше вечерта да свърши час по-скоро, но в същото време се боеше да остане насаме с Густав.
	— Да, шампанското. Малко е светско. Аз предпочитам нещо по-леко, по-простичко — обади се Гропиус.
	— Обаче на почивка е позволено и нещо по-пищно, нали тъй? — Густав посочи към бляскавата зала. Навсякъде сребърни свещници и шлифовано стъкло, полилеи на тавана, а дамите — със скъпи тоалети и драгоценни бижута. — Не ми се вярва всеки обикновен мъж да може да си позволи тази почивка. Но винаги прави добро впечатление да проповядваш простичкия начин на живот. — Гласът му преливаше от сарказъм и Алма стрелна тревожно Валтер. Как ли щеше да реагира?
	Гропиус се навъси. Понечи да отговори, ала Густав внезапно смени тона.
	— Няма лошо, от време на време човек просто трябва да си позволява едно — друго. Затова се трудим през останалото време, нали. Разкажете ми за Берлин. Отдавна не съм бил там.
	— Беше през 1907-а, последната ти година като директор на Императорската опера — намеси се Алма, която изпитваше облекчение, задето разговорът най-после се бе насочил към по-безобидна тема.
	Келнерът донесе предястията. Зелени аспержи с пъстърва. Алма хапна една хапка от вилицата, белите й зъби проблеснаха. Улови изпълнения с желание поглед на Валтер. Сякаш забелязал това, Густав сложи ръка върху нейната и я погали с палец. Алма видя как Валтер стисна зъби, но не искаше да дръпне ръката си от тази на мъжа си. Протегна крак и потърси прасеца на Валтер под масата. Покривките стигаха чак до излъскания паркет, никой нямаше да забележи. Густав продължаваше да гали с палец ръката й. Гропиус си пое рязко въздух. Алма потърси погледа му и продължи да движи крак под масата. Той застина, когато усети лекото й ритване по прасеца си. Алма се поизправи и подпря буза с лявата си ръка, преструвайки се, че слуша внимателно мъжете. Искаше да възпре Валтер, за да не провокира сцена на ревност. Но към това сега се прибави и нещо ново, неочаквано: тя се наслаждаваше на чувството да държи в своя власт тези двама мъже. Стана й топло. Докъде щеше да играе играта си? Колко смела можеше и искаше да бъде? Тя въздъхна леко, Густав и Валтер я погледнаха с очакване. Алма се усмихна невинно.
	— Добър вечер. Радвам се, че си тук, Густав, и че ни правиш компания. — Изведнъж пред масата им застана Ана Мол. Алма отдръпна ръката и крака си и се изправи на стола. Мъжете скочиха, за да поздравят Ана. Тя позволи на Густав да я целуне по бузата, след което се обърна към Гропиус и Алма. — Извинете ме за закъснението, но Гуки не ме оставяше на мира.
	Алма изпусна въздуха от дробовете си. Моментът бе отминал. Сама не би могла да каже докъде щеше да стигне в лудориите си. Беше благодарна за присъствието на майка си, която тутакси въвлече мъжете в неангажиращ разговор.
	След вечеря настъпи мигът, от който се боеше. Трябваше да се сбогува с Валтер Гропиус и да се прибере в стаята с мъжа си. Подозираше, че Валтер няма да го приеме току-така.
	— Лека нощ — пожела му тя, умолявайки го с очи да не казва нищо.
	Усещаше изгарящия му поглед върху голите си рамене. Той дишаше тежко, едва сдържайки емоциите си, защото Густав я бе прегърнал през талията.
	— Ще бъдете ли така добър да ме придружите на малка разходка в парка за храносмилане, Валтер? Нали знаете, че по тъмно там се мотаят много животинки. — Ана се усмихна на Гропиус и го подкани да я хване под ръка.
	Алма кимна с благодарност на майка си.
	— Лека нощ, мамо.
	После се обърна и тръгна с Густав към стълбите, водещи към нейната стая. Между голите си плешки усещаше възбуждащите погледи на Валтер. Кожата й настръхна, насмалко не се спъна. Мъжът й я хвана за ръката.
	Щом се озоваха в стаята й, той затвори вратата и веднага започна с въпросите.
	— Какво става тук?
	Мислите се прескачаха в главата на Алма. Значи мъжът й все пак беше забелязал нещо. Тя обикаляше стаята и слагаше копринените си ръкавици ту тук, ту там.
	— Какво имаш предвид?
	— Какъв е случаят с този Гропиус? — Той си свали очилата и разтри основата на носа си с палец и показалец.
	Алма реши да мине в настъпление и да издаде толкова истина, колкото беше необходимо.
	— Влюбен е в мен. И не е първият.
	Густав се приближи.
	— Това е очевидно. Но само защото някакъв мъж се бил захласнал по теб, ти преставаш да ми пишеш? Какво става с теб? Трябва ли да се тревожа?
	— О, не — отвърна тя и в този момент наистина го мислеше.
	Той пристъпи още по-плътно до нея.
	— Променена си — установи. — Подмладила си се… И си по-красива от всякога. Писах ти го още след заминаването си, но междувременно с теб се е случило още нещо. Не мога да го обясня. Излъчваш невероятна еротика. Цяло чудо е, че не те ухажват още повече мъже. — Той сложи длан на бузата й. — Алмши, ти си най-красивата жена, която съм срещал. И си моя съпруга. Понякога не мога да повярвам на късмета си.
	Притегли я към себе си и я прегърна. Тя го помилва по гърба, а после се освободи от обятията му, за да отиде в банята.
	По-късно той дойде в леглото й. Тя удовлетвори желанието му и се почувства добре. Освен това — имаше ли друг изход?


	Густав си замина на следващия ден веднага след закуска. Алма и Гуки го изпратиха на гарата.
	— Ще се видим след две седмици в „Тренкерхоф“. Ще приготвя всичко за теб. А дотогава се пази и си почини добре — заръча й той, после се наведе към Гуки и я вдигна на ръце.
	Алма изпитваше угризения на съвестта, защото копнееше за момента, когато влакът най-после ще потегли, а с него и Густав. Тя криеше емоциите си под широката периферия на лятната си шапка.
	Влакът дойде, Густав намери купето си, тя му помаха и забърза обратно към хотела. Знаеше, че Валтер я очаква с нетърпение.


	Щом почука, той тутакси отвори вратата и я стисна в обятията си. Целуваха се, сякаш не се бяха виждали от седмици. Като умиращи от жажда.
	— Божичко! Последната нощ щях да се побъркам без теб. — Той отново я целуна. — Какво се случи вчера между вас?
	— Между кого? — Алма се опита да отвлече вниманието му, като съблече сакото на пепитения си костюм, какъвто беше на мода в момента. Под него носеше блуза с множество малки копченца. Започна да ги разкопчава едно по едно. Валтер беше уморен от безсънната нощ, лицето му — замръзнало от напрежение. Приличаше на човек, изживяващ невероятна мъка. Но ето че в погледа му се появи желание. Както предишната вечер, когато седеше на масата в трапезарията с двамата мъже, Алма почувства колко силно я обичаше Валтер и колко голяма бе нейната любов към него. Тя потрепери от щастие. После се сети за Густав и за това, че не й беше позволено да има това щастие.
	— Не ми отвличай вниманието! Какво се случи между теб и мъжа ти? Половината нощ лежах буден и си представях какво прави той с теб.
	— Той е моят съпруг — каза тя.
	Валтер я изгледа ужасено.
	— Значи си спала с него?
	Божичко, понякога младежката му разпаленост й идваше в повече. Лесно му беше на него, нали не беше женен, нямаше деца, беше волна птица, свободен да я обича. Отново я налегнаха опасения, че той може да отиде при Густав и да му разкаже всичко.
	— Моля ти се, Валтер — отвърна, — как я мислиш тази работа? Мъжът ми щеше да заподозре нещо, ако го бях отблъснала. Нима трябваше да му кажа, че за жалост не мога да изпълня съпружеските си задължения, понеже си имам любовник? Хайде, не ставай смешен.
	— Никога повече не го прави! — Той пристъпи към нея, сякаш възнамеряваше да я сграбчи, но Алма го възпря с поглед.
	— Той е моят съпруг — повтори тя. — И баща на Гуки. Аз го обичам. Различно от любовта ми към теб, но го обичам. Ако го напусна, това ще го убие.
	— Какво каза? — Той се отпусна на един стол и се вторачи в нея.
	Алма се приближи и го докосна по рамото.
	— Бъди разумен. С теб се познаваме едва от четири седмици. Не можеш да изискваш от мен да се откажа просто така от всичко, от целия си досегашен живот. Ще намерим решение, но ми е нужно време. И ако това те успокоява: ти определено си по-добър като любовник.
	Той я изгледа решително.
	— Ще те убедя, че не можеш да живееш без мен.


>	Четиридесет и осма глава

	През следващите дни Алма установи, че Гропиус го е казал съвсем насериозно. Той беше шармантен, внимателен, забавен, а нощем се изявяваше като фантастичен любовник и я докарваше до екстаз. Писмата на Густав не можеха да се конкурират с него. Всеки ден портиерката й носеше белите пликове. Съпругът й се оплакваше, както обикновено, от семейството селяни, което живееше на партера на „Тренкерхоф“ и вдигаше голям шум. _Да можеше селяните да се раждат глухонеми!_ Кореше я, задето продължава да не му пише, и я питаше за разни неща: ябълки, свещници за пианото, ключовете за касетката за пари и чорапи. Алма стенеше изнервено: в момента тя беше на път да заложи на карта брака си, а той нямаше други грижи, освен да я пита къде са му чорапите и да й разказва за храносмилането си.
	На седми юли Густав щеше да навърши петдесет години. Той не държеше на празненство, така че Алма не изпитваше угризения, задето не е с него. Писа му и приложи няколко рисунки на Гуки. Само като си помислеше колко пъти той беше забравял нейния рожден ден! Обикновено се сещаше едва сутринта на самия ден и се съкрушаваше, понеже беше късно да й вземе подарък.
	След рождения си ден той й писа с молба на всяка цена да остане в Тобелбад, докато оздравее напълно. _Алмшерл! Най-горещо те моля, остани, колкото може по-дълго! Виж колко добре ти понася. Прекарай там поне следващото си неразположение!_ Алма преглътна, четейки тези редове. Действително ли не подозираше нищо? Забележката му за месечното й неразположение я разколеба. Защо го споменаваше? Защото знаеше, че в тези дни тя винаги се чувства зле и беше всичко друго, но не и съблазнителна?
	В един от следващите дни портиерката й връчи ежедневното писмо от Густав точно когато беше тръгнала за едно от любимите си местенца, кръстопът с хубав изглед, където имаше среща с Валтер. Тя взе писмото и го пъхна в джоба си. Понеже беше пристигнала твърде рано, отвори го и зачете.
	_Любима! Тези три дни бяха изпълнени със страхове. Не знам как тъй не можа да се наканиш поне да ми пратиш една картичка навреме! Ако исках и можех да бъда отмъстителен, би трябвало изобщо да не ти пиша повече…_
	„Много важно — каза си Алма. — И без това в писмата ти пише едно и също.“ Тя продължи неохотно да чете:
	_Но какво да прави човек с такова същество, едновременно дете и жена, освен да пише и да търпи? Не успях да науча от теб къде са ключовете за касата. А това беше толкова важно за мен! Моля те, съобщи ми незабавно деня и часа на пристигането си. Тренкер също иска да го знае заради колата. На него сигурно ще отговориш… Тук има много детски писъци, сякаш са почнали да захранват кърмачето с кисело зеле и свинско месо. Този рев не се издържа…_
	„Опитва се да ме разсмее“, помисли си тя. В друго време щеше да се получи, но днес не й беше до това. Тя мислеше само за Валтер. Вдигна глава и ето че той се зададе. Слънцето му идваше в гръб, но въпреки това тя съзря усмивката на красивите му устни и стана, за да го посрещне. Той видя листа в ръката й и усмивката изчезна от лицето му.
	— От мъжа ти ли е? — попита враждебно.
	— Без значение — отвърна тя и смачка писмото. Толкова често беше чела всичко това. То й навяваше скука. После се отдаде на целувките на Гропиус.


	— Не мога да живея без теб. Трябва да напуснеш мъжа си. Той не те прави щастлива. Не и както го умея аз. Ще заминем заедно за Берлин. Ще си изградим съвместен живот! Заедно ще основем училището. — Валтер лежеше до нея в леглото. Стаята му беше под покрива, тук беше горещо, през отворените прозорци нахлуваше топъл нощен въздух, леките пердета се издуваха. Високите дървета отсреща тихо шумоляха.
	Алма беше още морна от ласките му. Както винаги Валтер бе съумял да разпали буен пламък в тялото й. Тя имаше чувството, че се разтапя, и й трябваха няколко минути да дойде отново на себе си. Усети ръцете му, които галеха нежно бедрата й. Не искаше да се лишава от това, никога повече. Дори след като се върнеше при Густав. Но как да стане? Затвори очи и се отдаде всецяло на ласките. В момента това беше единственото, което желаеше.
	През първите седмици след запознанството им се беше залъгвала с надеждата, че любовта й с Валтер Гропиус ще приключи със заминаването й. Щеше да изкара една кратка и бурна връзка, която да не нарани никого и да й докаже, че все още е желана. Сега обаче беше принудена да признае пред себе си, че е твърде късно за това. Против волята си се бе влюбила сериозно и не искаше да загуби Валтер. Не можеше да си представи един живот без него, без прегръдките му, без нежностите и общите планове за бъдещето.
	— Искам дете от теб — внезапно изрече тя и отвори очи.
	Ръката на Валтер замръзна, по лицето му пробяга усмивка.
	— Сериозно ли говориш?
	— Напълно сериозно.
	— Трябва да му кажеш. Или ще взема аз да му кажа!
	Тя седна в леглото, макар да беше гола. С Валтер нямаше място за превземки и благонравие.
	— Не, за бога! — извика. — Обещай ми! Трябва да действам внимателно. И, преди всичко, Густав не бива да остава с чувството, че съм го измамила. Ако узнае, че съм била с теб преди и след посещението му тук… Трябва да бъда откровена с него, а той да ми има доверие. Това е най-важното. Всичко друго би го съсипало. Нужно ми е време.
	— Колко? — попита той.
	Алма поклати глава — и сама не знаеше.
	Когато най-сетне се откъсна от любимия и се накани да се промъкне в стаята си, вече бе започнало да се развиделява.
	— Напусни го и ела с мен. Ние сме създадени един за друг — каза й на сбогуване Валтер.
	Алма се притисна за последно към него, усети тялото му и вдъхна аромата му.
	По обед на следващия ден тя се качи на влака за Тоблах. Бяха се разбрали Валтер да й пише до поискване. Той не дойде на гарата, за да не дават повод за клюки. И без това през последните седмици не бяха особено дискретни, а ленивото безделие, типично за курортите, караше гостите да тънат в спекулации и догадки.
	По време на пътуването Алма се унесе в мисли. Бъбренето на Гуки и на мис Търнър й лазеше по нервите. Копнееше да остане сама и да размисли на спокойствие. Валтер й липсваше още отсега. Идваше й да изкрещи от страст, когато се сетеше за него, за целувките по тила й или за ръцете му върху тялото й. Как щеше да издържи следващите дни без всичко това? Без неговата любов и без надеждата за нов живот, какъвто й предлагаше той? Тя се взираше през прозореца на влака и броеше телеграфните стълбове, защото в противен случай щеше да се разтрепери от страх. Как щеше да живее отново с Густав? Дали той щеше да забележи, че любовта й вече не принадлежи единствено нему? Тя си пое дълбоко дъх, когато се запита дали би могла да изтърпи докосванията му. Дали би имала сили за това? Изправи се рязко, защото усети надигащите се нервни хлипания, които не можеше да потисне.
	— Не ми е добре. Ще се разходя в коридора — каза на мис Търнър, която я погледна въпросително.
	В момента, в който се почувства ненаблюдавана, Алма се разплака неудържимо.


	Няколко часа по-късно, когато влакът спря в Тоблах, тя отново се бе взела в ръце, ала вътрешно се чувстваше мъртва и беше толкова напрегната, че я боляха всички крайници. Густав ги посрещна на гарата; по време на пътуването до „Тренкерхоф“ Алма почти не отрони дума. Страх я беше, че ако проговори, ще избухне в сълзи и никога няма да престане да плаче. За щастие мъжът й се занимаваше с Гуки, която му разказваше възторжено за преживелиците си.
	През следващите дни тя се съвзе, всекидневието с Густав я обсеби и беше благодарна, че заниманията я отвличат от копнежа й по Валтер. По настояване на мъжа си трябваше да се погрижи за нещата, които бе забравил във Виена. Да си поговори с готвачката, та най-сетне той да получава обичайните си ястия. Освен това беше поработил и искаше да й изсвири всичко, за да чуе мнението й. Едва нощем в леглото тя си позволяваше да смъкне маската си и да се отдаде на мечти по Гропиус.
	Този ден не бе пристигнало писмо. Щом успя да се освободи преди обеда, Алма изтича до пощата да провери дали Валтер не й е писал, но днес служителят на гишето нямаше писмо за нея. Разочарована, тя се отправи обратно по краткия път към къщи. На портата я пресрещна пощальонът. Алма отвърна на поздрава му и продължи напред. Не си помисли нищо, всеки ден за Густав пристигаха писма от цял свят. Щом влезе вкъщи, й направи впечатление странната тишина. После чу приглушен вик от стаята на съпруга си.
	— Божичко! Какво е това?
	Нещо в гласа му смрази кръвта на Алма. Тя се уплаши, че може да е получил сърдечна криза, толкова чужд прозвуча гласът му. Или се беше случило нещо с Гуки? Изкрещя и се втурна нагоре по стълбите. Без да я поглежда и без да продума, Густав й подаде едно писмо.
	Алма го пое и след миг разбра — беше от Валтер Гропиус. _Алма, моя прекрасна любов_, прочете тя и се уплаши. В писмата си Валтер обикновено правеше извънредно ясни намеци за сексуалните им наслади. Дали Густав бе прочел и това? Младата жена се задъха от страх.
	— Как си попаднал на това писмо? — попита тя, едва владеейки гласа си. — То е до мен.
	Все още, без да проговори, той й показа плика. Там пишеше _До господин директора Малер_.
	Алма се отпусна на един стол.
	Густав само се взираше в нея, беше напълно съсипан.
	— Не го прочетох до края. Явно писмото е до теб. Но обръщението казва всичко. Така започват любовните писма.
	Тя прехвърли първите изречения и пламна. Не можеше да си представи какво би станало, ако мъжът й го беше прочел! Алма скъса листа, без да дочете писмото. Никой не трябваше да види това! Тя събра парченцата и ги хвърли в печката. Густав я гледаше въпросително.
	Известно време цареше мъртва тишина.
	После Алма изригна. По-късно сама не знаеше дали това е било бягство напред, защото е искала да изпревари упреците на Густав. Или просто в нея се е отприщил някакъв бент. Така или иначе, не беше време за угризения и разкаяние. Густав седеше безмълвен пред нея. Най-после тя имаше случай да му каже всичко, което бе премълчавала през последните години или което той не искаше да чуе. _Този път_ съпругът й трябваше да я изслуша.
	— Радвам се, че най-сетне всичко излиза на бял свят. Достатъчно дълго живях в твоя затвор — подзе тя, отначало спокойно, ала после изкрещя всичко, което й се бе насъбрало: — Години наред копнеех за любовта ти, заради теб се отказах от всичко. Аз бях най-красивото момиче във Виена. Градът лежеше в краката ми! Можех да имам всичко, което поискам! Избрах теб. Ала след като се омъжих за теб, ти просто престана да ме забелязваш. Винаги си бил обзет от чудовищното си чувство за мисия. Само че твоята мисия беше музиката. А не аз! — Тя изплю думата „мисия“, сякаш се гнусеше от нея. — При теб не можеше да става дума за нещо по-малко от това да умножиш духовното богатство на човечеството. Да, спомни ли си? Точно тези думи ми беше написал в онова съдбоносно писмо преди годежа ни. Трябваше да слушам по-добре, така още тогава щях да забележа, че не мога да се преборя с цялото човечество. Сама съм си виновна! Какво да се прави — аз не съм Козима, светицата, която се жертва заради мъжа си и дори прогонва дъщерите си от дома, за да има повече време за своя Рихард. И, ако позволиш, ти не си Вагнер! — Тя беше повишила глас, очите й бяха насълзени.
	Густав я гледаше, лицето му бе сиво.
	— Боже мой, Алма — промълви той.
	— Не съм приключила! Толкова те обичах, но за любовта винаги са нужни двама. Не може така — единият само да дава, другият само да взема. Спомняш ли си как веднъж ми каза, че ти се искало да хвана едра шарка и лицето ми да бъде обезобразено, понеже едва тогава си щял да ме обичаш истински? Нужно ми беше доста време, докато проумея какво си имал предвид с това чудовищно изречение. С него ти си призна, че никога не си ме виждал такава, каквато съм. Винаги си искал да виждаш само един определен мой образ. Никога не си се запитал кой стои зад този образ. Коя съм аз, каква съм. Ти… ти ампутира големи части от душата ми, от същността ми! — Тя скочи възбудено и започна да обикаля стаята. — А после умря Пуци. Аз също бях като умряла, докато ти имаше своята музика. Надявах се, че в Америка нещата ще се оправят — далече от Виена, от привичния ни живот. Напразно! Всичко остана, каквото си беше. А после дойде времето, когато престана да ме желаеш. Дори ме отблъскваше! — Тя изхлипа при спомена за това унижение. — Аз съм млада, Густав, аз съм красива, а ти си двойно по-стар от мен. Ти имаше опит, аз — не. Трябваше да го знаеш. Трябваше да ме предразположиш. Нали вече ми беше отнел моята музика. В началото се надявах, че срещу нея ще получа нещо друго, но ти не ми даде нищо. Помниш ли изобщо писмото, което ми написа от Дрезден, преди да се сгодим?
	— Разбира се — кимна той.
	— През последните години го препрочитах отново и отново. В това писмо ти поиска да ти обещая нещо и аз спазих обещанието си. Но и ти ми обеща нещо — че ще ме направиш щастлива. Повярвах ти, доверих ти се. Ала ти наруши обещанието си. Ти имаше дълг към мен, който не изпълни. — Последните думи бяха изречени съвсем тихо, тя изведнъж се почувства смъртно уморена.
	През цялото време Густав не я поглеждаше и сега заговори по-скоро на себе си, едва разбираемо. Алма се приведе напред, за да го чува.
	— От самото начало го знаех. Есента, която приковава към себе си пролетта, голямата възрастова разлика — сега всичко това си отмъщава. Трябвало е много по-рано да се вслушам в съмненията си. — Извърна се към нея. — Но защо не каза нищо, Алма? — Той седеше прегърбен до пианото, един сломен мъж.
	Алма се изсмя с горчивина.
	— Щеше ли да има някаква полза? Бъди честен, Густав. Щеше ли да има полза? Ти си свикнал светът да лежи в краката ти. Ти си маестрото, на когото всички се възхищават, а когато благоволиш да почетеш с присъствието си някой светски салон, всичко се върти единствено около теб, жените се боричкат за вниманието ти. Винаги си смятал, че щом ти си доволен, значи и аз съм.
	При тези нейни думи лицето му доби пепеляв цвят.
	— Но този Гропиус… Не можеше ли да е някой друг мъж? Та той е толкова по-млад от мен, по-млад е дори от теб?
	— В това ли ме упрекваш?
	— Не, аз… не те упреквам в нищо. Не знам какво да мисля. — Той се отвърна, вдигна ръце, после ги отпусна безсилно. Погледна я, лицето му беше измъчено. — Защо не ми каза какво те гнети, Алма? Можехме да го обсъдим. Защо трябваше да го науча по толкова недостоен начин? — Той се смали още повече.
	Тя седна до него и го прегърна.
	— Съжалявам — прошепна. — Наистина съжалявам. Не исках да стане така. Нито връзката с Гропиус, нито да го научиш по този начин.
	— Ще ме напуснеш ли?
	Цялата му мъка беше вложена в този въпрос.
	Внезапна вълна на състрадание, но и на любов към него заля Алма.
	— Не. Не искам да те загубя — отвърна тя, усещайки, че това е самата истина.
	Густав вдигна поглед, в очите му тя прочете надежда.
	— Ще намерим начин. Заедно — изрече той, стана и излезе от стаята.
	Алма остана да седи в дълбок потрес. Откъде беше взела сили да каже на мъжа си всичко, което я потискаше? Без заобикалки, без да го щади? Дали не бе отишла твърде далече? Или беше успяла най-после да го разтърси и да го накара да преосмисли нещата?
	В нея пламна гняв срещу Валтер. Как бе посмял да адресира до Густав писмо с такова съдържание? Бил е длъжен да знае, че ще предизвика катастрофа. Или е искал да я изправи пред свършен факт? Така или иначе, беше действал зад гърба й и в разрез с уговорката им.


	През следващите дни с Густав предприемаха дълги разходки и екскурзии из планините, за да си излеят душата. Понякога вървяха спокойно, понякога направо бягаха един от друг и си крещяха упреци, докато дойдат на себе си — изтощени, разплакани и останали без дъх. Прекарваха толкова време заедно, колкото отдавна не им се беше случвало. Алма изговори още веднъж всичко, което й тежеше на сърцето. Густав я слушаше внимателно и й призна, че се чувства виновен, задето през годините на брака им постоянно е поставял собствените си потребности на първо място. Казаното от него я окуражи да му разкаже за голямата загуба, каквато означаваше за нея забраната да композира. Тя спомена за песните, които бе написала преди женитбата им и които почиваха в зелената папка. Той се изненада безкрайно.
	На следващия ден, когато Алма се връщаше от разходка, над градината се носеше мелодия, в която тя тутакси разпозна една от своите песни. Връхлетя в къщата и завари мъжа си на пианото.
	— Не знаех — отрони той. — Моля те, прости ми, но не знаех колко са добри. Направо отлични! Настоявам да ги преработиш, после ще дадем да ги отпечатат, а аз ще ги изпълнявам.


	Два дни след пристигането на фаталното писмо Алма навърши трийсет и една години. Беше будна от рано сутринта. Не можеше да спи, в главата й кръжаха всевъзможни мисли. Какво щеше да й донесе новата година от нейния живот? Дали с Густав щяха да се сдобрят? Щеше ли да се види отново с Валтер Гропиус? И ако да, как щеше да понесе тя дългата раздяла през зимата, докато е в Америка? Не намираше отговор на въпросите си. Внезапно я обзе едно-единствено желание — Валтер да дойде и да я притисне в обятията си.
	На вратата се почука тихо. Алма се стресна. Нима тайното й желание се бе изпълнило? Но не, беше Густав.
	— Може ли? — попита.
	Тя се надигна от възглавниците.
	Той се приближи и й подаде малко пакетче. По опаковъчната хартия Алма позна, че вътре има нещо от Виенските работилници. Отвори го и откри уникална диадема: овални и кръгли седефени черупки и култивирани перли в обков от позлатено сребро. От задната страна бяха добавени кукички, така че украшението да се превърне в декоративен гребен, и две верижки, та да се използва и като колие.
	Алма си пое рязко дъх.
	— Густав! — възкликна тя. — Толкова е красиво!
	— Поръчах го на Йозеф Хофман.
	При тези негови думи тя се разплака неудържимо.
	Густав не я разбра.
	— Но, Алмши, не ти ли харесва? Тогава ще ти купя нещо друго… — Той помилва безпомощно ръцете й.
	Тя отвърна през сълзи:
	— Не, не е това. Прекрасно е, само дето… Как така си се сетил за рождения ми ден и си направил поръчка при Хофман…
	Густав я погледна виновно.
	— Допуснах много грешки, но искам да променя нещата.
	Алма стана от леглото, изправи се пред огледалото и си сложи диадемата. Белите перли блестяха матово в пищната й тъмна коса. Тя беше сразена.
	— Прекрасно е — повтори, безкрайно трогната от жеста на Густав. — Бързо се обличам и идвам.
	— Ще те чакам за закуска — отвърна той, пристъпи зад нея и леко я целуна по тила.
	Останала сама, Алма се загледа в огледалото. Дали съпругът й най-после беше разбрал, че трябва да се старае повече заради жена си? Дали това бе ново начало? Дали той се бореше за любовта й? Тя остави диадемата в несресаната си коса, защото държеше да я носи. После слезе долу.


>	Четиридесет и девета глава

	Навън валеше проливен летен дъжд, носещ благодатна прохлада. През последните дни жегата се беше натрупала в долината и бе превърнала разходките им с Густав в мъчение, съпроводено с обилно изпотяване. В такива моменти на Алма й липсваше езерото пред вратата, както беше в Майерниг. Тя седеше на бюрото си край широко отворения прозорец, а пред нея беше една от тесните тетрадки, каквито от младини използваше за дневници. През годините с Густав почти се бе отказала от този си навик. Защо всъщност? По-рано пишеше всекидневно, обикновено с лилаво мастило, с разкрачения си нечетлив почерк, от който мъжът й все се оплакваше. През годините се бяха събрали повече от двайсет тетрадки. В тях тя бе описвала най-съкровените си мисли, дума да не става някой да ги прочете! Много от нещата, споделени в тях, биха й причинили неудобство. Съхраняваха се на сигурно място в мазето на Хое Варте. Тази тетрадка беше още девствена, сутринта я бе намерила случайно в едно чекмедже и я бе взела със себе си.
	Тя въртеше молива в ръцете си и търсеше думи. Надяваше се, че пишейки, ще подреди мислите си. Навремето това й помагаше. Понечи да напише нещо, ала ръката с молива замръзна. Как да облече вътрешната си раздвоеност в слова? Всичко се свеждаше до един проблем: не можеше да вземе решение и да избере между Густав и Валтер, между съпруга и любовника си. Защото искаше и двамата. Близостта, сигурността, която я свързваше с Густав. След всичките думи, които бяха разменили по време на разходките си и след прекрасния му подарък за рождения й ден тя отново го чувстваше по-близък. Искаше да живее с този гений, до този улегнал мъж, който имаше какво да даде на света. Освен това чувстваше, че има дълг към него. Ако го напуснеше, това щеше да го съсипе и той вероятно нямаше повече да композира. Алма не можеше да поеме тази отговорност.
	У Валтер Гропиус тя търсеше нещо друго: утвърждаване, възхищение, младост. И преди всичко — перспективата за едно общо бъдеще, в което тя щеше да е равна с него и да живее с музиката си. Вероятно вече беше късно за това, защото не можеше да навакса десетте години, през които не бе композирала. Обаче Валтер вярваше силно в способностите й. Какво й беше казал в самото начало на връзката им? Не искал да знае какво прави жената на Густав Малер, а какво прави тя, Алма. Щом се сетеше за това, гърдите й се стягаха, а стомахът й се свиваше от копнеж. Валтер я обичаше, обожаваше я, беше луд по нея. Физическата любов с този мъж бе накарала нещо в нея да зазвъни и тя не искаше да се лиши от него. Но Валтер беше още много млад, макар и многообещаващ, това й бе пределно ясно, защото винаги разпознаваше с непогрешим усет дали някой носи в себе си нещо, или не, и никога не би се обвързала с посредствен мъж. Колко време щеше да е нужно обаче, докато започнат да вземат насериозно Гропиус като архитект? Наистина ли щеше да основе онази школа? Ами дотогава?
	_Защо не мога да имам и двамата?_ — несъзнателно написа тя с големи букви в дневника си. Сепна се. Да, всъщност, защо не? Нямаше да е първата жена, която има любовник. Собствената й майка й беше дала пример. Ами ако вземеше всички предпазни мерки? Нямаше да нарани никого. Не, това не беше вярно. Валтер беше извън кожата си, понеже тя бе спала с Густав. А Густав я подозираше, че продължава да си кореспондира с Валтер, и наблюдаваше всяка нейна крачка. Направо да се побъркаш! Какво да направи? Изключено беше да се разведе. Като разведена жена не би имала достъп до обществото. А може би Густав щеше да задържи Гуки. Не, за развод не можеше да става дума.
	Засега й оставаше само музиката. Густав направо я тормозеше с нейните песни. Свиреше ги по цял ден, като дори пренебрегваше собствената си работа. Проглушаваше й ушите с препоръки какви промени да се направят, за да станат годни за печат. Даже вече предлагаше конкретни певци, които да ги изпълняват. На Алма това й идваше много. Бе започнала да изпитва неувереност по отношение на собствените си композиции, вече нямаше доверие на преценката си. Когато Густав предложеше промяна, тя не знаеше дали е за добро, или не.
	Вече нищо не знаеше.
	„Коя съм аз? И какво искам?“ — запита се младата жена.
	Тя изстена и се втренчи в страницата, на която не пишеше нищо, освен изречението _Защо не мога да имам и двамата?_.
	Гуки нахълта с плач в стаята й, понеже си беше ранила коляното, и Алма се зарадва, че има повод да избяга от мислите си.


	Няколко дни по-късно с Густав се прибираха от разходка. И двамата бяха изтощени, не от усиленото ходене, а от изнурителните словесни битки. Мъжът й непрестанно я питаше дали още го обича.
	— Ще останеш ли с мен?
	Изнервена, Алма се закова на място. Колко пъти щеше да я пита едно и също?
	— Нали виждаш, че съм с теб. Не съм виждала Валтер Гропиус след почивката в Тоблах и не желаех да прочетеш онова писмо. Какво още искаш?
	— Но той ти пише, нали? Всеки ден ходиш до пощата, за да прибираш писмата от него, така ли е? И той ли ти подари нещо за рождения ден? Би ли предпочела да го прекараш с него? Нали виждам как се отдалечаваш от мен.
	— Престани, Густав! Така ме отблъскваш от себе си. Остави ме да помисля на спокойствие. Не мога да търпя твоята ревност!
	Последната част от пътя извървяха в мълчание, всеки потънал в мрачните си мисли.
	Тъкмо завиваха по пътеката, водеща през поляните към „Тренкерхоф“, когато тя съзря някаква фигура, застанала под един мост. Вече се смрачаваше и на Алма й трябваше време да разпознае мъжа. Спря се и покри с ръце устата си, за да не извика. Но беше късно — Густав също го бе видял. Валтер Гропиус! Първият импулс на Алма беше да изтича при него и да се хвърли в прегръдките му. Наложи й се да впрегне всичките си сили, за да се възпре.
	— Густав! — умолително изрече тя. — Заклевам те, че не знаех. — Как смееше Валтер най-напред да й напише онова писмо, а после да се яви лично? Погледът й сновеше панически между двамата мъже.
	— Прибирай се. Аз ще го поканя у дома — каза Густав. Гласът му беше абсолютно спокоен и тя се възхити на начина, по който съпругът й владееше ситуацията. — Ще говоря с него.
	Когато влезе вкъщи, вече се бе стъмнило. Алма чакаше в стаята си, докато двамата мъже разговаряха. Беше я страх. Надаваше ухо за високи гласове, за крясъци, евентуално за шумове от боричкане. Минутите се точеха. Най-сетне Густав дойде.
	— Отиди при него — каза.
	— Какво имаш предвид? — неуверено попита тя.
	— Просто отиди при него. Той ме помоли най-официално и уважително да се разведа с теб. Иска да се ожените. Сега решението е твое.
	За секунда на Алма й причерня пред очите. Колко спокойно звучеше гласът на Густав… Но когато го погледна, видя отчаянието в очите му. Така силно бе стиснал зъби, че линиите около устата му се бяха превърнали в дълбоки бразди. В този момент тя изпита към него безкрайно съчувствие — и да, също и любов. Пристъпи да го прегърне, ала той я спря с поглед. Тя разбра, че е мобилизирал последните си сили, за да запази достойнство. Ако сега тя не проявеше сила, той щеше да рухне и никога нямаше да й го прости.
	— Добре — с пресеклив глас изрече младата жена. — Ще говоря с него. — Сърцето й блъскаше в гърдите, когато видя Валтер, застанал насред дневната им. — Какво те е прихванало? — изкрещя му тя. — Какви са тия работи? Бях те помолила да не идваш. Това с писмото беше достатъчно зле! — Не изпитваше желание, както допреди малко, да се хвърли в обятията му. Как би могла да го направи, със спомена за горящия поглед на Густав върху лицето си? Осъзнаваше, че той е в съседната стая и че бе положил съдбата си в нейните ръце. Валтер се приближи и нежно я прегърна, но не посмя да я целуне. За момент останаха да стоят така, докато Алма не бе обзета от внезапен страх. Защо беше толкова тихо? Къде беше Густав? Тя се освободи и хукна към стаята му. Докато правеше малкото крачки дотам, се молеше безмълвно: „Нека всичко да се оправи. Нека той да е добре“. Боеше се от най-лошото, но го завари да седи смачкан до масата и да се взира в тъмнината.
	Щом я чу да влиза, той вдигна глава.
	— Направи, каквото смяташ за правилно — каза. — Ще приема решението ти.
	Алма се върна с отпуснати рамене при Валтер. Пътят й се стори безкрайно дълъг. Как да постъпи? Това решение щеше да промени завинаги живота й, все едно какво щеше да направи. Дали да тръгне с Гропиус — сега, веднага? Мислено вече хвърляше дрехи в куфара. Не! Сърце не й даваше да го направи. Густав беше мъжът на нейния живот и точно сега доказваше какъв великолепен и достоен човек е. Тя нямаше да го напусне.
	Обърна се и се върна в стаята на съпруга си.
	— Отпрати го. Оставам с теб — отрони тя.
	Той я погледна настойчиво, без да продума. Изследваше изпитателно лицето й, по което се стичаха сълзи. После стана от стола и малко след това тя чу захлопването на входната врата. Густав отиваше да изпрати Валтер Гропиус до селото.
	Алма вече беше в леглото, когато той се върна. Мъжът й надникна при нея и остави отворена вратата между стаите им.
	— Искам да чувам дишането ти — изрече той, отново с този странен, хрипкав глас, който караше кръвта във вените й да замръзне. Той беше един съсипан човек, изразходвал последните си сили. Обзе я силна тревога — съпругът й изглеждаше така, сякаш всеки момент щеше да рухне.
	Чуваше го да снове напред-назад, да стене, да си говори сам. Потресението му проникваше през стените и стигаше до нея. Тя дълго не можа да заспи. Когато се събуди посред нощ, го видя да стои край леглото й и да я гледа втренчено. Приличаше на призрак. „Боже, какво направих?“ — ужасено се запита.
	И въпреки това… въпреки това Валтер й липсваше. Густав най-после беше заспал, тя чуваше равномерното му дишане в съседното помещение, но не посмя да затвори вратата, опасявайки се, че ще го събуди. Щом отвори очи на сутринта, тя седна на бюрото си, за да пише на Валтер. Редеше припряно думите, защото се боеше, че всеки момент Густав може да се събуди и да влезе. _Искам да живея с теб, защото те обичам_, пишеше тя. _Трябва да знаеш, че те обичам — че ти си единствената ми мисъл и денем, и нощем — и че нямам друга мечта за бъдещето си, освен да бъда твоя и да те обичам._ Тя го умоляваше да бъде търпелив и да я чака. Густав бил като болно дете, ако сега го напуснела, все едно го убивала. После се подписа _Твоята годеница_. Запечата плика и го скри в джоба на роклята си, а след закуска лично го занесе в пощата. Трябваше да бъде по-внимателна от преди, би било катастрофа, ако Густав откриеше, че е писала на Валтер. Нали предишната вечер му бе заявила, че остава с него. „Обаче не съм казала, че ще напусна Валтер“, помисли си тя, за да успокои съвестта си.
	След половин час се върна от селото и чу Густав на пианото. Той работеше върху Десетата си симфония. Алма въздъхна с облекчение, задето мъжът й въпреки всичко намираше сили да композира. Ала след обеда, когато той си полегна, тя прегледа партитурата и се уплаши до смърт. Полето беше изпъстрено с бележки и възклицания: _Милост, О, Боже! О, Боже! Защо ме изостави? Да бъде Твоята воля!_ А на друга страница: _Дяволът танцува с мен. Безумие, хвани ме, проклетнико!_ Една записка я разплака: _Сбогом, сбогом. Ах, ах. Да живея за теб! Да умра за теб! Алмши!_
	Тези страници я прободоха право в сърцето, искаше й се да ги скъса. Какво му бе причинила! Той щеше да умре, ако тя го напусне! Не биваше да го допуска! Както не биваше да допуска креативността на Густав да пресъхне заради душевните му терзания. Трябваше да остане с него. Внимателно, почти нежно тя върна страниците от партитурата и излезе от стаята, безпомощна и отчаяна.
	През следващите дни страхът на Густав да не я загуби приемаше странни форми. Той се скъсваше да я обсипва с доказателства за любовта си. Върху нощното си шкафче тя намираше стихове и кратки бележчици. Това обаче не бяха невинните стихотворения, които й бе писал след запознанството им. Съдържанието им я потрисаше, подобно на драсканиците върху суровата партитура, в тях всичко се въртеше около болката и смъртта. Вратата към стаята й трябваше все така да остава отворена. Нощем той идваше до леглото й и се взираше в нея. Тя го намираше да лежи плачещ на пода, а веднъж дори беше изпаднал в несвяст. Когато го хвана да целува пантофите й, Алма започна сериозно да се тревожи за душевното състояние на съпруга си.
	„Трябва да се направи нещо — каза си тя, — в противен случай и двамата ще полудеем или ще се съсипем взаимно.“


	Алма посрещна с облекчение пристигането на майка си — може би тя щеше да знае как да се постъпи. Младата жена беше крайно разтревожена и се упрекваше жестоко, задето не намира изход. Щом видя какво става, Ана алармира стария си приятел Рихард Непалек. На следващия ден Непалек, приятел на семейството и ученик на Фройд, пристигна в „Тренкерхоф“. Чичо Рихард, както го наричаше Алма, им бе направил безценни услуги още след смъртта на Пуци и ги бе подкрепял в най-тежките им мигове. Младата жена му разказа всичко без украшения.
	— Струва ми се, че причината е в душата му — бавно изрече той и предложи Густав да се подложи на психоанализа при Зигмунд Фройд.
	Алма се стресна, ала после в нея избуя надежда.
	— Значи мислиш, че Фройд може да помогне на мъжа ми?
	— Психоанализата вече е призната форма на лечение и постига удивителни успехи. Ще попитам Фройд и ще уговоря час.
	Разбира се, Алма и Густав вече бяха чували за тази нова наука. Техни познати бяха прибягвали до помощта на доктор Фройд. В някои среди дори се смяташе за шик да се оставиш в ръцете му. В кабинета му на Берггасе в Девети район на Виена човек лягаше на червен диван и погледът му блуждаеше по африканско изкуство и множеството дипломи, докато разказваше свободно за себе си, а докторът седеше невидим зад него.
	— О, да, моля те, говори с доктор Фройд! — помоли тя Рихард Непалек. — Наистина се тревожа. Не знам какво да правя. И говори с Густав. Трябва да го убедиш да отиде при този лекар.
	За огромно облекчение на Алма мъжът й се съгласи. Само че в момента Фройд се намираше в Нидерландия. Густав изпрати телеграма до хотела му в Лайден. Фройд отговори и предложи ден и час, който Густав отложи. Фройд предложи втора среща, която Густав също отказа в последния момент. С това явно бе събудил професионалното любопитство на Фройд. Освен това психоаналитикът, естествено, знаеше, че Густав Малер не е кой да е, и му постави ултиматум: или да дойде незабавно в Лайден, където той беше на почивка, или отказва да го прегледа, защото след това заминавал за Сицилия и нямал повече време.
	— Замини, умолявам те — каза му Алма. — Ако държиш на нас, на мен, замини! — Този аргумент най-накрая го убеди и на 25-и август той се качи на влака. На следващия ден щеше да се яви при Зигмунд Фройд.
	Алма остана у дома, но мислено беше с него, изпълнена със страх и тревога.


>	Петдесета глава

C>
	разговорът интересен от мухата слон готов пътуване за тоблах
C$
	Алма изхлипа от облекчение, когато прочете телеграмата, която Густав й бе изпратил малко преди да си замине от Лайден. Значи срещата с Фройд е преминала добре, слава богу! Най-после непоносимото напрежение и безпокойство от последните дни бе приключило! Младата жена чу сцепване на плат и погледна в ръцете си. Пак беше скъсала една от нежните дантелени кърпички, които мачкаше нервно през последните дни. Ана я изгледа с вдигнати вежди, после издърпа от ръцете й фино избродираната кърпичка и я сложи при другите, които чакаха да бъдат закърпени. След заминаването на Густав Алма бе налегната от съмнения, защото междувременно се бе осведомила по-подробно за начина, по който Зигмунд Фройд третирал своите пациенти. В продължение на доста време, понякога на месеци и дори години, той разговарял редовно с тях, за да открие причината за нещастието или душевното им смущение, като често предполагал, че тя се крие в ранното им детство. Алма не знаеше много за детството на Густав в Чехия, защото той не обичаше да говори за онова време. Баща му бил брутален, майка му страдала безмълвно, той бил вторият от тринайсет братя и сестри, шест от които починали рано. На единайсет-дванайсет години напуснал семейството, за да живее при някакъв роднина и да ходи на училище. На петнайсет дошъл във Виена и по-късно постъпил в Консерваторията.
	„Колко ли е успял да разкаже на Фройд за един-единствен следобед? — запита се Алма. — Ами неприятните неща, които човек не споделя просто така с непознати? Че бащата биел майката? За смъртта на малките братя и сестри? Как са засегнали всички теми за толкова кратко време?“ Ала тя усети оптимизма в съобщението на Густав и се изпълни с надежда.
	Младата жена още умуваше над съдържанието на телеграмата, когато пристигна втора, която мъжът й бе написал във влака за Кьолн и бе изпратил от някоя гара. Беше стихотворение, чиято последна строфа гласеше:
P>
	Как искам да проспя блажено живота си и да мечтая!
	Обичай ме — ти бурята във мен спечели!
	Приветствай ме — на този свят умрях
	и в Пристана съм вече.
P$
	„В Пристана“! Густав я наричаше свой пристан. Никога не й го беше казвал. Алма повтаряше шепнешком думите. В пристана човек се чувства добре, като у дома си, защитен срещу бурята. Стихчето й вдъхна кураж. Изглежда, мъжът й беше стабилизиран. Тя благодари безмълвно на доктор Фройд, задето щеше да им облекчи живота. Усмихна се оптимистично. После извади от скрина нова кърпичка и избърса сълзите от лицето си.


	Алма чу Густав да тича по стълбището; после той връхлетя в стаята и я притисна бурно в обятията си.
	— Алмши, моята Алмши… — шепнеше безспир. — Само ако знаех всичко това. Прости ми, моля те. — Той покри лицето й с целувки, привлече я към себе си, после отново я отдалечи и пак я запрегръща.
	Алма притисна лице в рамото му и усети влагата по палтото му, защото навън валеше дъжд. Облегна се за момент на него и се отпусна в прегръдките му. Ала после усети безпокойство. Какво е трябвало да знае той? И защо трябва да му прощава тя?
	— Знаеш ли какво каза Фройд, така де, Зиги? — Густав я отдалечи на една ръка разстояние, за да я погледне в очите.
	— Зиги ли?
	— Да, ние си говорим на „ти“ и на малко име. Станахме си симпатични.
	— Какво е казал? И какво е трябвало да знаеш?
	— Каза, че ако не си ми изневерила наистина, е трябвало да си измислиш изневярата.
	— Това не го разбирам. — Тя поклати глава. Какво беше сторил с мъжа й този Фройд?
	— Ами защото тази история ми отвори очите. За да проумея какво се случва с теб!
	— С мен ли? — Сега вече Алма здравата се разтревожи. Та нали ставаше въпрос за Густав. Той имаше нужда от помощ, не тя! Или беше изтълкувала погрешно съобщенията му? Може би през цялото време той бе говорил само за нея, а не за себе си? Какво е разказал на този Фройд?
	— С нас. Че нещо трябва да се промени! — Той коленичи пред нея и положи буза върху корема й. — Нещо ще се промени между нас, обещавам.
	В последвалия разговор Алма научи какво се бе случило онзи следобед между Густав и Зигмунд Фройд и тревогата й се уталожи. Отначало се срещнали в хотела, където живеел лекарят, а после повече от четири часа се разхождали из града покрай каналите и Фройд задавал въпроси. По отговорите на Густав заключил, че майка му вероятно се е казвала Мари и че той страдал от ярко изразен Едипов комплекс. В лицето на Алма търсел един вид заместител на майката и пренебрегвал факта, че тя е млада жена и напълно неподходяща за целта.
	— Беше истинско откровение. Колко много неща прочете този човек от малкото ми думи! Тъкмо бяхме стигнали до един канал и аз бях сигурен, че вече сме го прекосявали. Познах моста, по средата на който имаше канделабър. Беше ми топло, вървях с едри крачки. На няколко пъти Фройд ме помоли да вървя по-бавно. Насреща ни се зададе група подпийнали мъже, та се наложи да се дръпнем — заобиколихме шумната компания единият отдясно, другият отляво, след което отново завървяхме в равен ритъм. И точно в този момент той ми каза: „Майка ви се е казвала Мари, нали?“. И попита защо не съм си взел жена, която също да се казва Мари. Понеже съм търсел майка си в своята съпруга, в теб, Алма! Заковах се на място, толкова смаян бях. Откъде знаеше Фройд всичко това? Той също се спря и дръпна силно от тънката си пура. „Каква беше майка ви? — попита. — Предполагам, много грижовна, вечно тревожеща се за любимите си хора, без да мисли за себе си. Един ангел, който се раздава.“ А после се понаведе, за да наблюдава ефекта от думите си.
	— И как реагира ти? — попита Алма.
	— Стъписах се, а после избухнах в смях. Понеже се сетих, че второто ти име е Мария.
	— В началото на брака ни дори ме наричаше така, обаче на мен не ми харесваше.
	Густав сведе очи.
	— Майка ми винаги беше изтерзана и болнава, точно такава съпруга желаех. А ти, естествено, не можеше да изпълняваш тази роля, защото беше млада и незряла. Това бе несправедливо от моя страна. Фройд ме попита как изобщо съм могъл да се оженя за теб. Споделих опасенията си, че съм твърде стар за теб, обаче той ме успокои.
	— Какво ти каза?
	— Че ти, от своя страна, си търсила в мое лице образа на бащата, защото така и не си съумяла да преодолееш ранната смърт на своя татко.
	Алма кимна. И този Фройд бе разкрил всичко това в един-единствен разговор? Налагаше се да го обмисли, ала отсега имаше чувството, че лекарят е прав: Климт и Буркхард също бяха доста по-стари от нея. Как обаче се вместваше в картинката Валтер Гропиус?
	— Има още нещо — предпазливо изрече Густав.
	— Какво?
	— Фройд ме попита дали спим заедно…
	Младата жена избягна погледа му.
	— Човек не спи с майка си, макар че е възможно да е таил подобно желание — поясни съпругът й, а Алма се запита дали тези думи са негови, или на Фройд.
	— И това ще се промени — заяви той. — Още по време на пътуването започнах да се радвам, че скоро ще те видя отново. Нямам предвид радостта, която изпитвам винаги, когато пътувам към теб… — Той я погледна неуверено и Алма разбра какво искаше да й каже. — Отсега нататък животът ни ще звучи като един-единствен акорд. Ще отделям повече време за теб, обещавам. Хайде заедно да прочетем книгите на Фройд. Този човек е гений! А, сетих се, че не поиска хонорар. Е, сигурно и това ще стане.
	Той разказва още дълго за срещата си с лекаря. Алма запомни само какво беше казал за брака им: че отсега всичко щяло да се промени.
	Когато тази вечер Густав почука на вратата на спалнята й, тя беше будна. Чакаше го — след всичко, което й беше споделил през следобеда. Ала не можеше да пропъди мисълта за Валтер. В стаята й беше задушно, летният дъжд бе донесъл кратко разхлаждане. Августовската жега притискаше Тоблах. Тя носеше само лека нощница без ръкави и стоеше до прозореца с надеждата за хладен полъх. Густав застана зад нея и замилва гърдите й. Първата й мисъл беше просто да го отпрати. Толкова дълго тялото й не го бе привличало, а сега съществуваше Валтер Гропиус, който не понасяше тя да споделя леглото със съпруга си. Обърна се към Густав, понечи да каже нещо, но той я целуна и се притисна към тялото й. Това й напомни за началото на брака им и в нея се надигна желание. Колко дълго бе принудена да се лишава от това! Тя беше млада жена с физически потребности и Валтер бе разпалил чувствеността й.
	Без да се замисля, Алма отвърна на докосванията на мъжа си. Как да му обясни, че не го желае? А след това нямаше връщане назад.
	На следващата сутрин остана дълго в леглото. Густав отдавна се беше прибрал в стаята си. Чуваше го да снове напред-назад. Алма въздъхна и се обърна на другата страна. Беше объркана. Какво се бе случило през изминалата нощ? Всъщност нещо съвсем нормално — един съпруг бе дошъл в леглото на своята съпруга. Беше хубаво, по-хубаво, отколкото го помнеше. Чувстваше се млада и жива.
	Густав бе прошепнал в ухото й, че я обича. Трябваше ли да изпитва угризения към Валтер заради това? Тя се усмихна на себе си. Той нямаше да го узнае.


	Густав й беше обещал, че нещата между тях ще се променят, и удържа на думата си. Срещата с Фройд наистина бе задвижила нещо в него. Няколко дни след завръщането му от Лайден те седяха един срещу друг на голямата работна маса. Пред тях лежаха разпръснати нотите на Осмата симфония, която в близко време трябваше да отиде за печат. Густав вземаше отделни нотни листове, за да нанесе последни корекции и бележки в полето. Листовете бяха осеяни с припрения му почерк, някой аматьор би си помислил, че ято пойни птици е минало през мастилена локва и после е подскачало по хартията, оставяйки отпечатъците на крехките си крачета. Полетата на партитурите бяха почти изцяло запълнени с бележки, откъслечни мисли и обяснения в любов към Алма.
	Нейна задача беше да препише на чисто тези драсканици, по възможност, без да допуска грешки, като пропусне бележките, които не засягаха никого, така че партитурата да стане четивна за музикантите и музикалните издатели.
	Тя придърпа следващия лист от купчината, която вече бе обработила. Очите й следяха нотите, разгадаваха мелодията. Младата жена остави молива и прочете повторно нотните редове. Ръцете й разсякоха с лекота въздуха, сякаш дирижираше оркестър. Мелодията я плени, тя докосна най-съкровените й струни. Голите й ръце се вдигаха и спускаха, пръстите шаваха лекичко, сякаш помахваха с копринен шал.
	По внезапната тишина тя усети, че Густав е прекъснал работа и наблюдава като омагьосан движенията й. Свалил очилата си без рамки, той се взираше в нея, следейки с очи плавните вдигания и спускания на ръцете й. Тя бе затворила очи и наклонила глава в такт, вслушана в сподавените, мистични, стократни гласове на певците от заключителния хор. Горната част на тялото й започна да се полюшва, сякаш беше танцьорка, прекланяща се пред музиката. Презрамката на лятната й рокля падна и разкри закръгленото й рамо. Изпод миглите й бликнаха сълзи и се стекоха по страните й. Густав издаде дрезгав звук, а когато отвори очи, тя видя, че бе закрил с длани лицето си.
	Алма потърси погледа му.
	— Това е най-хубавото нещо, което си композирал някога — каза му тя.
	— То е за теб, Алмши — отвърна той. — Само за теб. — Взе писалката и с големи букви написа на първата страница: НА МОЯТА МИЛА ЖЕНА / АЛМА МАРИЯ. — Веднага ще кажа на печатницата да прибавят към партитурата за пиано отделен лист с това посвещение. Искам да я посветя на теб.


>	Петдесет и първа глава

	Седмица след завръщането си Густав трябваше да замине отново, този път за Мюнхен, за да подготви премиерата на Осмата симфония. Искаше да разполага с цяла седмица за репетирането на това изключително трудно музикално произведение с множество участници. Трите хора бяха от Лайпциг, Виена и Мюнхен и той възнамеряваше първо да репетира с всеки поотделно. Алма щеше да дойде за премиерата, като преди това приключи лятната си ваканция в Тоблах и уреди пренасянето във Виена.
	— Не ми се заминава — каза й той. — Не искам да те оставям сама.
	— Разбира се, че ще заминеш — отвърна тя. — Не се тревожи. Всичко е наред. Ти трябва да си там, когато изпълняват за първи път Осмата, защото най-добре познаваш собствената си музика и знаеш как трябва да се свири. Освен това нали скоро ще те последвам. Искам да споделя това събитие с теб.
	Тя го изпрати на гарата. Както обикновено, той й писа още от влака, като на няколко пъти се самоопределяше като гимназист, а нея наричаше своя спасителка и богиня. Алма четеше тези редове със смесени чувства — колкото със задоволство, толкова и със страх. Докато по-рано тя беше подчинената част в брака им, след завръщането му това съотношение се беше преобърнало. Младата жена не знаеше какво да мисли. Густав й изглеждаше толкова слаб, толкова лабилен. На следващия ден дойдоха обезпокоителни новини: по време на репетициите получил силно възпаление на гърлото, което го повалило на легло. Имал висока температура и тъй като не желаел в никакъв случай да пропусне репетициите, приложил една от своите процедури за ударно изпотяване. Половината персонал на хотела бил впрегнат да носи завивки и да бърше обилната пот, стичаща се по лицето му.
	Ана Мол беше силно обезпокоена от поредната му болест.
	— Твърде много изискваш от него — укори тя дъщеря си. — Човекът е на края на силите си. Страх го е да не те загуби. Всичко това го изтощава. Наистина се тревожа от постоянните му възпаления на гърлото, които всеки път стават все по-тежки. Един ден това ще го умори.
	— Наясно съм, че трябва да се щади, само че никога не би го направил, когато става въпрос за неговата музика. Често се е случвало външни диригенти да опропастяват симфониите му. Густав особено обича Осмата и не желае да оставя нищо на случайността.
	— Точно затова не бива да му причиняваш допълнителни тревоги. Твой дълг е да го подкрепяш, както го правеше през последните години. Внимавай какви ги вършиш, Алма. Ако научи, че продължаваш да му изневеряваш… — Тя не довърши изречението. Ана Мол беше напълно осведомена за връзката на дъщеря си с Валтер, защото изпълняваше ролята на пощальон на любовта — писмата им минаваха през нейния адрес. Алма се бе опитала да приключи отношенията си с Гропиус, но безуспешно — твърде много го обичаше. Пък нали и откакто се бе появил в Тоблах, само си пишеха писма.
	Въпреки това я гризеше съвестта. Писмата, които й пишеше Густав, разкриваха терзанията му. _Фройд е напълно прав — за мен ти винаги си била светлината и централната точка. Вътрешната светлина, да… Но какво мъчение и каква болка е да знам, че вече не можеш да ми отвърнеш със същото. Ала любовта трябва да събужда любов, а на верността да се отвръща с вярност; и докато Ерос продължава да владее хората и боговете, то и аз ще си извоювам обратно всичко — сърцето, което някога беше мое…_ Още същия ден бе пристигнало ново писмо от него: _От един часа в неделя бях престанал да живея. Слава богу, току-що получих писъмцето ти и отново мога да дишам… Алмши — ако ме беше напуснала тогава, щях просто да угасна като факла, останала без въздух_.
	Тя остави писмото при другите на бюрото си и внимателно го приглади. Густав създаваше впечатление за сломен мъж, а сегашната му болест беше лош знак. Алма му съчувстваше, гузната съвест я разяждаше.
	И все пак това беше само едната страна на медала. Случилото се не бе само по нейна вина! Тя закръстосва стаята. Не беше ли страдала през последните години? Не беше ли справедливо сега и той да страда? И не беше ли хвърлил този доктор Фройд право в лицето му обвинението, че виждал в нея друга жена, майчина фигура? Дали е споделил с Фройд и изречението за едрата шарка? Че му се искало тя да има обезобразено от едра шарка лице? Това беше чудовищно! Ако й бе оставил поне композирането, което навремето беше всичко за нея… Може би се бе отдала на друг мъж точно по тази причина — защото Густав й бе отнел музиката, креативността? Защото й бе отнел всичко и тя нямаше право да бъде себе си? Фройд даже бил казал, че ако нямало реална изневяра от нейна страна, трябвало да си я измисли, за да отвори очите на мъжа си.
	Тя се върна до бюрото и взе отново писмото. В края съпругът й пишеше:
	_Истина ли е? Отново ли си моя? Нима мога да го проумея? Най-после! Най-после!… Днешното ти писмо беше толкова мило, за първи път от осем седмици — всъщност през целия си живот — аз изпитвам това блажено щастие, което любовта дарява на човека, когато обича с цялото си сърце и знае, че е обичан._
	Най-важното сега беше той да оздравее и да даде концерта. Утре тя щеше да замине при него. Всичко друго щеше да се оправи някак.

	* * *

	Когато прислужникът от грандхотел „Континентал“ я заведе в стаята й, най-напред й направиха впечатление червените рози, смесени с бели карамфили, наслагани навсякъде във високи вази от муранско* стъкло.
	[* Мурано — остров североизточно от Венеция, известен със стъкларското си изкуство. — Б.пр.]
	— Дано се харесат на уважаемата госпожа — каза слугата. — Мъжът ви даде точни указания.
	Няколко минути по-късно Густав връхлетя в хотела — беше разпоредил кратка пауза в репетициите, за да я поздрави. Алма се уплаши от вида му — изтощен, измършавял до крайност. Косата му стърчеше безразборно около главата, очите бяха почти черни и лъщяха трескаво. Но се усмихваше.
	— Алмши — подзе той и покри лицето й с целувки. Тя усети горещината, лъхаща от него. Дали беше с висока температура? Остави се на милувките му, ала вътрешно беснееше от нетърпение.
	— Кога трябва да се върнеш на репетицията? — попита.
	— Веднага. Надявам се, че ще ме придружиш. Трябва да се положи наистина херкулесовски труд. Толкова много действащи лица! Обаче общото впечатление е страхотно!
	Алма поклати глава.
	— Не днес. Нека да се аклиматизирам. След пътуването не се чувствам добре. Влакът ме раздруса, боли ме глава. Остави ме да си почина, ще говорим като се прибереш довечера.
	Върху лицето му се изписа разочарование и тя тутакси съжали за казаното, но Густав се окопити.
	— Разбира се. Извинявай, естествено, че искаш да си починеш от пътуването. Ще се видим по-късно.
	Алма надникна през прозореца и изчака мъжът й да завие зад ъгъла. После се погледна в огледалото. Очите й бяха тъжни. Правилно ли беше това, което смяташе да стори? Можеше ли да си го позволи? Ала копнежът взе връх — тя грабна шапката и чантата си и изхвърча от стаята. Преди това се беше осведомила по кой път да мине, понеже не искаше да рискува и да пита портиера. Възможно бе човекът случайно да се изпусне пред Густав, че е тръгнала за близкия хотел „Регина“, където я чакаше Валтер.
	Успя да се промъкне незабелязано до стаята му. Едва протегна ръка да почука, когато той отвори рязко вратата.
	— Алма! — възкликна и я притегли към себе си.
	Всичките й задръжки паднаха, щом най-сетне усети и подуши тялото му. В писмата си бяха описвали доста свободно еротичните си желания и въжделения, а през седмиците на раздяла те се бяха натрупали. По време на цялото пътуване Алма бе трептяла от глава до пети, разтърсвана от копнеж по Валтер. Не можеше да се насити да гледа младото му тяло, а неговото възхищение от снагата й още повече разпалваше желанието й. Пламнала от страст, тя запокити шапката си в ъгъла и задърпа копчетата на ризата му.
	Имаха толкова малко време! Едва се бяха срещнали, едва се бяха целунали, останали без дъх, едва се бяха любили — и Алма трябваше да тръгва, за да бъде навреме в грандхотела, преди Густав да се е върнал от репетицията. Тя се облече пред огледалото и оправи шапката си. Валтер лежеше на леглото. Младата жена го погледна с копнеж — така й се искаше отново да избяга в обятията му! Той усети и стана от постелята, за да я прегърне.
	— Не си тръгвай — промърмори.
	— Налага се — отвърна тя. Тонът й не допускаше възражения. Проследи отражението му в огледалото. Погледът му потъмня.
	— Ти ме залъгваш — произнесе на висок глас той и рязко я пусна.
	Алма остана да стои с отпуснати ръце, без прегръдката му се почувства беззащитна.
	Той продължи настоятелно:
	— Трябва най-после да сложиш картите на масата! Кажи на мъжа си, че го напускаш.
	Тя се извърна към него.
	— Наясно си, че не мога да го направя. Знаеш го, откакто дойде в Тоблах. Тогава ти съобщих решението си. Обичам те, но не мога да напусна Густав. Не сега. Това би го убило.
	Валтер се възмути:
	— Ами аз? Колко още да чакам?
	Алма въздъхна.
	— Сега трябва да тръгвам, за да съм налице, когато се върне Густав. — Тя видя как мъжът сви устни, щом чу името. Целуна го за довиждане. — Не усложнявай нещата.
	По пътя обратно към грандхотела, който взе почти на бегом, тя се отдаде на размишления. Всъщност преди малко искаше да каже на Валтер, че не им остават и шест седмици, преди на 20-и октомври да се качат с Густав на парахода за Америка. Куражът я напусна, след като видя гнева му. Как да му обясни, че ще отсъства с месеци? Да не говорим, че и сама се страхуваше от дългата раздяла. Трябваше да измисли нещо, за да се срещнат още веднъж преди заминаването й.


	На следващия ден Алма отиде на генералната репетиция да наблюдава Густав, докато работи. Изпитваше необуздана гордост. Той владееше напълно това човешко множество, сред което имаше артисти с, меко казано, труден характер и отявлени примадони. Тук ще пусне шега, там ще похвали, после ще укори внимателно някого. Музикантите, особено децата от хора, явно много го харесваха. Дори по време на генералната репетиция той непрекъснато променяше нюанси в изпълнението, открояваше някой тромбон, караше струнните да затихнат. Густав увличаше музикантите с възторга си, беше в състояние да ги убеди колко са полезни усилията им, държеше ги изцяло в ръцете си. Той се раздаваше, тичаше насам-натам, смесваше се с оркестъра, за да чуе звука от друго място, разместваше някои оркестранти, а после отново тичаше към диригентския пулт, за да чуе разликата, и още веднъж променяше всичко.
	Тя чуваше шепота и коментарите на околните. Малцина разбираха какво вършеше мъжът й и защо беше необходимо, а той се стремеше към оптималния звуков резултат за собствените си уши. Тя би могла да им обясни начина му на работа. Как съпругът й се намесва до последния момент, понякога дори по време на изпълнението, понеже смята, че някой звук, някой контрапункт трябва да се получи другояче. Затова и изпълненията му никога не са еднакви, а винаги напълно нови и свежи.
	— Ей, това наистина е голяма работа! Хиляда участници! — каза един мъж до нея.
	— Симфония на хилядата*. Ще рече човек, че Малер иска да впечатли публиката с масовост.
	[* Симфония №8 в ми бемол мажор от Густав Малер е едно от най-мащабните симфонични произведения в световния репертоар. Изпълнението й изисква огромни вокални и инструментални сили, поради което й дават названието „Симфония на хилядата“ или „Симфония с хиляда участници“, макар всъщност те да са по-малко на брой. Самият автор се възмущавал от това определение и го смятал за пошла реклама. — Б.пр.]
	Алма беше чувала подобни коментари. В пресата наистина наричаха творбата „Симфония на хилядата“, но Густав не харесваше това определение.
	Тя се поотдалечи. Приказките й пречеха, искаше да се концентрира върху музиката. Осмата симфония имаше особена стойност — не само защото Густав я бе посветил на нея, но и защото я бе написал през лятото, когато животът им вървеше гладко, а Пуци беше жива. Ето, сега идваше темата за Фауст, която чуваше за първи път в цялостно инструментално изпълнение. Погледна към Густав. Досега той също бе чувал оркестровия вариант само в главата си. Ето го — вдигна ръка, сви я в юмрук и го разтърси, за да изтръгне и последните сили от музикантите. Звучността я покори, тоновете бяха изключително мощни, дори за секунда й се стори, че се носи по тях из залата като на кораб. По бузите й се стичаха сълзи. Тимпаните гръмнаха и вътрешностите й потрепериха, ала на Густав още не му беше достатъчно. Мъжът на тимпана удари с все сила инструмента. Звуковите вълни се блъснаха в ухото й, тя ги усети физически. Това беше прекрасно, най-вълнуващото, което бе преживявала досега в музиката. Когато отзвуча последният тон, оркестрантите и певците се спогледаха с ококорени очи, сякаш сами не можеха да повярват какво са сътворили току-що.
	Густав се сви леко на пулта, после отново изпъна тяло и аплодира оркестъра. Всеки можеше да види какво му е струвал този херкулесов труд и как се вживява в своята музика. Той слезе от пулта, а Алма тръгна насреща му, за да го прегърне.
	— Толкова се гордея с теб — прошепна в ухото му тя, все още със сълзи на очи.
	Когато по-късно през деня се измъкна за един час, за да се види с Валтер, още беше обсебена от преживяната емоция.
	— Какво ти е? — попита той. — Сякаш не си тук.
	Ала тя не можеше да сподели това преживяване с любимия си. Той щеше да ревнува, и то с право, освен това нямаше особено отношение към музиката.
	За пореден път Алма осъзна болезнено колко различни бяха двамата мъже в нейния живот. А също, че искаше и се нуждаеше и от двамата.


	Премиерата беше на следващия ден. Дошли бяха много колеги и почитатели на Густав. Алма се ръкуваше с Рихард Щраус, със семейство Клемансо, които бяха пристигнали специално от Париж, със Зигфрид Вагнер и с певицата Лили Леман, с Макс Райнхард и Ханс Пфицнер. Тук присъстваше и Томас Ман. След като отзвуча и последният тон, се получи същото както на генералната репетиция: тишина, почуда, а после сред хилядите зрители, но и сред музикантите, избухна истинска буря от възхищение. Малер беше принуден да се покланя безброй пъти, а после обходи редиците на певците и се ръкува с всеки поотделно.
	Алма стоеше в групата приятели на Малер, завладяна от току-що преживяното дори по-силно от предния ден. В един миг я заля гореща вълна — сети се, че Валтер Гропиус също е някъде в залата. Под впечатлението от творбата на Густав го бе забравила за малко. Огледа се безпокойно — той не биваше в никакъв случай да я доближи.
	— Вижте, Алма… — Тя долови френското звучене на гласа на Софи Клемансо.
	— Да?
	Софи посочи с ръка. Алма я проследи и съзря Густав на ръба на сцената. Беше заобиколен от почитатели и изпълнители, ала погледът му сновеше сред публиката. Той търсеше нея, Алма. Отблъсна леко околните, освободи се от тълпата, за да вижда по-добре. Много погледи го последваха, искаха да разберат какво или кого търсеше толкова настоятелно. Алма вдигна ръка, за да привлече вниманието му. Той я забеляза, лицето му за миг светна, ала бързо помръкна. Младата жена се уплаши от изражението на шарещите му безпокойно очи. Погледът му гореше. В него тя прочете тревога и, още по-лошо, надежда за милост и благоволение.
	Алма вирна брадичка и му се усмихна.
	Софи Клемансо не беше единствената, която бе наблюдавала тази странна сцена.
	— Отидете при него — прошепна тя. — Той има нужда от вас. От всички тези хора, които в момента го смятат за бог, той има нужда единствено от вас. Вие сте за завиждане.


>	Петдесет и втора глава

	Два дни по-късно Алма и Густав бяха отново във Виена. Както обикновено живееха у Ана Мол, понеже вече нямаха жилище в града. Но все пак бяха намерили парцел в Брайтенщайн до Земеринг, където смятаха да си построят къща. Густав отсега я наричаше свое убежище за старини, което никак не се нравеше на Алма.
	— Аз съм на трийсет и се чувствам малко млада за старческо убежище — кипна съпругата му, ала съжали, щом видя уплашения му поглед. И тя беше изнервена до краен предел, защото Валтер й липсваше. Още вечерта на премиерата се бяха разделили скарани и оттогава не бе получавала вест от него.
	След представлението, когато Густав трескаво я търсеше с поглед, Алма бе отишла при мъжа си, а той я хвана под ръка и повече не я пусна, докато зрителите дефилираха покрай тях, за да го поздравят. С крайчеца на окото си видя Валтер, застанал близо до един от изходите, да й дава знаци. Тя се откъсна с мъка от мъжа си, твърдейки, че Софи Клемансо я викала при себе си. Валтер настоя да дойде вечерта в хотела при него. Това обаче беше невъзможно, тя трябваше да придружи Густав на приема след премиерата, а рано на следващата сутрин щяха да вземат влака за Виена. Валтер се обърна гневно и си тръгна, без да се сбогува.
	През следващите седмици Алма правеше това, което вече бе правила толкова пъти и в което беше майсторка: стягаше сандъците за преселването в Америка. Багажът пак се състоеше от над четирийсет парчета, пълни с дрехите на Густав, Гуки и нейните. Освен това — книги, ръкописи и партитури, кутии за шапки, тоалетни принадлежности, играчките на Ана, зимни палта и хиляди други неща. Густав й бе предложил най-сериозно да вземат и от любимия му хляб грахам и тиролски ябълки, но тя беше отказала. Как щеше да ги транспортира невредими през Атлантика? Много от нещата, които опаковаше, още не бяха необходими в този сезон във Виена, например зимните палта и подплатените с кожа обувки, но вече от опит знаеше, че зимите в Ню Йорк нерядко са леденостудени.
	В момента изтръскваше и подбираше за пътуването кожените яки, които цяло лято бяха стояли на склад у нейния кожухар. После ги зави в нова копринена хартия и ги прибра в един сандък куфар, където имаше достатъчно място, та да не се повредят. „Всъщност тези дрехи може направо да останат в Ню Йорк, така би било по-просто — помисли си тя, — а като се върнем в Европа, тук вече ще е твърде топло.“ Това вечно стягане на багаж беше наистина съсипващо. Разбира се, би могла да помоли Полди да свърши работата, но Густав държеше лично Алма да опакова нещата му. Тя прокара пръсти по невероятно меката кожа на една дългокосместа стола от сребърна лисица. Густав й я беше купил по време на сватбеното им пътешествие в Русия и Алма я носеше с огромно удоволствие, понеже подчертаваше идеално очите й. Диадемата, която й бе подарил за рождения ден, щеше да си отива перфектно с нея. Още не беше имала повод да носи и двете неща едновременно. Тя се наметна с лисицата, в носа й нахлу леката миризма на нафталин. Видя образа си в огледалото и внезапно й хрумна, че Валтер никога няма да я види с тази сребърна лисица, защото тя прекарваше зимите в Ню Йорк. Корабът отплаваше след три седмици. Месеци наред нямаше да го вижда и тази перспектива я хвърляше в отчаяние. Откраднатите часове в Мюнхен бяха само преди няколко дни и завършиха с кавга. Не, не можеше да го напусне така! Обзе я безумен копнеж по него. Тя свали кожената наметка от раменете си и я сложи при другите неща. Трябваше да измисли нещо, за да го види още веднъж, преди да отплават.
	Густав планираше преди заминаването за Америка да мине през Берлин, за да се срещне с приятели, и очакваше Алма и Гуки да го придружат. Параходът _Кайзер Вилхелм II_ отплаваше от Бремерхафен на 18-и октомври. Както обикновено той вече бе уредил всичко и бе поръчал билетите за влака.
	Когато разказа на Алма за това, тя изпадна в нервна криза. Ако беше през цялото време с мъжа си в Берлин, нямаше да има възможност да се сбогува с Валтер. После в главата й се зароди идея: каквото можеше Густав, можеше го и тя.
	— Винаги кроиш планове и решаваш през главата ми! — викна гневно младата жена.
	— Но… Какво имаш предвид? — изуми се той.
	Алма преувеличи нарочно яда си.
	— Защо не ме попита? Имах други планове.
	— Какви?
	Тя омекна.
	— С удоволствие бих те придружила до Берлин, но се надявах преди отпътуването ни за Америка да прекарам още няколко дни в Париж. — В гласа й се прокрадна отчаяние. — Отдавна не съм била там, исках да посетя семейство Клемансо. Като заминем за Ню Йорк, няма да ги виждам месеци наред. — Тя зачака напрегнато реакцията му.
	— Но нали току-що се видя със Софи в Мюнхен, на премиерата — възрази Густав.
	— Да, така е. Но въпреки това копнея за Париж. Параходът ни от Бремерхафен не минава ли през Шербург? Бих могла да се кача там. Разбира се, Гуки и мис Търнър ще бъдат с мен. — Тя хвана ръката му. — В Ню Йорк ще бъдем постоянно заедно. Наистина много държа на това.
	— Аз обаче не бих искал да променям плановете си за Берлин — каза той.
	— Няма и нужда! Вдругиден ти заминаваш за Берлин, аз — за Париж, и два дни по-късно се срещаме отново в Шербург. Точно така ще направим! — Тя се изчерви неволно. — Ще взема част от багажа ти, та да ти е по-леко. Ох, как се радвам, че ще се видя със Софи! Пък и ще направя някои покупки. Какво ще кажеш?
	— Както искаш.
	Алма въздъхна с облекчение.
	При първа възможност тя се оттегли незабелязано в стаята си и извади хартията за писма. Трябваше да побърза, за да сподели плана си с Валтер. С треперещи пръсти написа съобщението.
C>
	Рандеву в Мюнхен. Заминавам от тук петък 14 октомври в 11:55 часа преди обед с „Ориент експрес“. Купето ми с легло №13 е във втория спален вагон.
C$
	Тя остави писалката и покри листа с някаква книга, защото чу стъпките на мъжа си пред вратата.
	Той надникна в стаята й.
	— Нали няма да забравиш да опаковаш и топлите ми ботуши? — попита. — Сигурно в Ню Йорк пак ще преживеем някоя отвратителна снежна буря.
	Тя кимна.
	Густав я изгледа очаквателно и на нея й се стори, че в очите му проблесна подозрение, ала не каза нищо. Накрая той излезе от стаята й и Алма продължи да пише. Посъветва Валтер да си купи билет на името Валтер Гроте — все пак беше възможно Густав да промени плановете си и също да замине за Париж. В такъв случай щеше да вземе същия влак, но два дни по-късно, и евентуално да поиска да види списъка на пътниците. „Божичко, започвам да страдам от мания за преследване!“, каза си тя и подписа писмото с _Твоята годеница_. Постара се да изпише последната дума с красиви, закръглени и категорични букви. Напръска леко листа с парфюма си и написа върху плика адреса на Валтер.
	— Излизам — провикна се тя през затворената врата на кабинета на Густав. — Веднага се връщам. — Щеше да занесе лично писмото на пощата, нямаше доверие на прислугата.
	— Ами нашата разходка? — викна след нея той.
	— Дотогава ще се върна. Трябва само да свърша нещо. — И се промъкна през вратата, преди той да е възразил.
	Беше помолила Гропиус да изпрати отговора си до поискване в безобидно писмо до майка й, без да знае дали времето ще стигне. Кодът беше „А. М. 50“. В никакъв случай не биваше да звъни по телефона, Густав щеше да научи. Не стига, дето беше прочел онова проклето писмо… Тя пусна писъмцето си, придружено с мъничка молитва: „Боже, нека това писмо стигне навреме до Валтер! И направи така, че да дойде, умолявам те!“.


	Спалните места в „Ориент експрес“ бяха резервирани. Две купета в различни вагони. Алма бе заявила, че нямало свободни съседни купета, защото в никакъв случай не биваше мис Търнър или Гуки да се срещнат с Валтер във влака.
	На път за Западната гара Алма беше обзета от фатализъм. Бе организирала и подготвила срещата според силите си. Сега всичко зависеше от Валтер. Дали е получил навреме писмото й? Ще бъде ли във влака? Тя не обърна особено внимание дали шафнерът се отнася внимателно с багажа й, дали го насочва в правилното купе и дали куфарите за презокеанското пътуване са прибрани в багажното отделение, за да бъдат изпратени директно в Шербург. Мислеше единствено за Валтер.
	По време на пътуването от Виена до Мюнхен Алма почти не забелязваше неописуемия лукс, който предлагаше „Ориент експрес“. Често беше пътувала с него. С неохота се остави на Гуки да я завлече в салон — ресторанта, който можеше да съперничи на всеки голям хотел: дебели килими, стъкло „Лалик“*, салфетки с бродерия. Не беше гладна, но направи компания на Гуки и мис Търнър. На рояла седеше пианист, който свиреше по време на храненето. Роял във влак! Музикантът обаче беше второкласен, Алма щеше да се справи по-добре. Затова пък храната беше прекрасна.
	[* „Лалик“ — френска фирма за луксозни стоки със седалище в Париж, основана през 1886 г. от художника стъклар Рене Лалик и произвеждаща бижута, парфюми и стъкларски изделия. — Б.пр.]
	След вечеря тя отпрати Гуки и мис Търнър да си легнат. Когато се върна в купето си, шафнерът вече беше приготвил леглата. Алма погледна часовника. След малко повече от час щяха да стигнат в Мюнхен. Молеше се Валтер да бъде на гарата. Тръшна се нервно върху меката мебел. Спалните вагони също бяха изключително комфортни. Седалките с петролен цвят бяха облечени в плат с десени от ар нуво, а абажурите на тавана и на малката масичка край прозореца приличаха на грациозни чашки на цветя. На вратата се почука. Тя се стресна — дали не е Гуки? Не, беше шафнерът, носеше леденостудено шампанско и печени ядки в сребърна купичка.
	— Ще пристигнем навреме в Мюнхен — каза човекът и допря пръсти до фуражката си, после затвори безшумно вратата след себе си.
	Алма не си намираше място от безпокойство. Отиде в банята, и тя цялата в благородно дърво, което блестеше, сякаш бе излъскано с олио. Дори мивката беше облицована с махагон. През мрамора преминаваше фина пукнатина. Алма я проследи с показалец, после отново и отново, и постепенно започна да се успокоява. Заслуша се в пухтенето на влака, прекъсвано от време на време от свирката на локомотива. Върна се в купето и погледна през прозореца, навън вече се мръкваше.
	Колкото повече наближаваха Мюнхен, толкова по-тревожна ставаше. Валтер не бе имал време да отговори на предложението й. Тя знаеше, че той ще преобърне света с краката нагоре, за да осъществи това рандеву, но все пак беше възможно и да не успее. Ами ако още й беше сърдит заради Мюнхен и не дойдеше? Тази мисъл я прободе като нож. Ако го бе отблъснала с отказа си да напусне Густав? Това би било същинска катастрофа. Тя се разгледа в огледалото. На устните й заигра усмивка, изпълнена с очакване. Ако всичко минеше гладко, Валтер щеше да е при нея след няколко минути. Нощта щеше да им принадлежи. Дали да не поръча нещо за ядене? Ами, той нямаше да е гладен. Сега й оставаше само едно — да чака. Тресеше се от нерви като младо девойче. Представяше си как той отваря вратата и я поема в обятията си, как покрива с целувки деколтето й. Леглата във влака не бяха много широки, ала непреклонната воля на Валтер да изпълнява всяко нейно желание и страстта им щяха да компенсират стократно това неудобство. Той щеше да е прегладнял за нея, след толкова време, през което не се бяха виждали. Божичко, как й липсваше тази страст!
	Тя оправи роклята си и пръсна капка парфюм в деколтето. Влакът забави ход и спря.
	До отпътуването оставаха само пет минути. Валтер щеше да дойде всеки момент.
	Тя отиде до прозореца, отвори го и надникна навън, към перона. Къде беше нейният любим?
	В този миг го видя — вървеше с едри крачки покрай вагоните и търсеше нужния му номер. Алма не посмя да му извика. Затвори прозореца и зачака. После на вратата се почука и той влезе.


>	Петдесет и трета глава

	Густав бе извел Гуки на разходка в Сентръл парк. Беше й го обещал още преди дни, но дъщеря им боледуваше и Алма не смееше да я изложи на безжалостните температури. Преди няколко дни в Ню Йорк вилня снежна буря и оттогава термометърът показваше много под нулата. Днес обаче вятърът утихна и Густав реши да се възползва от тази възможност. На закуска бе проявил трогателни грижи за дъщеря си.
	— Това са войничета — беше й подал той парченцата от препечена филийка. — Да ги топиш в жълтъка.
	Гуки се бе засмяла от радост. А сега двамата бяха навън. За днес не се предвиждаше репетиция на филхармонията, така че Густав беше свободен. Вече втора година той не работеше за „Мет“, а за Нюйоркската филхармония. Никакви опери повече, само концерти, фактът, че вече нямаше нищо общо с театъра, го бе направил по-снизходителен, дори беше в състояние да се смее на сценичните засечки. Вече не се изтощаваше до крайност и по-често излизаше сред хората. На моменти Алма се изпълваше със страх, подозирайки, че именно чезнещите сили го правят по-мек. Въпреки това обаче, и през този сезон той се справяше с огромна програма. Събираха му се почти сто концерта, много от които бяха гастроли с изморителни репетиции с непознат оркестър. Въпреки че представяше все повече популярни произведения, броят на зрителите плавно намаляваше, а вестниците се концентрираха повече върху концертите на Тосканини, конкурента на Малер. Меценатите на оркестъра започваха да нервничат. Густав полагаше още по-големи усилия. Алма не знаеше какво да мисли. Ако през следващата зима мъжът й не работеше в Америка, тя щеше да е по-близо до Валтер. Но дали Густав щеше да намери подходящ ангажимент другаде? Ще видим.
	— И да я пазиш — заръча му тя на тръгване. Беше опаковала добре дъщеря си и я предупреди да не си сваля шапката. — Едва се е пооправила. И ти се пази.
	Открай време Густав беше склонен да посреща със смях болестите и смяташе закаляването за най-добрата превенция. След диагнозата на доктор Ковач преди три години известно време се бе въздържал от движение и бързо бе установил, че така се чувства още по-зле. Откакто правеше дълги разходки, се подобри и вече изпитваше увереност.
	— Не се тревожи — отвърна на жена си. — Чистият въздух ще се отрази добре на Гуки.
	Тя чу захлопването на вратата и си отдъхна. Най-сетне имаше малко време за себе си. Премина по дебелия килим към прозореца и се загледа в заснежения град и в парка. По тротоарите се трупаше сняг, виждаха се малко хора. След две седмици беше Коледа — четвъртата й Коледа в Америка и първата без Валтер. Тя препрочете последното му писмо от Берлин, в което той говореше за плановете за своята школа и се кълнеше, че копнее за нея, а после му написа отговор. Жадуваше за тялото му, а идеята да има един ден дете от него приемаше все по-конкретни очертания. Алма беше свикнала в писмата си да се държи така, сякаш са разделени само заради някакво кратко пътуване. Така беше по-лесно. Ала между тях се простираше цял океан, а пощата пътуваше минимум четиринайсет дни. Докато писмото й стигнеше до него, Коледа щеше да е отминала. Тя се чувстваше по-далече от любимия от всеки друг път. Запечата плика и позвъни на камериерката да вземе писмото. Когато остана отново сама, седна на пианото, откъдето се виждаше заснежения град. Взе зелената папка с песните си, оставена на поставката за ноти, и я прелисти. Ах, тези моменти, в които можеше да свири самозабравено, бяха толкова редки… През първата година в Америка разполагаше с време, но изобщо не й бе хрумвала подобна мисъл. Ала сега, след като Густав бе открил песните й в Тоблах и ги бе харесал, тя отново започваше да композира. Пристъпваше опипом, съвсем бавно, към предишната си страст. Пръстите й намираха клавишите от само себе си, но през годините бе загубила вяра в своите способности. Трябваше й повече време, ала Гуки изискваше цялото й внимание.
	При това бе отбелязала безспорни успехи: певицата Франсез Алда* възнамеряваше да изпълни нейна песен в рамките на една песенна вечер. _Топла лятна нощ_ по текст на Ото Юлиус Бирбаум. Преди няколко дни Густав бе нахълтал, крайно възбуден, с тази новина. Алма не знаеше какво да мисли по въпроса. Всичко това беше толкова отдавна. За последен път бе изсвирила тази песен пред Ханс Пфицнер, колко години бяха минали оттогава? По онова време тя беше по-близо до своите композиции, те бяха част от нея. Преди няколко години щеше да подскача от щастие, ако изпълнеха пред публика някоя нейна песен, но сега? Имаше толкова много други грижи, а сърцето й копнееше за Валтер Гропиус. Густав обаче беше взел решение през главата й. Той направо прекаляваше с възторга си и притискаше Алда да изпее и други Алмини песни. Това обаче не беше възможно, защото програмата вече бе отпечатана — факт, който ни най-малко не натъжаваше съпругата му. Умът й беше зает с други неща. Тя отиде до рафта за книги и извади томче с нови немски стихотворения. Потърси текст, който да има за тема нейния копнеж, нещастната й любов към двама мъже, та после да намери подходящите за него ноти.
	[* Франсез Алда (1879–1952) — новозеландска оперна певица, прочуто сопрано, пяла години наред в „Метрополитен опера“ с Енрико Карузо. — Б.пр.]
	Минаха два часа, а Густав и Гуки не се връщаха. След още един час тя се разтревожи сериозно и се замисли дали да не излезе да ги търси.
	Когато най-сетне се върнаха, Алма обсипа мъжа си с упреци.
	— Къде се губихте толкова дълго? Гуки е премръзнала. Как можа да я изложиш на този студ? — извика тя.
	Густав се усмихна загадъчно и размаха някаква торбичка.
	— Не сме били през цялото време навън. Купихме някои неща. Нали скоро е Коледа.
	— Но… ти никога не си го правил. Мразиш да пазаруваш!
	— Ще видиш.


	На Бъдни вечер той я изненада с крайно необичайна за него декорация. Първо я накара да излезе и да изчака в съседната стая. Алма го чуваше как трополи вътре. После я повика. Върху масата пред нея бе метната дантелена покривка, цялата обсипана с рози. Под покривката бяха подаръците за нея, сред които ваучери за пазаруване, както и бижу на стойност хиляда долара.
	Алма не знаеше какво да каже. Всичко това не подхождаше на Густав. Той се отказваше от навиците си, само и само да й угоди. Беше й подарил парфюм, а през декември дори я бе поканил на излет до Ниагарския водопад. По-рано никога не би направил подобно нещо. Ала после тя се зарадва на многото красиви неща, които бе избрал за нея.
	След два дни той размаха някакво писмо, когато тя влезе в стаята.
	— Портиерът ми го даде, за теб е.
	Алма пребледня от страх. Портиерът беше дал писмо на Густав? Да не е от Валтер? Та нали му бе забранила да пише до адреса на хотела. Но в такъв случай мъжът й щеше да реагира другояче, нали? Тя се прокашля.
	— От кого е? — попита уж небрежно.
	— От Виена, от Флора Берл. — Той се приближи и я целуна по бузата. — Има ли нещо? — Изгледа я с пронизващ поглед. — Или си очаквала друг подател?
	— Не, всичко е наред — с подчертано безразличие отвърна тя. — Флора беше обещала да ми разкаже за коледните балове във Виена. Нали знаеш колко си пада по клюките. — Ала вътрешно трепереше от напрежение. Усещаше, че Густав продължава да се страхува да не го напусне. Явно антените му бяха много по-чувствителни, отколкото смяташе тя.


	Посрещнаха новата година в апартамента си. На гости им беше техният приятел, лекарят Йозеф Френкел. Искаха да наблюдават фойерверките през трите огромни прозореца, образуващи еркер. Пет минути преди полунощ забиха всички камбани, сирените на корабите и фабриките започнаха да вият. В матовата светлина, царяща в града, тези звуци се сливаха и кънтяха като някакъв гигантски орган. После в небето се извисиха първите фойерверки. И тримата бяха покъртени. Хванаха се за ръцете и си пожелаха щастлива нова 1911-а година.
	Вдигнаха чашите с шампанско и си казаха наздраве. Ала веселието и лекотата на Алма бяха пресилени. Тя се преструваше, защото всъщност нещо я потискаше. През последните седмици писмата на Валтер пристигаха по-рядко, а и тя вече не му пишеше толкова често. Обзе я неопределен страх, подобен на онзи от Бъдни вечер, когато бе видяла инсценировката с подаръците от Густав. И после отново, когато той й донесе писмото. По лицето на съпруга си виждаше, че той също се преструва, сякаш всичко е наред.


>	Петдесет и четвърта глава

	Поради заболяване Густав не можа да придружи съпругата си на песенната вечер на трети март 1911 година, където щяха да изпълнят и нейната _Топла лятна нощ_. По принцип това не беше нещо изключително, но този път Алма бе крайно разтревожена, защото той, за разлика от друг път, не се оправяше. Седнала на първия ред в концертната зала, тя слушаше собствената си музика, ала мислите й бяха при мъжа й, който вече втора седмица беше толкова слаб, че едва успяваше да се придвижи от леглото до дивана. Всички репетиции бяха отложени, Малер не бе в състояние да напусне хотелската стая. След смъртта на Пуци заболяванията в семейството караха Алма моментално да се опасява от най-лошото. Едва двете с Гуки се бяха пооправили, и ето че болестта хвана Густав.
	Всичко бе започнало в края на февруари — както винаги с възпаление на гърлото и висока температура. Густав обаче настояваше да дирижира вечерта. Застана на подиума, изгарящ от треска. На следващия ден състоянието му се влоши. Последва стремглаво лъкатушене на температурната крива. След като го прегледа, доктор Френкел направи угрижена физиономия. Диагнозата му беше съкрушителна: ендокардит, възпаление на ендокарда, което вероятно е влачил с години. Стана още по-лошо: Френкел повика специалист, който потвърди подозрението му за стрептококи.
	— Няма лек срещу тези бактерии. Те не могат да причинят нищо на здрав човек, но организмът на мъжа ви е отслабнал…
	— Какво искате да кажете? — избухна Алма. — Какво ще стане, ако той не успее да победи тези бактерии?
	Френкел не отговори.
	Густав никога не се беше щадил, ала когато я остави да отиде сама на песенната вечер в зала „Менделсон“, опасенията на Алма придобиха чудовищни размери.
	— Как беше? — попита я той при завръщането й вкъщи. Искаше да знае всяка подробност, особено как слушателите са възприели Алмината песен. С блеснали от треската очи я накара да му опише всеки детайл, а гордостта от успеха на собствената му жена зачерви още повече страните му. По време на разказа й той се развълнува толкова, сякаш ставаше дума за негова композиция. Прекомерната му разпаленост я уплаши.
	На другия ден Густав твърдеше, че се чувствал по-добре, но Алма виждаше, че не е вярно.
	— За кого ще се омъжиш, когато няма да ме има? — уж на шега попита той, както седяха един до друг на дивана. Макар да беше увит в дебело вълнено одеяло, мъжът й зъзнеше.
	Алма се вцепени.
	— За Цемлински? Вече е женен. За Буркхард? Същото. За добрия доктор Френкел? Твърде е стар… — Той продължи да изрежда, а накрая каза: — Ох, май ще е по-добре да си остана при теб.
	Тя излезе. Позволи си да заплаче едва когато вратата се затвори зад нея.
	Алма беше напълно изтощена от грижите около Густав. Спеше малко, почти не си събличаше дрехите. Наемаше различни болногледачи, но мъжът й не ги понасяше. На единия му скърцали обувките, другият хъркал, пък и в никакъв случай не можело да е жена, понеже му било неудобно, че е толкова немощен. Ана Мол се качи на следващия кораб и двете започнаха да се сменят край постелята на болния.
	Густав също усещаше, че работата е сериозна. Искаше да се върне в Европа. Доктор Френкел одобри: в Европа имало специалисти, които можели да му помогнат.
	На осми април те напуснаха Ню Йорк. Директорът на хотела, голям почитател на Густав, разпореди да се опразни фоайето, така че никой да не види болния Малер. Макар да беше много изнемощял, той отказа да го транспортират на носилка. От едната страна го крепеше Алма, от другата — доктор Френкел. Влязоха в асансьора. Докато слизаха, никой не промълви нито дума. Чуваше се само хъхрещото дишане на Густав. Очите на момчето, обслужващо асансьора, бяха насълзени. Капитанът на кораба също бе уведомен. Дискретно отведоха Малер в каютата му, а на палубата преградиха един ъгъл, където да седи на въздух, без да бъде обезпокояван.
	Алма не вземаше участие в живота на борда. Никакви капитански вечери, никакви игри на палубата, а също и никакви концерти. Твърде изтощена беше за тези неща. Двете с Ана Мол продължаваха да се редуват край леглото на Густав. Гуки наблюдаваше със страх как чезне баща й, така че се налагаше да бъде успокоявана и развличана. От време на време младата жена си позволяваше едно-единствено отклонение — да се поразходи на свеж въздух. В някои сутрини Густав имаше достатъчно сили да я придружи до палубата. По време на една от тези разходки Алма го фотографира, застанал гърбом към перилата и опрял лакът на тях; другата му ръка се подпираше тежко на бастун, сякаш не можеше да стои сам на собствените си крака. Беше преметнал левия крак връз десния, за да спре неконтролируемото му треперене. Алма се сети за израза „петлюв ход“ и очите й се насълзиха. Около устата се бяха очертали дълбоки бразди, погледът му беше отчаян.
	— Погледни към мен — подвикна му тя, ала той продължаваше да се взира в нищото. Тя не успя да потисне мисълта, че мъжът й прилича на човек, който не си прави илюзии и гледа смъртта право в очите. Отпусна ужасена апарата. Трябваше ли да го снима такъв? Това ли щеше да бъде последната му снимка? Густав забеляза колебанието й и я погледна въпросително, а Алма вдигна отново апарата пред очите си, в които се събираха сълзи. В този миг той беше чудно красив с черните си очи и коси, с бледата кожа и кървавочервените устни. Очевидно бе, че този мъж е смъртно болен. При все това той правеше свръхчовешки усилия, за да запази достойнството си. Алма натисна няколко пъти спусъка и се постара да си придаде оптимистичен вид.
	Обаче майка й, която стоеше до нея, забеляза потреса й.
	— Не му показвай колко те е страх — тихо я посъветва тя.
	— Не е само страх, но и възхищение — отвърна младата жена. После се приближи до съпруга си, отведе го на един шезлонг и го покри с одеяло.


	Вечерта Густав беше в добро настроение, почти оживен. Може би предобедът на палубата му се беше отразил положително, може би усещаше привързаността и любовта на Алма. Повика я с жест, както бе легнал на дивана със запалена цигара в ръка.
	— Съвместното ни пътешествие отива към своя край… — подзе той.
	— Да, скоро ще сме в Европа — отвърна приповдигнато Алма, макар да беше наясно, че той няма предвид пътуването с кораба.
	Густав не реагира на думите й.
	— Помниш ли излета ни до Ниагарския водопад?
	Тя кимна.
	— Как бих могла да го забравя! Беше през декември миналата година и беше прекрасно. Стояхме горе над гърмящите води и се дивяхме на ледените висулки, високи колкото къща. По-късно ти каза, че природата може да е грандиозна, но само изкуството е в състояние да създава истинска, перфектна красота. Аз се върнах сама в Ню Йорк, а ти ми даде да чета във влака _Братя Карамазови_. Достоевски, любимият ти писател.
	Благодарна усмивка озари лицето му, задето двамата разменяха едни и същи спомени.
	— И ти ми изпрати телеграма, че си се забавлявала прекрасно с Альоша.
	— Да, а ти ми отговори с игрословица. _Моето пътуване с Алмьоша беше още по-прекрасно._ Тогава ти остана в Сиракюз, имахте още един концерт там. Как бих могла да забравя? Даже още пазя телеграмата. — Отново я обзе страх, задето се говореше за пътуване. Още нещо й мина през ума и тя се зачуди защо трябваше да мисли точно сега за него. Факт беше обаче, че решаващите прозрения в брака им явно я осеняваха все по море.
	Лицето му се оживи. Той взе ръката й и стана сериозен. Събра мислите си и проговори:
	— Алма, ти беше единствената ми любов.
	— И още съм — вметна тя и сложи пръст върху устните му в опит да му попречи да говори, защото не знаеше дали иска да чуе какво имаше да й казва. Звучеше толкова окончателно.
	Густав не й позволи да го прекъсне.
	— На теб дължа всичко, което съм. Възхищавам се на твоята красота, на ума, на разбирането на моята музика. Без теб не бих имал куража да напиша Петата, Осмата и най-вече _Песента за Земята_. Ти беше моята муза, винаги, от първия ден.
	Знам, че не бях справедлив към теб за много неща. Не е лесно да се живее с мен. Боя се, че те повредих и нараних.
	Обаче, любима моя Алмши, аз съм ти безкрайно благодарен за всичко, което направи за мен. Подари ми десет години от своя живот, които бяха най-хубавите в моя. Дари ме с две прекрасни дъщери. Отвори пътя ми към съвременната литература и най-вече — към живописта. Без теб нямаше да познавам Ролер и неговия гений. През всичките тези години ти непрекъснато мислеше за моето благополучие. Никога не допусна да те заслепи външният блясък на моя пост и не се поддаде на изкушенията на лукса. Ти беше не само моята обична жена, но и храбър другар, вземащ участие във всички интелектуални начинания. Ти беше приятелят, за който винаги съм мечтал.
	Докато слушаше тези думи, по лицето на Алма започнаха да се стичат сълзи, които тя вече не се мъчеше да сдържа — усещаше, че мъжът й изрича своя завет към нея, и едва прошепна:
	— Благодаря.
	Той се понадигна, а тя видя колко усилия му струваше това леко движение.
	— Не съм свършил, Алма. Ако имах право на още едно желание, то би било да замина с теб за Египет. Да виждам единствено синьото небе! Само ние двамата. И без работа. Да правим само каквото поискаш ти! Боя се обаче, че вече няма как да се случи, и безкрайно съжалявам за това. Знам с каква радост би предприела такова пътешествие с мен… — Той хвана ръката й. — Искам да ти дам свободата. В теб има толкова много сила, толкова много заразителен кураж за живот. Когато си отида, живей, потърси си друг мъж. Твърде млада си, за да останеш сама.
	— Но, Густав… — Тя беше истински ужасена. — Няма да се стигне дотам.
	Той не й даде да се изкаже.
	— Говоря ти сериозно. Искам отново да се омъжиш. Имаш толкова много да дадеш на един мъж. Не знам дали трябва да е този Гропиус, но бих се съгласил и с него. — Стисна ръката й. — Обичам те, Алмши. И точно защото те обичам, искам да бъдеш щастлива. Ти не си създадена да живееш сама. — Той се облегна изтощен назад и след малко заспа.


	Алма притисна юмрук към устата си, за да не го събуди с риданията си. Думите на Густав я разтърсиха дълбоко. Трябваше да размисли. Краката й автоматично намериха пътя към палубата и към носа на кораба. Щом застана там и видя морето под себе си, си спомни за първото им пътуване с кораб. И тогава се бе случило нещо съдбоносно. Беше умряла Пуци, а двамата с Густав се бяха запътили към един нов живот в Америка.
	Алма се вкопчи с две ръце в перилата. Цялото й тяло се напрегна. Отново бе изправена пред повратна точка в живота си. Да живее без Густав… Щеше ли да се справи? И кой щеше да заеме неговото място? Валтер Гропиус?
	— Не сега! — избухна на висок глас тя.
	За миг се замисли какво е имала предвид с тези думи. После разбра. Нямаше да вземе това решение сега. Не и докато Густав беше жив. Преди малко, когато той й обясняваше любовта и благодарността си, бе съзряла в погледа му желание, копнеж за нежност. Нима това не беше най-важното в момента? Да го направи щастлив, както се бе заклела преди сватбата им? Изведнъж се разбърза да се върне при него. Затича се по палубата.
	А когато влезе в каютата и видя радостта в погледа му, разбра, че постъпва правилно.


>	Петдесет и пета глава

	Най-напред заминаха за Париж. При слизането от кораба в Шербург Алма загуби от поглед Густав, защото се занимаваше с разтоварването на багажа. След като уреди всичко, хукна покрай влака, ала съпругът и майка й не се виждаха никъде. Обзе я безумна паника. Да не би да беше сбъркала влака? Да не би влакът с Густав да бе отпътувал? Тя продължи да тича, плачеща и напълно изтощена. Двама пияни хамали й препречиха пътя и поискаха пари, задето занесли мъжа й във влака. Посочиха й последния вагон. Алма хвърли кесията си в краката им и забърза напред. Най-после откри купето, в което Густав вече беше удобно настанен. Преди да влезе, трябваше да се спре за няколко минути, за да дойде на себе си и да избърше сълзите.
	Лекарите от болницата в Ньой не можаха да сторят нищо повече, освен да потвърдят диагнозата на доктор Френкел. Не дадоха надежда за изцеление.
	Алма го очакваше. Отдавна не си правеше илюзии. За нея беше само въпрос на време кога силите щяха да напуснат Густав. Той вече прекарваше цели дни в унес. Нямаше сили да се изправи. Младата жена възприемаше тези дни и седмици като през гъста мъгла. Не се питаше какво ще се случи, ако мъжът й умре. Вършеше само каквото трябваше да се свърши — охлаждаше челото му, седеше до него, прегръщаше го и му четеше, грижеше се да хапне нещо.
	Когато не издържаше повече, писа на Валтер с горещата молба да дойде в Париж, нуждаеше се от него.
	Обаче не се стигна дотам, защото бе решено Малер да бъде закаран във Виена, „у дома“. Тази перспектива сякаш го пооживи, затова Алма положи усилия да отпътуват час по-скоро.
	Качиха се на „Ориент експрес“. Младата жена си забрани всякаква мисъл за последното си пътуване с този влак. Всъщност почти нямаше възможност да формулира ясна мисъл, защото при всяко спиране на влака я нападаха журналисти от цял свят за новини около здравословното състояние на Густав. На 12-и май пристигнаха на Западната гара на Виена, откъдето бяха потегляли толкова често. Закараха Густав в реномирания санаториум „Льов“.
	Когато пристигнаха там, стаите и дори коридорите бяха препълнени с кошници и букети цветя. Густав не възприемаше почти нищо, а Алма нареди да разчистят поне стаята му, защото миризмата на толкова много цветя можела да му пречи.
	Тя вече не питаше лекарите как е мъжът й. Докторът в Париж й бе отнел всичките надежди. Бактериалната инфекция се разпространяваше все повече в тялото му. Всеки можеше да види, че човекът е зле, че е на умиране. Тя можеше само да седи при него и да облекчи сбогуването му с живота.
	Накрая той изпадна в кома. Повече не се събуди и почина на 18-и май 1911 година, малко преди полунощ.
	Алма остана да седи с часове до леглото му. След като Густав си отиде, я напуснаха всички сили. Нямаше енергия дори да стане от стола. Пък и защо ли? Къде да върви? Мястото й винаги е било до него, тя живееше заради него. А сега него го нямаше и тя не знаеше къде й е мястото. На няколко пъти идваха сестри и лекари, молеха я да излезе от стаята, за да го измият и облекат. Младата жена ги отпращаше. Накрая се появи Карл Мол, коленичи тихо до нея и за миг остана безмълвен. После я хвана за лакътя, издърпа я да се изправи и я изведе от помещението. Алма почти не забелязваше какво става. В коридора обаче дойде на себе си и след като осъзна, че Густав вече го няма, се срина. Изтощението от последните седмици и отчаянието си взеха своето. Когато се събуди след часове в безсъзнание, за момент си помисли, че съпругът й още е до нея. После си спомни всичко и се почувства като мъртва. Толкова слаба беше, че лекарите й забраниха да присъства на погребението. Тя се подчини. Прекара в унес бурния дъждовен ден, в който Густав бе погребан на малкото гробище в „Гринцинг“.
	Той беше забранил музика и речи. Докато караха ковчега към гробищата, небето бушуваше.
	Чак на следващия ден дойде Карл Мол и й разказа всичко. Бурята отнасяла чадърите, палтата на присъстващите прогизнали. Лекарите проболи сърцето на Густав, както бил пожелал. Алма хлипаше, докато говореше пастрокът й. Карл сподели също, че из Виена имало злобни подмятания, задето тя не стояла край гроба на мъжа си.
	На Алма й беше безразлично какво говорят хората. Чувстваше се разбита. Скръбта й се проявяваше във физически болки. Боляха я всички крайници, беше неспособна да се движи или да се изправи. Густав, нейният Густав вече не беше до нея. Този велик мъж, който бе революционизирал музикалния свят и му бе подарил толкова незабравими творби. Тя осъзнаваше постепенно мащабите на своята загуба. „Аз споделях живота на един гений, на един великодушен, шармантен мъж, движен напред от своите визии — мислеше си тя, изпълнена с гордост и любов. — А той избра мен, за да вървя до него в този живот. Обичаше ме с цялото си сърце, споделяше всичко с мен.“
	В главата й проблесна мисъл, която я утеши и изпълни с покой. За първи път след смъртта на Густав усети как част от бремето пада от сърцето й.
	— Аз ще ти дам това, което си пожела от мен — прошепна тя и усмивка озари лицето й. — Твоята музика винаги е била по-ценна от моята. Тя е дар за човечеството. Ще отдам почит на твоето наследство, като никога повече не композирам. И винаги ще остана твоя жена, винаги Алма Малер.


>	Епилог

	Алма се прибираше от репетиция на Нюйоркската филхармония. Като вдовица на бившия ръководител имаше неограничен достъп там. Тя обитаваше две стаи от третия етаж на жилищен блок на Седемдесет и трета улица в изискания „Горен Ийст Сайд“. Беше се задъхала, докато стигна до вратата на жилището си. Все по-трудно преодоляваше дълги разстояния и стълби. Все пак миналия месец бе навършила седемдесет и три години.
	На пианото, винаги в полезрението й, стояха снимките на Густав, направени през 1907 година, преди половин живот, във Виенската опера, и партитурата на Десетата симфония с отчаяните му забележки. Алма се страхуваше, че хартията ще избледнее. Освен това не беше сигурна какво ще се случи с тези неща след смъртта й. На стената висяха картини от някогашния й любовник Оскар Кокошка*, на които беше изобразена тя като „Невестата на вятъра“. В тези стаи нямаше нищо от Валтер Гропиус. Той се бе отрекъл от нея, след като тя бе написала мемоарите си за него и за дъщеря им Манон. Манон, това ангелоподобно дете, беше мъртва от години, умря едва на осемнайсет. При смъртта й Алма отдавна беше разведена с Валтер.
	[* Оскар Кокошка (1886–1980) — австрийски художник и писател от чешки произход, един от видните представители на експресионизма. — Б.пр.]
	Валтер… Колко силно го бе обичала, докато още беше женена за Густав. Ала след смъртта на Густав се отчуждиха. Въпреки това тя се омъжи за него. После дойде войната, забележете — Първата световна война, толкова отдавна беше всичко това, а в живота й се бе появил Оскар Кокошка, и любовта към него беше още по-дива, още по-опияняваща от тази към Валтер. Разрушителна, на ръба на пропастта. След като се раздели с него, той бе поръчал да му направят „Куклата Алма“ в естествен размер, която возеше във файтон насам-натам, а в един момент й отряза главата. Само така успя да се освободи от нея. Три години бе продължила тази невъзможна любов, тя дори бе забременяла, ала не бе пожелала да задържи детето.
	Всичките й мъртви деца: Мария, нейната мъничка Пуци, после малкият Мартин, който дори не поживя истински — баща му беше писателят Франц Верфел*, макар по онова време тя още да беше омъжена за Валтер Гропиус. И накрая — най-голямата от всички трагедии, смъртта на Манон във Венеция.
	[* Франц Верфел (1980–1945) — австрийски поет, романист, драматург и есеист от еврейски произход. Също като Рилке, той е роден в Прага и носи в творчеството си нещо от мистичното излъчване на „Златния град“. — Б.пр.]
	Три брака, три мъртви деца, бягството с Франц от хитлеровите палачи от Франция, пеша през Пиренеите, към сигурната Америка. Тогава тя вече беше минала шейсетте! След войната бе дошла отново във Виена, искаше да си върне собствеността, голямата къща, картините от Мунк, от Кокошка…
	Алма седеше в апартамента си, грижливо натъкмена, осветлението й идваше в гръб, така че лицето й да бъде потопено в мека светлина. Очакваше един журналист.
	Щеше да му разкаже за живота си. Главно за Густав Малер, чиято вдовица все още беше. Густав Малер, когото обичаше повече от всичките си други мъже. Който й беше обещал рая на Земята. А после мечтите се бяха разбили о скалите на всекидневието. Почти се бяха загубили един друг, ала тогава любовната история с Валтер Гропиус му беше отворила очите. След психоанализата у Фройд той най-после бе проумял, че и тя има права в този брак. Защото най-големият страх в живота му беше тя да не го напусне — тя, която като никоя друга владееше изкуството да бъде обичана. Бяха на път да се сближат отново, да съживят някогашната си любов. Ранната смърт на Малер бе попречила на това. Една безсмъртна любов беше приключила твърде рано и в сърцето си тя вечно бе останала неговата вдовица.
	Тази история щеше да разкаже. Своята история.


>	Послеслов

	Алма Малер е една от тези жени, които се броят на пръсти и които с изключителния си живот ни спират дъха и ни карат да мечтаем.
	За мен беше голямо щастие да пиша за Алма Малер. Има цели метри рафтове, пълни с литература за нея и за Густав Малер. Повечето писма, които са писали един до друг или до трети лица, са издадени, дневниците на Алма са публикувани, пасажите, които е задрасквала преди публикуването, могат да се видят в архивите, стига да не ги е заличила напълно. По-голямата част от кореспонденцията й обаче е унищожена. Тя е написала автобиография, както и биографична книга за Густав Малер. Към това се прибавят безбройните биографии от трети лица и публикации за големия композитор.
	В много от тези книги Алма е описана като мъжемелачка със студено сърце, като фатална жена, която с изневерите си вероятно е виновна за ранната смърт на Густав Малер. В хода на работата ми този образ се промени. Алма Малер е била силна жена, позволила си да настоява на своето право на щастие и самоосъществяване, която обаче живеела във време, когато това не се предвиждало — поне не и за жените. Алма Малер е имала високо мнение за себе си, една необичайна нагласа сред „слабия пол“, на която обикновено се гледа с подозрение. Алма Малер не е била светица — била е жена, способна да обича силно своите мъже, но и себе си. Многократно е изразявала антисемитските си настроения, включително писмено, но е била омъжена за двама евреи и дори в най-голяма опасност не се е отказала от своя съпруг евреин Франц Верфел, а е избягала с него от националсоциалистите през цяла Европа, та чак в Америка.
	Алма Малер е била жена, силно поляризираща хората. Или са я обичали и лежали в краката й, или са я мразели и презирали.
	Преди женитбата си с Густав Малер тя се отказала от собствените си творчески амбиции, защото той го поискал. Страдала много, задето не можела да композира. Значи ли това, че е пропиляла живота си? Кой знае къде щяха да я отведат композициите й, колко добри щяха да бъдат те?


	Шансът при писането на роман, дори да разказва за реална личност в историческа среда е, че фантазията е не само позволена, но и необходима. Придържала съм се към събитията и фактите, животът на Алма е обрисуван въз основа на източници и цитати от писма и дневници (виж Бележките).
	Освен това обаче си позволих свободата да фантазирам, да измислям разговори и случки и да се отклонявам от хронологията на някои места. Така например, известно е, че Алма е имала помятания и поне един аборт, но точни данни не са известни. Включих в романа едно от помятанията, като го поставих във време, в което да повиши напрежението. Напълно е възможно да се е случило така. Документирано е едно помятане след първото й пристигане в Ню Йорк — от края на 1907 година.
	Относно първата среща между Алма и Густав Малер в салона на Берта Цукеркандл различните източници посочват различни участници. В някои липсва Макс Буркхард, затова пък се споменава Софи Клемансо, сестрата на Берта. Твърди се, че тя е била и в Операта на следващата сутрин.
	Изтеглих една случка от 1907 година, а именно преместването на трамвайната спирка пред хотел „Захер“, в 1901 година, факт е, че кметът на града Карл Люгер е враждувал с Ана Захер и с тази спирка целял да навреди на бизнеса й.
	Животът на Алма Малер е толкова богат, че в този роман съм разказала само за първия й брак, този с Густав Малер, и съм описала живота й до момента, в който едва е надхвърлила трийсетте. След смъртта на Малер обаче Алма е имала и други връзки и е била омъжена още два пъти, всеки път за гении, върху които имала неустоима притегателна сила и които вдъхновила за най-добрите им произведения. Понятието „муза“ наистина подхожда идеално на Алма Малер. Тя е била съпруга и муза на музикант, на архитект, на художник и на писател. След Густав Малер идва Оскар Кокошка, който я рисува като модел на най-прочутите си картини. После тя се връща при Валтер Гропиус, с когото имала връзка още по време на брака си с Густав Малер, и дори се омъжва за него. От Гропиус й се ражда дъщеря, Манон, която умира на осемнайсет години от детски паралич. И още докато е омъжена за Гропиус, започва любовна връзка с Франц Верфел, по онова време един от най-известните и успешни австрийски писатели. Верфел е евреин и след аншлуса на Австрия към нацистка Германия двамата са принудени да напуснат страната. Заминават за Париж и Санари сюр мер, а когато немците окупират и Франция, животът им е в опасност и бягат пеша през Пиренеите към Испания, а от там — за Америка.
	Франц Верфел умира през 1945 година. Алма Малер-Верфел прекарва последните десетилетия от своя живот до смъртта си на 11 декември 1964 година в подреждане и обгрижване на наследството на своите мъже. За нея на първо място винаги е бил Густав Малер. Тя никога не се отказва от името му.
	След смъртта й е балсамирана и пренесена във Виена в оловен ковчег. Погребана е на гробището в Гринцинг, където почива и Густав Малер. Ковчегът бил толкова тежък и обемист, че не се вмествал в изкопания гроб. Наложило се гробарите да дойдат отново на другия ден и да разширят дупката. Гробът на Алма граничи гърбом с гроба на Густав Малер. Дори в смъртта не им е било възможно да намерят напълно пътя един към друг.
	_Каролине Бернард, януари 2018 година_
