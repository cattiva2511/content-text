E>
P>
	Леден януари. Небе стомана.
	Здраво вкоренени стръкове в леда.
	Насред самотата, изтръгнала се от
	тези непохватни трепети, сричка
	припява монотонно единичната си пустота —
	най-дива кухота на зимен звук.
@	Уолъс Стивънс*
	[* Уолъс Стивънс (1879–1955) — американски поет модернист, носител на наградата „Пулицър“ за 1955 година. — Бел.прев.]
P$
E$


>
	Името ми е форма, не звук. Аз съм палец и пръсти, не език и устни. Аз съм на десет вдигнати пръста — момиче, съставено от буквите
	Р-у-б-и.
	И това е моят глас.


>	1

C>
	__Думи без звуци__ @Words_No_Sounds — 1h
	_650 последователи_
	ВЪЛНЕНИЕ: има вкус на пукащ в устата космически прах; усеща се като раздрусването на самолет при приземяване; прилича на голямата пухкава качулка на татковата инуитска парка.
C$
	Смразяващ студ е, сякаш въздухът е направен от парченца натрошено стъкло. При нас в Англия студът има приятелски вид и е под формата на пухкави закръглени снежни човеци, „Уу-хуу, днес имаме сняг!“, „Здрасти, как сме?“ — ей такъв студ. Но този тук е жесток. Татко каза, че има две основни неща, които трябва да се знаят за Аляска:
	Първо, наистина, ама наистина е студено, и второ, супер тихо е, защото снегът се простира на хиляди километри и няма почти никакви хора. Сигурно има предвид северната част на Аляска, а не тук, край летището във Феърбанкс, където гумите на колите вибрират върху шосето и хората теглят куфари с тракащи по тротоарите колелца, и самолетите прорязват небето. Татко е голям любител на тишината. Според него аз не съм глуха, ами просто чувам тишината.
	Мама гледа да не се отделя от мен, все едно може да ме увие в допълнителен топъл слой от себе си, и аз се притискам към нея. Тя предполага, че снегомобилът на татко се е повредил и затова е изпуснал въздушното такси. Казва, че батерията на сателитния му телефон сигурно е паднала, иначе той сто процента щеше да ни се е обадил досега.
	Татко трябваше да ни посрещне на летището. Вместо него се появи тази полицайка, която все повтаря: „Съжалявам, но все още нищо не мога да ви кажа“. Сега крачи на два метра пред нас, сякаш сме на училищна екскурзия и музеят всеки момент ще затвори, а тайфата ученички крещи след нея: „Само пет минути в магазина за сувенири, госпожице!“, но когато една жена крачи по този начин, за всеки е ясно, че няма намерение да забави стъпката.
	Нося защитни очила и предпазна маска за лице. Татко беше супер стриктен по отношение на това какво да вземем с нас — _Истинска полярна екипировка, Птицечовчице!_ — и сега, с този въздух като начупено стъкло, съм доволна, че го послушахме. Никога не плача, или поне не когато хората могат да ме видят, защото поемеш ли веднъж по този хлъзгав склон, спокойно можеш да си сложиш и розова тюлена поличка. Но да плачеш, когато носиш защитни очила, не се смята за плач на публично място, защото не мисля, че някой може да ме види. Татко казва, че в най-северните части на Аляска сълзите на човек замръзват.


	Хванала дъщеря си за ръка, Ясмин вървеше към сградата на полицията, прилежаща към летището, но изведнъж спря, което накара младата полицайка да се намръщи; въпреки това тя смяташе, че поне за кратко може да си позволи да не мисли за онова, което се случваше. Навсякъде наоколо беше покрито със сняг, нов сняг върху стария, и покриваше всичко със своя монотонен цвят и текстура; приличаше на сцена, изваяна от парижки гипс. До стъпалата си забеляза деликатните отпечатъци от птичи следи в снега и осъзна, че се е втренчила надолу. Заради Руби се насили да вдигне поглед и се удиви от яркостта около себе си. Снегът беше престанал да вали и въздухът бе ослепителен, блестящ и кристален, а чистотата — удивителна; оставаше само едно завъртане на циферблата към още по-голяма яснота и човек щеше да е в състояние да види идеалното очертание на всеки въздушен атом около себе си. Сцената сякаш бе застинала, прекалено беше на фокус, за да е реална.


	Полицайката взема един вестник от масата, сякаш съм малко дете, на което не е позволено да чете новините, затова вдигам всичките си пръсти, за да й покажа, че съм на десет; тя не ме разбра.
	— Някой от старшите ни офицери скоро ще запълни празнотите ви — казва тя.
	— Мисли ме за кръстословица — подмята ми на езика на глухите мама.
	Околните често пропускат факта, че мама може да е забавна, сякаш хората, които изглеждат като филмови звезди не могат да се шегуват като всички останали, а това никак не е честно. Тя много рядко използва знаци, за да комуникира с мен, винаги настоява да чета по устните й, затова й се усмихвам в отговор, но нашите усмивки са просто външна опаковка, отвътре съвсем не ни е до смях.
	Мама ме осведомява, че скоро ще се върне и ако имам нужда от нещо, да отида да я потърся. Правя й знак, с който казвам „добре“, тоест вдигам палец. Мама не ми се скарва: ИЗПОЛЗВАЙ ДУМИТЕ СИ, РУБИ.
	Когато използвам думата „казах“, всъщност имам предвид, че се изразявам с жестове, тоест правя знаци с ръце или пиша на клавиатурата, което е друг вид говорене с ръце. Понякога си служа с някой американски символ, като хората, които си служат с американски думи, когато говорят с уста.
	Тук вътре има обхват, но аз вече проверих — нямам имейл от татко. Беше глупаво дори да се _надявам_ на такъв, защото:
C>
	първо, лаптопът му се повреди още преди две седмици, и
	второ, даже да е взел от някой приятел назаем, в Далечния север няма нито мобилен обхват, нито безжичен интернет, а той сигурно е именно там, след като снегомобилът му се е повредил; така че трябва да използва сателитния си терминал, за да ми изпрати имейл, а това е супер трудно, когато около теб е смразяващ студ.
C$
	„Птицечовчица“ е бебето на птицечовката. Татко снима предавания за дивата природа и обожава птицечовките. Но една птицечовка, особено бебе птицечовка, не би оцеляла дори за минута в Аляска. Трябва да имаш специална козина като на полярна лисица, която да те топли, и стъпала като на заек беляк, за да те предпазват от потъване в снега, или да си като мускусен бик с големи копита, с които да трошиш леда, за да стигнеш до храна и вода. А ако си човек, тогава ти трябват защитни очила и арктически ръкавици, и специални дрехи, и полярен спален чувал, а татко има всичко това, така че дори и снегомобилът му да се е повредил някъде на север, където сълзите замръзват, той ще е добре, също като полярната лисица и мускусния бик, и заека беляк.
	Напълно съм убедена в това.
	И ще дойде и ще ни намери. Знам, че ще го направи.
	По време на полета от Англия, който ни отне ЧАСОВЕ И ЧАСОВЕ, не спирах да си представям какво прави той. Мислех си: _Сега татко тръгва от селото; сега татко трябва да е вече на снегомобила си; сега татко наближава пистата._
	— _Някъде насред нищото, Птицечовчице, и работата е там, че това „насред нищото“ е невероятно красиво и празно, защото само единици хора го откриват._
	_Сега татко чака въздушното такси._
	— _Като писмо за пощальон, трябва да си там навреме, иначе няма да те вземат._
	Спах цяла вечност и когато се събудих, си помислих: _Сега татко вече ще е на летището във Феърбанкс и ще ни чака!_ И написах онова нещо за Вълнението, което прилича на пухената качулка от татковата инуитска парка, и друсането от приземяването на самолета, макар още да не бяхме кацнали, но си помислих, че това ще е най-суперски страхотното усещане на света; разтърсващо приземяване, когато татко е съвсем наблизо.
	После стюардът забързано приближи към мен и аз разбрах, че идва, за да ми каже да си изключа лаптопа, от което мама щеше изключително много да се зарадва, защото тя мрази „онзипроклетлаптоп“. Помолих мама да му каже, че ще си превключа лаптопа на режим „полет“. Не бях сигурна, че ще го направи, защото щеше да е супер щастлива, ако ми се наложеше да го изключа, но стюардът ме видя да жестикулирам и разбра, че съм глуха, и направи онова, което всички обикновено правят при такива ситуации, а именно — съвсем се размекна. Татко мисли, че комбинацията красива майка и малко глухо момиченце (аз!) кара хората да реагират така — сякаш сме от някой филм, даван в неделя следобед. След като ме видя, размекналият се стюард дори не си направи труда да провери дали съм превключила на самолетен режим, само ми даде безплатен „Туикс“. Надявам се, че няма терористи, които да са десетгодишни глухи момиченца, защото стюардите няма да правят нищо друго, освен да им дават безплатни десертчета.
	Нямам нищо общо с малките момиченца от онези филми, нито мама е филмова звезда — твърде забавна и умна е; но пък татко е като Харисън Форд. Нали се сещате, от онези хора, които могат да обезоръжат терорист, ако се наложи, но въпреки това четат на децата си приказки за лека нощ? Когато му го казвам, той го намира за наистина забавно. И въпреки че никога не му се е налагало наистина да обезоръжава терорист — очевидно! — когато си е у дома, той винаги ми чете приказка преди сън, дори сега, когато съм на десет и половина; обичам да заспивам, докато пръстите му продължават да чертаят думи пред клепачите ми.
	Накрая кацнахме — с разтърсването на колелата и моето супер страхотно вълнение — и аз се свързах с безплатния интернет и качих поста си в Туитър, и прибрахме багажа си от онази въртележка за куфари, усещайки краката си малко странно след дългото време, прекарано в самолета, и забързахме към изхода. Но вместо татко там ни очакваше тази полицайка, която „съжалява, но все още нищо не може да ни каже“, и ни доведе тук.


	Старшият офицер се забави, така че Ясмин се върна да провери как е Руби. Двете идваха в Аляска, за да посрещнат с Мат настъпващата след месец Коледа, но след телефонния им разговор отпреди осем седмици тя трябваше да види съпруга си незабавно — толкова незабавно, колкото беше възможно, когато имаш дете, което ходи на училище, куче и котка, за които да намериш кой да се грижи, както и арктически дрехи, които да купуваш. Притесняваше се, че се налага момичето да отсъства от училище, но след смъртта на бащата на Мат нямаше при кого да остави Руби.
	Погледна към дъщеря си през стъклото на вратата. Руби се навеждаше над лаптопа си, а лъскавата й накълцана коса закриваше лицето й. Беше я подстригала сама в сряда вечерта в изблик на фризьорска независимост в стила на Меги Тъливър*. Ако си бяха у дома, Ясмин щеше да накара дъщеря си да изключи лаптопа и _да се пренесе в реалния свят_, но сега реши да я остави на спокойствие.
	[* Героиня от романа на Джордж Елиът „Воденицата на река Флос“, пресъздаващ историята на съблазните и прегрешенията, на паденията и нравственото извисяване на Меги. — Бел.прев.]
	Понякога, щом погледнеше към Руби, времето сякаш се удряше в някаква преграда и спираше своя ход, докато времето на всички останали хора продължаваше да си тече без нейно участие. Случвало й се бе да пропуска цели разговори. Все едно контракциите, започнали като родилни болки, продължаваха също толкова силно и след раждането, само че под друга форма, и Ясмин се чудеше дали тези напъни ще имат край някой ден. Дали щеше да продължава да се чувства така и когато Руби станеше на двайсет? Дали нейната собствена майка би изпитвала същите чувства към нея самата сега, ако беше жива? Питаше се колко дълго може да издържи човек без майчината любов?
	Младата полицайка се запъти припряно към нея — тази жена никога не забавяше ход — и я уведоми, че лейтенант Рийв я очаква и че куфарите й са прибрани на сигурно място в един офис, сякаш логистиката на багажа й имаше същата тежест като онова, което лейтенантът щеше да й съобщи.
	Последва я в офиса на офицера.
	Той стана и й подаде ръка. Ясмин не я пое.
	— Какво се е случило с Мат? Къде е той?
	Звучеше гневно, сякаш обвиняваше мъжа си, че е пропуснал да се появи. Беше натрупала толкова много гняв към него, че гласът й още не се беше приспособил към новата ситуация, каквато и да беше тя.
	— Има няколко неща, които искам да сверя с вас — каза й лейтенант Рийв. — Разполагаме със списък на чуждите граждани, които работят в Аляска.
	Откакто на Руби й бяха поставили диагнозата пълна глухота (нещо много рядко, подчертаха докторите, все едно глухотата на бебето й беше някакъв изчезващ вид орхидея), Ясмин бе започнала да вижда звуците под формата на вълни. Като физик може би трябваше да стигне до това просветление много по-рано, но явно й беше нужна появата на Руби, за да асимилира истината, че звукът е физическа величина. Понякога, когато не искаше да чуе какво й казва даден човек — слухо-вестибуларни специалисти, нетактични приятели — тя си представяше как сърфира по гребена на техните думи или кара направо през тях, вместо да позволи на вълните да се ударят в тъпанчетата й и да се превърнат в разпознаваеми думи. Но трябваше да слуша. Знаеше това. Трябваше.
	— Според тези списъци — продължи лейтенант Рийв, — съпругът ви е отседнал в Анактуе. Макар първоначално да се е установил в Канути.
	— Да, той прекара там осем седмици през лятото, в една арктическа изследователска станция, за да снима филм за дивата природа. Запозна се с двама жители на Анактуе и те го поканиха да отседне в тяхното село. Върна се в Аляска през октомври, при тях.
	Ненужно подробен, отлагащ същественото отговор, но и лейтенант Рийв не бързаше със своя, сякаш и той не искаше този разговор да продължи.
	— Страхувам се, че в Анактуе е избухнал унищожителен пожар — каза той.
	_Унищожителен._ Дума, използвана за описание на огромна разруха, за вулкани и земетресения, и удрящи земята метеорити, а не за мъничко селце от калибъра на Анактуе — по-скоро няколко колиби, отколкото истинско село.
	Най-глупавото бе, че тя идваше тук, за да се кара с Мат, да му поставя ултиматуми, които имаше твърдото намерение да изпълни. Беше прекосила половината земно кълбо, за да му каже, че трябва да се върне у дома, _веднага_, че не вярва на уверенията му, че между него и онази инуитка няма да се случи нищо повече, и да му заяви, че не възнамерява да стои безучастно на другия край на света, докато онази жена разрушава семейството им.
	Но понеже тя и другата жена определяха лоялността и бъдещето му, Мат беше почнал да й се струва толкова слабохарактерен и страхлив, от което гневът й само се засилваше; в резултат на това в нейния багаж и в този на Руби нямаше нито една сгъната дреха — всички бяха безразборно нахвърлени вътре, готови да избухнат в гневна експлозия от пух и водонепропусклива материя, щом куфарите бъдат отворени в Аляска.
	— Мислим, че в една от къщите са избухнали газови бутилки за отопление или готвене — продължи лейтенант Рийв. — Огънят се е прехвърлил върху горивото за снегомобилите и един дизелов генератор, което от своя страна е довело до друга, още по-мощна експлозия и унищожителен пожар. Сред жителите на Анактуе няма нито един оцелял. Съжалявам.
	Почувства как любовта я пронизва като кинжал, остротата й пресече дъха й. Усещането беше странно познато: по-остра версия на болката, която бе изпитвала в ранните дни на връзката им, още преди сватбата им и раждането на Руби, преди да се сдобие с реална гаранция за сигурността, че той ще продължава бъде с нея и на следващия ден. И времето вече не беше гладко и линейно, а закривено навътре, обърнато към себе си, начупено на фрагменти, което й даваше възможност съвсем живо да си представи младежа, когото страстно беше обичала, и да направи присъствието му също толкова осезаемо, колкото и това на съпруга, с когото се беше карала преди осем дни.
	Спомни си лъчите на ниското зимно слънце, проникващи под ъгъл през прозорците, бавния, спокоен глас на професора по философия, дебелите стени на аудиторията, които изолираха крясъците на птиците отвън. По-късно той щеше да й обясни, че това са скорци и сивогушки. Седеше през няколко празни места от нея. Беше го виждала два пъти преди и бе харесала ъгловатостта му, походката му, отривиста и вглъбена, сякаш умът диктуваше темпото на движенията му, острите черти на лицето му. Когато куките за плетене изтракаха, той беше извърнал очи към нея и в погледите, които си размениха, пролича шокът от ирационалното разпознаване. После той отмести очи встрани, сякаш ако беше продължил да я гледа, това щеше да се възприеме като укор за тракането. Когато лекцията приключи, приближи озадачено към нея, докато тя прибираше плетката си.
	— Това мрежа за змия ли е?
	— За парапет.
	По-късно й беше признал, че я е помислил за откачена, но искал да й даде шанс да го опровергае.
	— Ти си ексцентричка, нали?
	_Това ли е била идеята ти да ми дадеш шанс да те опровергая?_
	— Астрофизик — осведоми го.
	Той си помисли, че се шегува, но после видя лицето й.
	— Плетящ астрофизик на лекция по философия?
	— Изучавам метафизичната страна на физиката. В Оксфорд човек може да кара две специалности едновременно. А ти?
	— Зоология.
	— И какво правиш на лекция по философия? Освен да задаваш въпроси за моето плетене?
	— Философията е важна.
	— За животните?
	— За това как мислим за животните. За себе си. За околната среда и мястото ни в нея. — Той млъкна смутено. — Обикновено не съм толкова непохватен. Нито толкова припрян.
	— Много път съм изминала, за да ми се занимава с непохватно-припрени хора.
	Училището й беше повече от посредствено. Беше оцеляла в него, като бе останала незабележима и анонимна; за щастие, лицето й с високи скули и малките й гърди не бяха вървежни сред момчетата тийнейджъри. Беше запазила тайната, че е умна, само за себе си, като по време на изпитите умишлено се представяше под възможностите си — чак до последните две години в колежа, когато за удивление на всички беше измъкнала четири блестящи отлични оценки на зрелостните изпити от торбата, където другите смятаха, че има само колекция от незначителни тройки и четворки. Беше крила интелекта си с години, сега празнуваше.
	Остави настрана дългата си тънка плетка.
	— Осем часът. Пред университетската лаборатория. Ще ти покажа.
	Лейтенант Рийв се приведе напред и тя осъзна, че двамата седят един срещу друг на някаква маса; не си спомняше кога беше седнала. Той й подаваше нещо.
	— Един полицай от Прудоу е намерил това на мястото на инцидента. Донесе ни го, за да ви го покажем. От инициалите вътре личи, че може да е на Матю.
	Тя погали затопления от пръстите на лейтенанта солиден метал на брачната халка. Вътре бяха гравирани нейните инициали и тези на мъжа й, както и половината от първия ред на брачната клетва. Втората част от клетвата бе върху вътрешната страна на нейната халка; почувства как думите се впиват в меката плът на пръста й.
	— Да, негова е — кимна тя.
	Свали халката си и я замени с тази на Мат, макар и да бе твърде голяма за нейния пръст. После нахлузи своята върху неговата и така халката на съпруга й бе в безопасност, защото един ден той можеше отново да поиска да я носи. Не беше възможно да е мъртъв, не и с този нож, който я прорязваше така дълбоко; не и със седящата през една врата Руби. Не можеше — нямаше — да повярва.
	Забеляза, че лейтенант Рийв гледа ръцете й.
	— Той маха халката си, когато работи. Оставя я някъде, където няма да я загуби.
	Същото оправдание, което Мат й беше дал преди седмици, когато беше забелязала голия му безименен пръст на една от снимките, които бе пратил по интернет на Руби. Слава богу, детето не беше обърнало внимание.
	Не каза на лейтенант Рийв, че не беше повярвала на обяснението на Мат.
	Няколко часа след лекцията по философия, когато навън вече беше тъмно, двамата се отдалечиха от историческата част на града, населявана от студенти и туристи, и поеха към търговския център в покрайнините на един жилищен квартал с безличен асфалт и цимент, с отблъскващи сенки. Той забеляза, че пътните знаци, парапетите и една стойка за велосипеди бяха облечени в плетени калъфи. Не беше извадил късмет само с искрящи очи, издължени крайници и щедра усмивка, но и с мека вълна, увита около твърд метал, с прежда, оцветяваща на райета и геометрични фигури алуминий и стомана.
	Сподели с него, че е част от група активисти природозащитници, които посред нощ скришом преобразяваха бетонните островчета на кръговото движение в малки цветни поляни, но тя не беше вземала участие в засаждането на цветя от известно време насам.
	— Твърде много кръгово движение? — подкачи я той.
	— Неподходящо време на годината за садене на цветя. Освен това човек не може да градинарства, когато е на лекции.
	— Значи това е твоята тайна страст?
	— Да плета калъфи за парапети ли? За щастие, не.
	— Е?
	Но тя все още не му вярваше достатъчно, за да му покаже.
	Лейтенант Рийв не беше сигурен дали да сложи успокояваща длан върху нейната, но когато понечи да го стори, се почувства неловко от жеста. Тя се беше държала толкова достойно, не беше вдигнала шум, както бе очаквал. Не беше честно да използва думата „шум“. Имаше предвид емоцията, с която той нямаше представа как да се справи: скръбта.
	— Вчера следобед пламъците са били забелязани от един самолет — осведоми я той, като си мислеше, че й се ще да научи повече подробности. На нейно място би поискал да знае. — Пилотът е прелетял над Анактуе точно преди да се разрази силна буря. Полицаите от Северната община и местни доброволци организираха спасителна мисия, въпреки бурята и ужасните условия за летене. И не спряха да търсят оцелели до ранните часове на тази сутрин, но трагичното е, че няма останали живи.
	— Вчера следобед? — повтори тя.
	— Да, страхувам се, че не знам повече подробности. На мястото работиха щатската полиция и доброволческите отряди от север.
	— Той ми се обади вчера по телефона. Мат. В пет часа следобед местно време.
	Знаеше го през цялото време, но сега имаше доказателство. Докато лейтенантът говореше по телефона, тя си спомни фрагменти от разговора им при завръщането към колежите им и един друг разговор, който през целия път течеше на заден план — начинът, по който Мат се накланяше плътно към нея; подсъзнателното нагаждане на ритъма на стъпките й към неговите; избелялата яка на ризата му на фона на шията с изпъкналата адамова ябълка, сякаш процесът на оформяне на този мъж-момче още не беше приключил.
	Той гледаше как косите лъчи на уличните лампи падат върху челото, страните, устните й и видя жената, която тя щеше да бъде след десет години; по-късно й призна, че се е случило просто така. _Бам! Магически трик. Чудо. Жената, с която искам да бъда._
	Тя имаше по-малка вяра в бъдещето, рисувано от неговото въображение. Но докато вървеше до Мат, почувства как самотата на предишния й живот — животът, в който тя беше странното изключение, единственият човек от семейството, училището и квартала, приет в университет — се стопява бавно след нея.


>	2

	Капитан Дейвид Грейлинг седеше сам в офиса си в отдалеченото северно поселище Прудоу Бей, уморен до мозъка на костите си. Електрическите лампи светеха остро и той копнееше за мекотата на дневната светлина. Оставаха още два месеца, преди да настъпи сутрин. Този неестествен природен ритъм разяждаше душата на човек. Капитанът си мислеше за Тимъти. Дали заради него изпитваше такива бащински чувства към подчинените му млади офицери, както смятаха всички? Той самият винаги се беше виждал по-скоро като водач на впряг от млади ентусиазирани хъскита, хванал юздите в ръка и насочващ ги в правилната посока, подсигурил се с брезентова торба в шейната, в случай че някой пострадаше и трябваше да бъде отведен на безопасно място.
	Но в Анактуе не беше нито бащинска фигура, нито водач. Хората му го бяха видели да повръща многократно, всеки следващ труп връщаше задавящите го позиви на гаденето. Бурята беше вилняла над почернялото село, хеликоптерът едва бе успял да се приземи, а леденият вятър хапеше лицата им като озверяло от глад животно. _По-силно, вихри! Духайте, додето/се пръснат бузите ви!_* Бяха включили ослепително ярките арктически прожектори, гледащи втренчено към разрушените къщи и към едва разпознаваемите останки от мъже, жени и деца. На капитан Грейлинг му се струваше, че тъмнината покрай тази светлина е безкрайна.
	[* Уилям Шекспир. Крал Лир, Трето действие, Втора сцена. — Бел.прев.]
	Работеха мълчаливо, цял отряд мъже, повечето от които бяха момчета в сравнение с Грейлинг; не говореха, нито си разменяха шеги, никакви общи приказки, с които да се предпазят, докато събираха останките в торби, фотографираха и документираха. _Вий, бързи като мисълта, сернисти/светкавици…_* Думите на крал Лир се прокрадваха в съзнанието му, но една опожарена пустош беше нищо в сравнение с Анактуе и изразът „бързи като мисълта светкавици“ беше валиден само за загиналите; онези, които трябваше да пресяват опожарените останки, щяха да мислят много, много по-дълго.
	[* Уилям Шекспир. Крал Лир. Трето действие, Втора сцена. — Бел.прев.]
	Преди години, цяла професионална вечност, Грейлинг беше мечтал да постъпи в университет и да изучава литература. Но баща му настояваше синът му _да прави нещо мъжкарско_, а не „да си губи времето с несериозни работи като поезията“. Тази критика определено го удари в слабото място. Беше решил, че _ако ще прави нещо мъжкарско_, то ще е такова, че да носи полза на любимата му Аляска. За известно време се надяваше да учи медицина, но не успя да се подготви достатъчно добре по химия, затова избра да стане щатски офицер. Той беше единственият на тренировъчния курс, за когото това не беше първи избор. Три седмици след началото на обучението установи, че мозъкът му не е подходящ за щатски офицер — толкова беше пълен с всякакви незначителни отрязъци информация и идеи. Затова го прочисти, отървавайки се от онова, което вече не му беше нужно (спорен въпрос дали всичко му е било нужно изобщо някога). Така че не беше мислил за опожарената пустош с години. Но Анактуе беше различно. Анактуе дълбаеше дълбоко в някаква част от душата му, която не можеше да бъде изчистена.
	Когато видяха мащаба на бедствието и когато бурята отслабна достатъчно, към отряда му се присъединиха допълнително щатски полицаи и доброволци. Грейлинг лично беше ръководил операцията по издирването на оцелели. С помощта на силните прожектори от хеликоптера бяха огледали подробно целия район около селото, увеличавайки постепенно радиуса, но не откриха никого. Бяха го информирали, че в селото е имало двайсет и трима души. Спря да търси едва когато полицаите откриха останките на двайсет и четири тела. Грейлинг трябваше да идентифицира всичките двайсет и четири жертви.
	Най-накрая отвратителната част от работата приключи. Той се прибра последен, като взе със себе си в хеликоптера и прожекторите. Зад него Анактуе отново потъна невидимо в чернота.
	По-късно през деня трябваше да даде още интервюта в горещи, добре осветени радио- и телевизионни студиа, пред журналисти, които щяха да спят, без да сънуват кошмари.
	Телефонът му иззвъня. Свързаха го с лейтенант Рийв от Феърбанкс. Беше във връзка с Матю Алфредсън, тяхната двайсет и четвърта жертва, която бяха идентифицирали с помощта на визовите данни; операторът, който снимаше дивите животни и чиято брачна халка Грейлинг беше открил да проблясва сред отломките. Всичко останало беше унищожено, където имаше метал, той беше изкривен в грозни форми, но ето че този пръстен бе запазил идеалния си безкраен кръг. От своята кратка схватка с химията Грейлинг знаеше, че платината е в състояние да издържи на много интензивна горещина, но тази непокътната халка му изглеждаше истинско чудо. Не беше открита в близост до никое от телата, така че, макар самата платина да беше непрекъснат кръг, Грейлинг подозираше, че бракът, който символизираше, не бе чак толкова идеален; надяваше се да е прав — това може би щеше да намали тежестта на скръбта.
	Но вчера, в пет часа, докато преравяха останките в Анактуе, този мъж се беше обадил на жена си. Как е възможно? Господи, нима той беше някъде там, навън, все още жив? Трябваше да говори със съпругата му.
	Ясмин си помисли, че капитан Грейлинг звучи като архетип на щатски полицай, с плътен и самоуверен глас. Представяше си го широкоплещест, с обрулено от вятъра лице, което пасваше на гласа му.
	— Съпругът ви каза ли къде се намира? — попита капитан Грейлинг.
	— Не. Но мисля, че беше на самолетната писта и чакаше въздушното такси. Лейтенант Рийв каза, че вчера е имало буря и условията за летене са били ужасни, така че таксито не би могло да пристигне. Той може все още да е там.
	— Претърсихме широк участък, в който влизаше и пистата.
	— Но е било тъмно, нали така? И ветровито — значи бихте могли да го пропуснете?
	Той долови надеждата в гласа й, порива да се хване за един различен изход, и изпита остра вълна от съчувствие към нея.
	— Пистата е равна и видимостта към нея е много добра — отвърна той. — Разполагаме с мощни прожектори и щателно я огледахме.
	Не й каза, че лично беше прелетял над нея около половин дузина пъти, беше проверявал отново и отново.
	— Съпругът ви използва ли снегомобил?
	Анактуе беше отдалечено на километри от други населени места, на практика се намираше върху непроходим терен, така че снегомобилът бе единствената възможност, но капитанът трябваше да е сигурен.
	— Да.
	Беше накарал членовете на екипа си да сглобят омекналите от горещината отломки от снегомобили. Сега тези отломки вече бяха замръзнали в солидни ледени късове.
	Ясмин си спомни как Мат им се беше похвалил, че е купил снегомобил от един селянин, който искал да си вземе нов модел. Беше й се сторило странно, че инуитите ходят на лов за елени карибу със снегомобили, но Мат не го намираше за необичайно.
	— Знаете ли колко снегомобила е имало в селото? — попита я капитан Грейлинг.
	— Три — отвърна тя. Онзи, с който Мат се беше сдобил, новият подобрен модел и още един, собственост на работник от нефтените кладенци в Прудоу Бей. Двамата с Мат бяха обсъждали този въпрос; безопасна неутрална тема за разговор пред Руби.
	Тя зачака капитан Грейлинг да каже нещо и от последвалото мълчание разбра, че в селото бяха открити три снегомобила — или по-скоро останките от тях. Значи Мат не беше жив и здрав на снегомобила си, нито наближаваше Феърбанкс точно в този момент, готов да влети в стаята и да сграбчи Руби в прегръдката си, а също да чуе признанието на Ясмин, че го обича. Но така или иначе, поначало беше абсурдно да вярва, че мъжът й може да измине целия път до Феърбанкс със снегомобил. В момента изгаряше от нетърпение да го види.
	— Може да е пътувал с кучешки впряг — допусна тя.
	Преди няколко седмици Мат беше изпратил имейл на Руби, в който описваше как заедно с един инуит се е возил на шейна, теглена от кучета. Ясмин се беше усъмнила в ентусиазма му, не разбираше защо на някого би му се приискало да пътува с шейна при арктически температури, но беше възможно ентусиазираният му тон да е бил искрен.
	— Кучешките колиби също са унищожени при пожара — отвърна капитан Грейлинг.
	— Възможно е да е излязъл да снима извън селото, преди да се разрази пожарът, и да е взел кучетата със себе си.
	— Насред най-лютата зима? — усъмни се капитан Грейлинг. — В тъмното?
	— Мат снима филм за дивия свят на Аляска през зимата. Той наистина използваше Анактуе единствено като база.
	Не добави колко скептична бе по отношение на обясненията на мъжа си относно избора му да отседне в Анактуе; нито че не беше се конфронтирала с него. Все пак може да й беше казал истината.
	— Дори да е така, без съмнение щеше да се върне в Анактуе или поне да отиде до пистата навреме, за да се придвижи до Феърбанкс и да ви посрещне, нали? — попита капитан Грейлинг.
	— Сигурно е станало нещо с шейната или с някое от кучетата.
	— Казахте, че съпругът ви не е споменал къде се намира, когато ви се е обадил?
	— Не.
	— Имате ли някакви предположения? Каквито и да било?
	— Не.
	— Мога ли да ви попитам какво точно ви каза?
	— Не говорихме.
	— Моля?
	— Връзката се разпадна, преди да е казал нещо.
	— Значи не сте говорили?
	— Да. Както вече обясних…
	— Откъде знаете тогава, че е бил той?
	— В Англия беше два часът след полунощ, а той е единственият, който ми се обажда по това време. Често губим връзка. Мат има сателитен телефон и се нуждае от чист сигнал. Или може би просто батерията му е паднала. Тъй като повече не позвъни, мисля, че е по-вероятно да е станало така.
	— Възможно ли е да е бил някой друг? Може някой да е набрал грешен номер?
	— Не. Той беше.
	Не каза на капитан Грейлинг колко изненадана бе останала от обаждането на мъжа си. С изключение на онзи ужасен разговор отпреди осем дни той на практика беше престанал да й звъни, макар да продължаваше да праща редовно имейли до Руби. По време на един от редките им телефонни разговори отпреди месец тя го беше обвинила, че вече изобщо не го е грижа, и той й бе обяснил, че не може да й се обажда от Анактуе, понеже трябва да върви две мили и да се катери до върха на един заледен хълм, за да установи сателитна връзка. О, пък и е зима, следователно — тъмно като в рог, и в момента на разговора им температурата е минус двайсет и осем градуса. Тя не го обори с аргумента, че всичко това не го спираше да праща имейли на Руби, което се случваше често; беше доволна, че Мат поддържа връзка с дъщеря им. Предния ден беше имало буря. Едно такова придвижване щеше да е още по-тежко.
	Искаше й се да вярва, че в отношенията им е настъпил някакъв неизвестен за нея обрат, което означаваше, че Мат е извървял две мили в арктическия студ и тъмнина, за да разговарят, но знаеше, че това няма нищо общо с истината. Нямаше представа защо й беше позвънил, особено след като само след няколко часа двете с Руби щяха да се качат на самолета и той щеше да има възможност да я види лично.
	— Коя сателитна компания използва съпругът ви?
	Значи капитан Грейлинг възнамеряваше да свери думите й с данните от телефонната компания на Мат. Тя му даде името, надявайки се, че това няма да забави разследването.
	Зачака някакво чувство на облекчение, но така и не го изпита. Може би след всичките тези тревоги й беше нужно да докосне мъжа си на живо, за да си отдъхне.
	Все още не беше попитала нито лейтенант Рийв, нито капитан Грейлинг дали Корасон е една от жертвите на пожара. Не искаше да произнася името й.


C>
	__Думи без звуци__ @Words_No_Sounds — 12m
	650 последователи
	ТРЕВОЖНОСТ: изглежда като шахматна дъска, чиито квадрати бързо си сменят местата; причинява изпотяване и треперене; има вкус на сладолед с бодли.
C$
	Обикновено не се спогаждам особено с говорните терапевти, но имаше един, който беше много млад, май все още учеше за лекар, и той ме попита следното: след като е очевидно, че не чувам думите, дали ги виждам? На мама не й харесва, когато казвам: „Без майтап, Шерлок“, но татко го намира за забавно. Също и младият полудоктор. Не съм го казвала на никого преди него, но наистина виждам думите, докосвам ги и ги вкусвам. Знам, че е странно, но младият полудоктор не мислеше така. Смяташе, че трябва да публикувам в Туитър тези свои усещания, и аз отвърнах: „Страхотен план, Батман!“ (тъй като знаех, че обича да включваме герои от книги в нашите разговори). Той беше моят пръв последовател, сега вече имам стотици, което е странно (СТРАННО — изглежда като халюциногенна смесица от форми и цветове; има вкус на пукаща в устата захарна близалка).
	Онова съобщение, което поствах за „Вълнението“, същото, в което мислех, че татко ще ни чака в залата за пристигащите на летището? Смешно е, защото казах, че „Вълнение“ изглежда като пухкавата качулка на инуитската му парка, но през октомври, когато татко заминаваше за Аляска, туитът ми беше: „Тъга“; и тъгата също изглеждаше като пухкавата качулка на парката му. Затова си мисля, че човек вижда дадена дума в зависимост от контекста й в момента, както когато думата е в изречено на глас или написано изречение. В училище не бих използвала думи като „контекст“, защото според останалите е много странно човек да е в програмата за надарени и талантливи деца, също както и да е в програмата за деца със специални нужди; а да си и в двете е супер странно, и то не по шербетен пукащо-сладък начин.
	Обикновено помага, когато постваш дума, изразяваща чувства.
	Но сега това не подейства.



	Полицайката сверяваше данните на Ясмин, когато лейтенант Рийв влезе в стаята. Каза й, че капитан Грейлинг я чака на телефона. Ясмин тръгна с него към офиса му.
	— Много се извинявам — каза капитан Грейлинг. — Допуснахме ужасна грешка.
	Тонът му беше почти нежен. Тя си представи чертите му по-смекчени, физиката му — не чак толкова масивна.
	— Младши служител от екипа е открил сателитен телефон в близост до една от изгорелите къщи. Звъннал е на последния набран номер. Надявал се е, че това може да помогне да се локализира някой оцелял или потенциална жертва.
	— Не разбирам.
	— Обадил ви се е офицер от Службата по обществена безопасност, не съпругът ви. Връзката се е разпаднала след една-две секунди. Съжалявам. Сцената на местопроизшествието беше объркваща, а той е млад и неопитен. Трябвало е веднага да ми докладва за това. Разбира се, наложено му е дисциплинарно наказание. Не биваше да го прави.
	— Мат е жив — увери тя капитан Грейлинг. — Без значение дали ми е позвънил той, или някой друг.
	— Госпожо Алфредсън…
	— Сигурно е изпуснал телефона, докато се е спасявал от пожара.
	— Но той не беше там, когато претърсвахме.
	— Трябва да е отишъл за помощ. Така би постъпил Мат. Първо опитва да се справи сам, а ако не успее, търси помощ. И без да усети, е изпуснал телефона си. Той обикновено извървява няколко мили, докато стигне до място със сигнал и…
	— Съжалявам, госпожо Алфредсън, но…
	— Или е отишъл да снима — продължи тя. — Както ви казах, изпуснал е телефона на излизане от селото и…
	Капитан Грейлинг я прекъсна. Божичко, как мразеше това!
	— На местопроизшествието са открити двайсет и четири тела. По време на пожара в Анактуе са живели общо двайсет и трима души. Тази информация ми беше дадена вчера, днес отново я проверихме.
	— Не можете да сте абсолютно сигурни в броя на хората в селото — възрази Ясмин и долови забързаното отчаяние в гласа си, както и премерената убеденост в неговия.
	— Съществува план за инсталиране на нови генератори в Анактуе, така че е направено предварително детайлно проучване за всяко домакинство. Проведено е и проучване във връзка с възможното построяване на ново училище. В него съвсем точно е отбелязан броят на живеещите в селото през определени периоди от годината.
	Капитан Грейлинг звучеше много мило и логично. Ясмин забеляза, че лейтенант Рийв я наблюдава; сигурно беше говорил пръв с капитана. Беше приготвил чаша с вода за нея. Капитан Грейлинг продължаваше, звуковите вълни интензивно и остро се удряха в тъпанчетата й и се превръщаха в думи.
	— От двайсет и седемте постоянни жители на Анактуе четирима млади инуити са били на нефтените кладенци в Прудоу Бей, както всяка зима, което означава, че в селото е имало двайсет и трима души. И, както вече казах, откритите тела са двайсет и четири.
	— Но не сте идентифицирали Мат, нали така? — попита тя.
	— Казали сте на лейтенант Рийв, че брачната халка е негова.
	— Но не е била на пръста му, нали? Освен това не сте провели подробни лабораторни тестове, не е възможно да сте го направили. Щяхте да ми кажете.
	Грейлинг усети как през тялото му преминава вълна на състрадание към тази жена, заплашваща да разтърси мъртвата тежест на скръбта, присъстваща неизменно дълбоко в душата му в състояние на нестабилен баланс. Щеше му се да можеше да й каже всичките тези неща по друг, не толкова брутален начин.
	— Пожарът е бил унищожителен. — Някои от телата бяха толкова пострадали, че беше трудно да се идентифицират като човешки, камо ли да се установят имената и семействата им. Едва ли щеше е възможно да им се направи дори идентификация по зъбите. — Ще ми се да не бях аз човекът, който да ви го съобщи, но съпругът ви е мъртъв. Много съжалявам. Зная, че лейтенант Рийв ще се погрижи за вас.
	Капитан Грейлинг остави слушалката.
	Телефонното позвъняване беше просто реалното доказателство за онова, което Ясмин и бездруго знаеше със сигурност — първоначално поднесено й на острието на нож, а сега вече превърнало се в дълбоко убеждение. Мат беше жив.
	Честно казано, не се изненада, когато чу, че някой друг й е позвънил, изненадата беше когато бе помислила, че се обажда той. Щеше й се да го беше направил не защото това щеше да е знак за възродената му любов към нея, а защото тогава от полицията щяха да бъдат принудени да й повярват и сега тя нямаше да се намира в някакъв полицейски участък до летище в Аляска, без да има ни най-малка представа какво да прави.


	Мама току-що се върна. Тя прикляква, така че лицето й да е близо до моето и да мога с лекота да чета по устните й. Казва ми, че с татко всичко е наред. Че е станала грешка, но тя ще оправи нещата. Изглежда изключително напрегната, както когато човек пропусне да удари закачена за въже топка и кордата се увива ли увива около стойката. Преструвам се, че не съм забелязала, и й се усмихвам.
	Обяснява ми, че татко е изпуснал телефона си и затова не ни се е обаждал и не ни е пращал съобщения. Един по-възрастен полицай влиза и казва на мама да го последва. Тя ми обещава, че скоро ще се върне. Докато се отдалечават, по-възрастният полицай й подава ръка, после отново я отпуска, без да докосва мама. Повечето хора не знаят как да се отнасят с нея; това, че е толкова красива, ги държи на разстояние, но за мен е повече от очевидно, че в момента тя има нужда някой да я прегърне през рамото.


	В офиса лейтенант Рийв се опита да предложи стол на Ясмин Алфредсън, но тя отказа да седне.
	— Мат не е мъртъв. Щатският офицер от север, капитан Грейлинг, трябва да организира издирване — настоя тя.
	Лейтенант Рийв беше чел някъде, че скръбта преминава през пет стадия и че първият от тях е отказът да се приеме действителността.
	— Съжалявам, но според него няма никакъв смисъл.
	— Значи просто ще се откаже? Колко е трудно да излезеш и да потърсиш някого?
	Лейтенант Рийв се притесни, че гласът й може да премине в писък или ридание, затова запази твърд и спокоен тон.
	— Ако капитан Грейлинг вярваше, че има дори най-малка надежда, щеше да го направи. Той лично пилотира хеликоптера до Анактуе, независимо от бурята. Дори не беше на работа, но въпреки това се включи в издирването. И беше последният човек, който си тръгна от местопроизшествието; прекара почти дванайсет часа навън, при температура минус трийсет градуса, за да търси оцелели.
	Според представите на Феърбанкс капитанът бе напълно неортодоксален, ръководеше шоуто горе, на север така, все едно мястото беше негово, и често пренебрегваше правилата. Но винаги беше готов да положи допълнително усилие, никога не се отказваше от спасителна мисия, докато имаше дори искрица надежда. Хората говореха, че е така, откакто синът му беше загинал в Ирак.
	Ясмин мълчеше. Извърна се и без да каже дума, излезе от стаята.


	Гривната ми вибрира, което означава, че наоколо се е вдигнал силен шум. Това е като едно от ония приспособления за глухи от типа „Джеймс Бонд“, които ще ме предупредят, че някой стреля по мен (така каза мъжът от специализирания магазин и на мен ми се стори доста смешно). Целта й е да ме предупреди, когато наближава кола, в случай че забравя да се огледам и в двете посоки.
	Мама идва с куфарите ни; сигурно гривната ми е извибрирала, защото е затръшнала вратата зад себе си. Не ми се усмихва. Винаги го прави, когато сме били разделени, дори да сме били заедно едва пет минути преди това; сякаш всеки път, когато ме вижда, се усмихва, защото е супер доволна да ме види отново. Някои хора я смятат за дистанцирана. Прочитала съм го по устните им, когато са го казвали. Гадните думи са по-лесни за разчитане от меките и топлите. Мисля, че ако не беше толкова красива, хората щяха да я виждат каквато е.
	Обяснява ми, че татко е добре, но в Анактуе е избухнал ужасен пожар. Добавя, че полицаите са идиоти и мърди, така че ще се наложи да отидем да _го намерим сами_.


	Двете излязоха от полицейския участък, теглейки куфарите си по твърдия сняг. Сега студът се усещаше още по-остро. Двете с Руби носеха допълнителни подплънки под арктическите си ръкавици с един пръст; маските им за лице бяха вдигнати нагоре.
	Къде беше Мат?
	Трябваше да обмисли нещата спокойно, рационално, както би направил ученият, който някога се беше обучавала да бъде.
	Капитан Грейлинг обстойно беше претърсил пистата, която по презумпция беше равен открит участък, на който щеше да е сравнително лесно да се забележи човек. Капитан Грейлинг вероятно беше прав, когато твърдеше, че Мат не е бил там.
	Къде тогава? Трябваше да мисли. Логично. Да забрави студа и извърнатото към нея лице на Руби. Да се концентрира.
	Ако Мат е бил в Анактуе при избухването на пожара, какво би направил? Би се опитал да помогне и при неуспех би отишъл да потърси помощ. Представи си как телефонът се изхлузва от джоба му в бързината и пада безшумно на снега. И така, без да забележи тази подробност, Мат преодолява двете мили в бурята и се изкатерва по ледения склон, за да си осигури сателитна връзка. Какво се е случило после? Бръкнал е в джоба си, но не е открил сателитния си телефон. Може би е тръгнал обратно по стъпките си, опитвайки се да го открие, без да знае, че го е изпуснал в селото. Колко време го е търсил? Може би след това се е опитал да намери помощ от друго място. Сигурно е бил отчаян. В селото е имало деца. Корасон. Ако е вървял твърде бързо, сигурно се е изпотил и потта е замръзнала върху кожата му — това би му докарало хипотермия. Но Мат беше наясно с опасността от хипотермия. Нейните притеснения нямаше да му помогнат. Трябваше да се концентрира. Ясмин виждаше очите му в момента, в който е разбрал, че наблизо няма нито град, нито село или къща, където да отиде, че няма никаква надежда за помощ в радиус от сто мили; все пак е продължил да върви, сякаш това би променило нещо; и най-накрая е разбрал, че усилията му наистина са напразни. Прииска й се да допре топлата си длан до страната му. Трябваше да се концентрира.
	През цялото това време полицаите са претърсвали Анактуе и пистата, било е тъмно, вилняла е буря и прожекторите им така и не са го засекли, защото не е бил там. Колко време му е отнело да се върне в селото и да открие, че е празно и че полицаите са си отишли?
	Руби я потупа по ръката; куфарът й се беше закачил за едно замръзнало парче лед на ръба на тротоара. Ясмин й помогна да го изправи.
	Имаше по-добро обяснение. Беше отишъл да снима, както бе предположила пред капитан Грейлинг. Всъщност изобилстваше от животни, които можеха да бъдат запечатани на филм, зимната дива пустош на Аляска преливаше от тях. Не беше права да се съмнява в думите му. После нещо го беше забавило; някое куче се бе наранило или шейната се бе счупила. Нямаше значение. Важното бе, че той изобщо не е бил близо до Анактуе при избухването на пожара. И, също толкова важно, _трябва да е взел торбата си с вещи от първа необходимост със себе си_. А телефонът? Когато е потеглял с хъскитата, го е изпуснал и не е забелязал; отново е валял тих сняг, загубените предмети падат в него без звук на протест. Ако е бил в шейна, сигурно му е било трудно, може би поводите на кучетата са се оплитали, имало е много неща, за които човек да мисли и да не забележи един изпуснат телефон. После? Върнал се е след пожара, след щателното претърсване на полицията, вероятно предната вечер или дори тази сутрин, за да намери селото изгоряло до основи и изоставено.
	Беше учила физика и астрофизика, не медицина, затова не знаеше колко дълго би могъл да оцелее човек при тези атмосферни условия.
	Нямаше да позволи преброяването на капитан Грейлинг на мъртвите тела да я разколебае; това не беше неоспоримо доказателство, не беше потвърдено. Не беше вярно. _Трябва_ да не е вярно. И ето че стигна до нелогичната основа, върху която бе изградила напълно логичната си хипотеза: Мат трябва да е жив, защото го обичаше; емоционална истина, толкова абсолютна и дълбока, че не би могла да бъде отхвърлена с рационални аргументи.
	Отправиха се към сградата на летището, като Ясмин помагаше на Руби с куфара й. Двете щяха да хванат самолет за северната част на Аляска и да намерят Мат.
	Когато наближиха терминала, забеляза, че през последните часове светлината драматично е намаляла — онази ослепителна дневна светлина вече я нямаше. Знаеше, че тук използват внимателно калибрирани думи за свечеряване и нощ. Когато Мат беше дошъл в Аляска за пръв път, двамата бяха разговаряли за това — приятен разговор, един от малкото хубави разговори, които бяха водили. Тази светлина в момента се наричаше „морски здрач“ — мигът, в който слънцето беше между шест и дванайсет градуса под хоризонта. Скоро то щеше да се снижи от дванайсет до осемнайсет градуса и щеше да настъпи „астрономическият здрач“. Тогава наоколо просто щеше да е абсолютна тъмнина.


>	3

C>
	__Думи без звуци__ @Words_No_Sounds — 4m
	650 последователи
	ШУМ: изглежда като мигащи реклами, ярконеонови; усеща се като падащ чакъл; има вкус на издишване от други хора.
C$
	Тук е ужасно. Има огромни тълпи от хора с куфари и товарни колички. Записвам мобилния номер и имейл адреса на мама на малки визитки. На гърба на визитката са данните на една таксиметрова компания, но мама казва, че такситата ще започнат работа чак през лятото. Казва, че ще раздаваме визитките на всеки, който би могъл да ни помогне.
	Малко се бях притеснила от изказването й, че полицаите са „мърди“, но сега си мисля, че това не е чак толкова зле, защото означава, че мама ще намери татко и така той ще разбере колко много го обича. Татко може и да не го знае, тъй като тя го крие под дебели пластове язвителност.

	* * *

	Ясмин попита петимата души на опашката пред гишето на Северните авиолинии дали може да ги пререди и те сигурно забелязаха отчаянието й, защото любезно се отдръпнаха да й направят място. Тя застана срещу намръщената служителка на гишето.
	— Знаете ли как да стигна до Анактуе?
	— Има опашка, госпожо.
	— Но…
	— Трябва да изчакате реда си, госпожо.
	Ясмин се дръпна. Очевидно бе, че враждебността на жената само ще нарасне с изчакването. Тя попита дъщеря си със знаци как върви раздаването на визитките и Руби й отвърна, че е приключила; безмълвен разговор, който прекоси цялата шумна зала. Беше възложила тази задача на детето, за да го накара да се почувства полезно, но също така и със слабата надежда, че някои от хората, които ще получат визитките, може да знаят нещо за Мат и Анактуе.
	Забеляза, че записват за екскурзия до Полярния кръг, където можеше да се наблюдава Северното сияние. Интересът й бе привлечен за няколко секунди, но после си спомни, че Анактуе е на стотици мили по` на север и във всеки случай екскурзията не се провеждаше по средата на зимата.


C>
	До: Matthew.Alfredson@mac.com
	Заглавие: Идваме!!!
	От: Ruby.Alfredson@hotmail.co.uk

	Здрасти, тате, мама идва да те намери, аз също. На летището сме и мама ще купи самолетни билети. Тя наистина, ама наистина иска да те види. И аз нямам търпение да те видя.

@	Обичам те мегамного,
@	Птицечовчицата
C$
	Знам, че лаптопът на татко е повреден, но сателитният терминал работи, така че той просто трябва да вземе назаем някой лаптоп. Ако татко е добре, някой от приятелите му от селото сигурно също са добре и сто процента ще са взели лаптоп. Инуитите не са замръзнали в миналото, както си мислят някои хора. Ходят на лов за елени карибу и правят иглута, но също така имат снегомобили и лаптопи; при тях няма или-или. Някой със сигурност ще е взел лаптопа си, когато се е спасявал от пожара. Аз бих направила така. След Босли — нашето куче, и Трипод — нашата котка, лаптопът ми ще е следващото нещо, което бих взела. Така че татко ще може да си провери имейла.
	Двамата с него мислим, че когато мина в средния курс, ще съм твърде голяма да ми казва Птицечовчица, тъй като това е бебешко име. Но той е съгласен, че не мога да се превърна в пораснала Птицечовчица и да ми вика Птицечовка; така че все още мислим по въпроса как ще ме нарича.
	Когато пратих имейла на татко, видях, че имам съобщения от някои мои съученици, но когато съм на училище, повечето от тях всъщност не ми говорят. СЪВСЕМ не е суперско да разговаряш с „глухото момиче“, което те произнасят като една дума, сякаш това ми е името.
	Таня, тарторката на момичешката банда, е най-гадна: „О, вижте, идва глухото момиче, иска да поклюкарства“ — мога съвсем ясно да чета по устните й, освен това тя наскоро започна да си слага розов гланц, така че докато момичетата от тайфата се смеят, аз гледам гланца. После отвръщам: „Защо ми е да клюкарствам с теб? Ти имаш индивидуалност колкото един тостер! Освен това е ужасно да се клюкарства“.
	Те продължават да се хилят, понеже не разбират езика на глухонемите и мислят, че е комично, когато правя „странни-неща-с-ръцете си“. Но Джими разбира жестовете ми и се засмя, защото „индивидуалност на тостер“ е смешно сравнение.

	* * *

	(ГАДНО: усеща се като бодлива тел; изглежда като заек със заклещен в капан крак; има вкус на шептящ гланц за устни с брокат.)
	Когато изпращам имейл или съм във Фейсбук, хората, които не владеят езика на глухонемите, ме разбират веднага и схващат шегите ми. Те също ми разправят шеги и аз ги разбирам на момента, което е много важно за един майтап. (Нямам предвид хора като Таня, а онези, които ми пишат и ми пращат съобщения.) Освен това те споделят лични работи с мен. Макс, който е в моя клас от самото началото, е разстроен, че ни остават само два и половина срока в началното училище „Уайклиф“. Наистина е притеснен от средния курс; както и аз. Но в училище дори не си говорим. Все едно съществуват два свята: светът на клавиатурата (имейли, Фейсбук, Туитър и блогове) и „реалният“ свят. Така че съществуват и два мои различни „аз“-а. Много ми се ще светът на клавиатурата да беше истинският свят, защото именно там мога да бъда такава, каквато всъщност съм.
	Татко ми купи лаптопа. Мама го мрази и веднага започна да го нарича „онзипроклетлаптоп“. Винаги го гледа с ненавист, все едно компютърът може да й отвърне със същия поглед и тя да спечели състезанието по ненавистно гледане.
	Според мама, ако мога да говоря с уста, всичко ще е по-добре. Казва ми го почти всеки път на връщане от училище. Вместо да й възразя, просто я хващам за ръката. Но понякога споря на глас — с моя глас-ръка, така че повече не мога да я държа за ръката — и казвам: „Не, няма“ или „Не разбираш!“: Защото:
	Първо, никога няма да звуча така, както останалите.
	Второ, това ще е другото, за което ще ме подиграват; ще съм глухото-момиче-с-тъпия-глас; а е достатъчно гадно да съм само глухото-момиче, без да съм и нещо друго в добавка.
	Предпочитам да съм надутата-глезла, зубрачката-многознайница, каквото и да е от горните, защото това са неща, които човек може да се опита да промени, стига да иска. Или не. Въпрос на избор.
	Глухотата не е нещо, което мога да променя. Мама не го разбира, но не знам дали изобщо искам промяна. Моят Руби-свят, свят на тишина, който мога да наблюдавам, да докосвам и понякога да вкусвам, но не и да чувам. Татко казва, че тишината е красива. Така че може би моят свят е по-красив от този на останалите хора. И може би ако започна да допускам в моя тих свят звуците, които не чувам, ще разваля всичко.
	Макс наистина се притеснява от смяната на училищата; страда от проблеми със стомаха и други такива заради стрес. Аз също се тревожа, но моят стомах е наред.


	Ясмин стигна до началото на опашката и враждебно настроената служителка на гишето.
	— Искам да стигна до Анактуе.
	— Не знам къде е това, госпожо.
	— На около петстотин мили на север от тук.
	— Не покриваме тази част от Аляска.
	— Кой е най-близкият град до него в такъв случай? Дедхорс, струва ми се?
	Спомни си, че Мат беше кацнал именно на това място, когато беше тръгнал за Анактуе, и че беше хванал въздушно такси за селото от там.
	— Вече ви казах, че не покриваме този район, госпожо.
	— Можете ли да ми кажете как да стигна дотам? Ако обичате?
	— Моята работа е да чекирам пътниците на Северните авиолинии, не съм туристически агент.
	Към Ясмин приближи четирийсетгодишен мъж, облечен в работен гащеризон, с бейзболна шапка с логото на „Ам-Фюълс“ отпред и значка 9/11.
	— Трябват ви Арктическите авиолинии — каза й той. — Но последният им самолет за деня излетя преди десет минути.
	В душата й се надигна вълна на паника и мъжът сигурно усети това, защото я погледна с добри очи.
	— Може да успея да ви уредя с полет до Дедхорс — рече той. — От там може да хванете въздушно такси до повечето населени места на север. — Замълча за момент. — Анактуе не е ли мястото, за което говореха в новините?
	— Предполагам.
	Тя не му даде повече информация и мъжът не настоя.
	— Ще почакате ли малко, докато изпратя дъщеря си за нейния полет? — попита той.
	Зад него стоеше девойка на около осемнайсет-деветнайсет години, видимо развълнувана, очите й се стрелкаха наоколо, а върху устните й на всеки няколко секунди се появяваше усмивка. На гърба си беше преметнала раница.


	Мама раздава малките визитки, които надписах, разпитва хората дали знаят нещо за Анактуе и те я измерват с наистина странни погледи. Някои са ужасно груби, изхвърлят визитките в коша точно пред нас. Сега надписвам допълнително картички на друга таксиметрова компания. Малко се притеснявам да не би хората да почнат да звънят на мама или да й пращат имейли, защото са я взели за такси.
	От време на време си мисля за гадната момичешка банда от училище и за клюките.
	Татко ми разказа за един филм, в който някакъв свещеник обяснява на хората защо клюките са нещо ужасно. Казва, че когато пуснеш някоя малка клюка, все едно изтупваш пухена възглавница от висок прозорец, докато навън духа вятър, и ако искаш да върнеш думите си назад, ще трябва да събереш всяко едно перце поотделно, а няма как да бъде направено. Но ще бъде добре, ако това важи за картичките на мама, ако те се разпръснат навсякъде и попаднат у някой, който знае нещо и ни помогне да открием татко наистина скоро.
	Петнайсет минути по-късно Ясмин забеляза мъжа с бейзболната шапка да си проправя път към нея и Руби сред пасажерите. Помисли си, че изглежда напрегнат.
	— Джак Уилямс — подаде й ръка той. — Извинявам се, че се позабавих, но исках да видя как дъщеря ми минава през входа на салона за заминаващи. Никога преди не се е отделяла от дома. Не и за по-дълго от седмица.
	На Ясмин й допадна притеснението за детето му.
	— „Фрийдман Бартън Фюълс“ превозва група работници, сред които съм и аз, до нефтените кладенци южно от Прудоу през Дедхорс — продължи Джак. — Полетът е чартърен. Познавам пилота и му се обадих. Няма нищо против да ви вземе като стопаджии. Това, разбира се, най-вероятно е незаконно, но той няма да каже на никого. Има две свободни места.
	— Благодаря ви — рече Ясмин.
	Джак се усмихна на Руби.
	— Ще ми се всички дъщери да можеха да си останат на твоите години. А не да порастват и да ги завладее желанието да пътуват.
	Ясмин не беше сигурна каква част от думите му стигнаха до Руби, но Джак говореше ясно и не си закри устата с ръка, така че дъщеря й трябва да беше разбрала почти всичко.
	— Хайде, ще ви покажа пътя. Това вашите куфари ли са?
	Този мъж не ми харесва. Не му вярвам дори за секунда. Целият е един такъв усмихнат и мазен. Взе ни куфарите и тогава ръкавът му се набра и разкри часовника му марка „Омега“. Татко има такъв, съвсем същия, дядо му го е дал. Казва, че е твърде скъп, за да го носи всеки ден. Защо тогава този мъж го носи без повод? Сега той забеляза, че го гледам втренчено.
	Ясмин беше видяла, че Руби гледа към часовника или по-скоро му се мръщи. Нищо чудно, че и Джак забеляза.
	— Някога купувах подаръци на жена си — обясни той. — На нефтените кладенци всичко е грозно и мръсно и на човек му се приисква нещо хубаво в замяна. Купувах й красиви вещи. Точно преди двайсетата годишнина от сватбата ни тя занесла цяла купчина бижута обратно в магазина. Разменила ги за този часовник. И ми го подари.
	„Жена му е починала — помисли си Ясмин, — затова той винаги носи подаръка от нея.“ Изпита състрадание към този мъж по начин, какъвто до днес не би могла да си представи.
	Последваха Джак по коридора и се озоваха в малък салон за излитащи. Вътре имаше към петнайсет-двайсет мъже, повечето от които носеха бейзболни шапки с надпис ФБФ и работни гащеризони. Неколцина имаха на главите си шапки на „Ам-Фюълс“.
	Ясмин хвана Руби за ръката. Страхуваше се от мига, в който мъже като тези щяха да престанат да възприемат дъщеря й като дете. За нейно облекчение работниците не забелязаха пристигането им; вниманието им беше насочено към обърнат с гръб слаб мъж в костюм. Русата му коса лъщеше на изкуствената светлина. Ясмин усети враждебността им към непознатия, почти почувства грубостта им с кожата си.
	— Проклет откачен хипар! — подвикна му един от тях.
	— Никой ли не ти е казвал, че в Северна Аляска не растат дървета, които да можеш да прегръщаш? — добави друг.
	Русият мъж посрещна агресивността им с чувство на превъзходство.
	— Не сте ли загрижени или поне малко заинтересовани от това с какво работите? Причиняващи рак карциногени, радиоактивни химикали…
	Един работник с татуирано лице го прекъсна, извисявайки ръст над него:
	— Болни ли ти изглеждаме? — Той се обърна към колегите си. — Всяка шибана седмица идва да изпълнява културно-развлекателната си програма на това място.
	Сега Ясмин вече виждаше лицето на русия мъж и с изненада установи, че е някъде към петдесетте, с посивели вежди и бледа кожа.
	Работникът с татуировките продължи:
	— И преди сме го чували това, човече. Знаеш ли какво означава ФБФ? „Фракинг, бейби, фракинг“. Сара Пейлин. Дама с поглед в бъдещето.
	Тонът на русия костюмиран мъж продължаваше да звучи надменно:
	— Компанията ви беше купена от „Америкън Фюълс“, така че този майтап вече не върви.
	Ясмин разбра, че Руби, която следеше разговора по устните на участниците в него, е уплашена и възмутена от тези мъже и езика, който използваха.
	— Той каза „Фракинг, бейби, фракинг“ — обясни тя на дъщеря си, маркирайки с пръсти всяка буква от думата „фракинг“*. Помоли я да престане да следи разговора им; щеше да й каже, ако научеше нещо важно.
	[* „Фракинг“ звучи като жаргонна дума за полов акт на английски. — Бел.прев.]
	Сега мъжете бяха забили погледите си в нея. Джак приближи и обясни:
	— Тази дама и дъщеря й ще пътуват с нас до Дедхорс.
	Един от работниците се изсмя.
	— В Дедхорс вече са вдигнали търговски център, така ли?
	— Искаме да стигнем до Анактуе — каза Ясмин. — Ще хванем въздушно такси от Дедхорс.
	— Не сте ли гледали новините? — попита я един мускулест здравеняк. — Анактуе изгоря като шибана препечена филийка; всичко и всички. — Той обходи с поглед останалите. — По новините казаха, че тъпите нещастници складирали гориво точно до къщите си.
	— Пожарът може да е бил причинен от хидравличен фракинг — намеси се русият мъж с оживено бледо лице, сякаш тази тема го стимулираше. — Анактуе е само на около четирийсет мили северно от кладенците на „Ам-Фюълс“ в Тукапак.
	— Няма как да го знам — тросна се здравенякът. — Но моето предположение по-скоро би било около четирийсет мили шибан сняг.
	— Огънят е започнал от водата, течаща от чешмите им — възрази русият мъж.
	— Да бе — изсмя се здравенякът. — Не е избухнало горивото, както казаха по новините, а водата е изгорила всичко до основи.
	— Напълно възможно е газовете да са се самозапалили. Такъв риск винаги съществува.
	— О, за бога! — възкликна Джак и Ясмин беше сигурна, че внимателно контролира изразите си заради нея и Руби. — Искате да ни убедите, че газовете от един сондажен кладенец са изминали _четирийсет мили_ през Северна Аляска при минус трийсет градуса и силни ветрове, без да се разсеят, после са стигнали до Анактуе и са избухнали? _Спонтанно?_
	— Възможно е — отвърна русият мъж.
	— Това са глупости и вие добре го знаете — възрази Джак. Той се втренчи в лицето на опонента си, сякаш го разучаваше черта по черта. — Исусе Христе! _Наистина искате_ това да е инцидент в резултат от фракинга. Ще ви се да се случи нещо от този род.
	— Добре, прав сте — призна русият мъж. — Хидравличният фракинг е инцидент, който предстои да се случи; бедствие, което само чака подходящия момент да се прояви. По-добре всички жители на едно малко село в Аляска да измрат до крак, отколкото това да се случи в някой гъсто населен район. Така че — да, ако изличаването на едно село от лицето на земята е това, което е нужно, за да се спре завинаги хидравличният фракинг, тогава цената си заслужава да бъде платена.
	Ясмин изпита пълно отвращение, но трябваше да говори с него, защото той знаеше къде се намира Анактуе — „само на около четирийсет мили на север от кладенците на «Ам-Фюълс» в Тукапак“. Анактуе беше миниатюрно селце — откъде този човек знаеше толкова много за него?
	Тя приближи към русия мъж, хванала Руби за ръка. Немигащият му поглед й се стори нахален.
	— Силезиън Стенет — представи се той, подавайки й ръка, подпухнала и покрита със старчески петна. Тя не я пое.
	— Бях финансов директор на компания за хидравличен фракинг — продължи той, без да отмества поглед от нейния. — Но съвестта не ми позволи да продължа да работя там, след като бях наясно с всички рискове. Само че някои хора просто не искат да бъдат предупреждавани.
	— Откъде знаете къде се намира Анактуе? — попита Ясмин. — Познавате ли хора от селото? Говорили ли сте с някой от тях?
	— Както вече казах, работех за компания за хидравличен фракинг. Анактуе беше разположено върху стотици хиляди барела шистов нефт. Това е само на трийсет и пет мили от газопровода „Транс Аляска“, така че инфраструктурата е почти на място за извозването на нерафинирания продукт. Всички компании за хидравличен фракинг знаят къде се намира Анактуе. И със сигурност разполагат със скални проби, триизмерни сеизмични данни, както и данни за сондаж от този терен.
	Джак наблюдаваше Ясмин и Силезиън Стенет и се чудеше дали да не я предупреди за този кучи син; че е обвинен в саботаж на един участък за фракинг и просто е извадил късмет, че никой не е пострадал. Джак беше няколко сантиметра по-висок от Силезиън и ясно виждаше как там, където русата му коса се разделяше на път, изпъкват посивели корени. На Стенет му се щеше да е младеж с кауза, но всъщност бе обсебен фанатик на средна възраст.

	* * *

	Всички усти са затворени, никой не говори и мама отново е станала като онази закачена за корда топка. Забравила е за обещанието си да ми каже, когато някой спомене нещо важно или интересно.
	Мъжът с русата коса ме пита на езика на глухонемите: „Искаш ли да разбереш какво става?“.
	Суперско е, когато някой владее жестомимичния език, без да е глух. Както когато президентът Обама отвърна мигновено: „Благодаря“ със знаци на някой, който му беше казал нещо на езика на глухонемите — все едно че не е направил нищо особено. Мама дори не забелязва, защото слуша нещо си там.
	Пръстите на русия мъж ми казват: „Съобщение“, после ми обясняват нещо за някакъв умрял кон*. Има предвид мястото; мястото, където отиваме, за да потърсим татко.
	[* Дедхорс в превод от английски означава „умрял кон“. — Бел.прев.]
	На американския език на жестовете конят се изобразява, като поставиш ръка на главата си и помръдваш въображаемото си ухо, като онази играчка от филма „Боен кон“. На британския език на глухонемите се преструваш, че държиш юздите, докато галопираш, което е много по-забавно. Мисля си за историята зад знака, а не за значението й, защото се притеснявам, че може да означава нещо лошо.
	Русият мъж ми подава телефона си. Написал е нещо, което да прочета. Отивам при него, което не е кой знае колко далеч, така че мама няма да има нищо против. Прочитам написаното:
C>
	На летището в Дедхорс е станала катастрофа. Самолет с карго е разсипал товара си. Никакви кацания, докато пистата не бъде разчистена. Може да е утре или вдругиден.
C$
	Повдига ми се. Както в самолета, когато вървях между редиците със седалки и си мислех, че под пода се простират километри небе.
	Русият мъж пита:
	— Защо отивате в Анактуе? — Пръстите му произнасят името „Анактуе“ буква по буква.
	— За да намерим татко — отвръщам му.
	— В Анактуе? — пита пак той и лицето му е някак усмихнато, сякаш намира написаното за забавно.
	— Да.
	Не ми харесва да съм до него. Когато доближи телефона до лицето ми, за да мога да прочета какво ми е написал, ръцете му ми замирисаха на развалена риба.
	Нали се сещате, когато казах, че онзи Джак ми е много съмнителен? Ами, не, всъщност не е. Просто се подразних, че е с нас, когато всъщност на негово място трябваше да е _татко_. Яд ме беше дори когато ни помагаше, което е много тъпо, защото ние имаме нужда от помощта му, за да стигнем до татко. Така че, макар този рус мъж да ми се струва притеснителен, няма да се доверя на монитора си за съмнителни личности.
	Заставам близо до мама. Някакъв мъж й говори, но тя продължава да забравя, че ще ме уведоми, ако научи нещо важно, така че ще ми се наложи да чета по устните му. Не разбирам всяка дума, но повечето — да.
	Мъжът казва, че малките въздушни таксита ще продължават да излитат от Дедхорс, тъй като главната писта не им е нужна. Въпреки всичко ще можем да стигнем до татко!
	Има още един мъж, оня с многото татуировки; той обяснява нещо за това, как можем да стигнем до Дедхорс оттук, но него не го разбирам добре, защото смотолевя думите. Сега пък още един, който се усмихва, сякаш е много забавно.
	— И как според теб ще направят това? — подхвърля той, но после ме забелязва и млъква за момент. — С шибания автобус ли?
	Сега се обръща към мама и й казва нещо, което не мога да разчета, после продължава:
	— Не можете да стигнете с кола дотам. Става дума за петстотин мили по заледен участък.
	Дръпвам мама, което я кара да погледне към мен.
	— Какво ще правим? — питам я. — Как ще отидем при татко?
	Тя ми казва да изчакам един момент. Русият мъж отново приближава към мен и ми показва телефона си:
C>
	Защо на пръста на майка ти има две брачни халки?
C$
	Поглеждам към ръката на мама. Тя винаги носи халката си, а понякога и годежния си пръстен или пък пръстена, който татко й е подарил, когато съм се родила. Направен е от зелен камък, наречен хризолит, и означава „радост“. Според мама камъкът е с цвета на очите ми, така че може да поглежда към пръстена, когато не съм с нея, и да си представя лицето ми съвсем ясно, но татко казва, че й е взел този пръстен също така и защото били малко закъсали с парите по онова време.
	Мама не носи халката на татко, понеже той е този, на чийто пръст се намира тя обикновено. Не разбирам. Все едно подът на онзи самолет е направен от влажна размекнала се хартия и аз пропадам през него.
	Мама грабва телефона на русия мъж, затваря капачето му и го тиква обратно в ръцете му. Навежда се, така че лицето й да се изравни с моето.
	— Татко ти сваля халката си, когато работи — казва ми тя, — и именно поради тази причина един полицай я е намерил. Сега я пазя на сигурно място. — Произнася думите на глас и жестикулира едновременно. — Баща ти е добре.
	Русият мъж наблюдава жестовете й и ме обзема чувството, че все едно краде нещо от мен.


	Бутайки куфара си с една ръка и хванала Руби с другата, Ясмин се отдалечи от салона за излитащи по един дълъг коридор, отвеждащ към изхода. Момиченцето се мъчеше да не изостава от майка си, но куфарът му често се преобръщаше. Трябваше да се направи план. Трябваше да има план. Трябваше. Ако не можеше да стигне до някакъв план, дали това щеше да е моментът, в който някой щеше да й каже да приеме фактите? И кой щеше да е този някой? Полицай? Някой от Англия? Докато се опитваше да го намери, за нея Мат беше жив. И това не бе реакционна скръб, подхранвана от някаква нужда дълбоко в нея, а просто защото ако спреше да вярва, че съпругът й е жив, ако позволеше на хората и техните факти да се скупчат около нея, той щеше да се окаже съвсем сам, изоставен в северните части на полярната пустош, и нямаше да оцелее.
	Мама казва, че имаме нужда от екипен разговор. Преди да дойде тук, татко организираше нашите групови разговори, после тази роля пое тя. Когато сме вкъщи, мама казва, че тя и Босли са отбор „Руби“ и че е време да си излеем всичко от душите, защото не е хубаво да държиш чувствата си потиснати и ако искам, мога хубавичко да си поплача (вместо да рискувам това да се случи навън пред хората, което и тя смята за срамно). И когато го правя, Босли маха с опашка и я удря в мен, сякаш така ми прехвърля част от своята кучешка опашко-размахваща радост. Понякога вместо Босли до мен е Трипод; той пък мърка с някакво разтреперано щастие в скута ми, което също е много приятно, но обикновено е Босли.
	Мама казва, че отиваме на хотел, а аз си мислех, че сме се запътили да търсим татко. Тя твърди, че всеки добър хотел е длъжен да разполага с добри детегледачи. Известно време не схващам за какво говори. После ми просветва и казвам: „Не!“. Никога преди не ме е оставяла на детегледачка. Не искам да ме оставят при детегледачка. Мама обещава, че няма да е за дълго. И че ще намери някоя наистина мила жена.
	Русият мъж е точно зад нас и следи разговора ни. Все едно отново краде, но този път дори без да зная. Сигурно е пробягал част от разстоянието, защото цялото му лице лъщи и в русата му коса се забелязват тъмни потни ивици.
	Той избързва пред нас, така че вече не можем да вървим по тесния коридор. Забива втренчен поглед в мама, без да казва нищо; просто с онова изражение, което издава, че си мисли: „Боже! Толкова е ПРЕКРАСНА! Ще изглеждам като пълен глупак, като стоя така и се зверя мълчаливо в нея“. Но мъжете винаги изглеждат още по-големи тъпаци, когато не казват нищо в продължение на цяла вечност. Мама никога не забелязва този факт. _Мама е романтична убийца по пътищата_, описва я татко. _От ония шофьори, които удрят и бягат._
	_Не, не е, защото дори няма представа, че ги е ударила_, възразявам в нейна защита, което кара татко да избухва в смях.
	Звучи така, сякаш двамата непрекъснато се подкачат, но в действителност не е така, това се случва много рядко.
	Сега говори русият мъж, виждам устните му.
	— Мога да ви помогна да си намерите добър хотел — предлага той.
	— Ще се оправим, благодаря — отвръща мама. Но всъщност не изпитва и грам благодарност.
	Хваща ме за ръката и двете се отдалечаваме от него.
	Той обаче не се отказва. Тръгва след нас и посяга да я докосне, сякаш вече се познават, сякаш му е гадже или жена, но тя не му позволява, защото дори не го харесва.
	— Никога не сте били тук — казва той. — Така че не знаете на кои места могат да ви прецакат с прекалено високи цени.
	Ясмин се опита да дръпне Руби настрана от Силезиън Стенет, но той продължаваше да блокира пътя им.
	— Имате нужда от детегледач, нали така? Аз ще гледам момиченцето. Ще го пазя да не му се случи нещо лошо.
	— Казах, че ще се оправим.
	— Няма проблем. Живея тук, във Феърбанкс. На една пресечка разстояние. Професионална детегледачка ще ви струва много скъпо. С радост ще ви услужа, без да се налага да ми плащате. — Той я хвана за ръката. — Няма да сте ми задължена за услугата.
	Джак вървеше забързано към тях и щом го видя, Силезиън я пусна.
	— Добре ли сте? — попита Джак и Ясмин кимна. Той се извърна към русия мъж: — Оставете тази дама и дъщеря й на мира, разбрахме ли се?
	— Благодаря ви — каза му Ясмин и се обърна към Руби: — Добре ли си?
	Руби кимна и двете продължиха към изхода на летището, дърпайки куфарите след себе си.
	Джак издигаше физическа преграда между тях и Силезиън и Ясмин му беше благодарна за това.
	Сега й се искаше да беше оставила дъщеря си в Англия, но откакто родителите на Мат бяха починали, нямаше доверие на никой друг, а и Руби се притесняваше, когато не си беше у дома. Малцина бяха хората, които можеха да разговарят с детето или да го разбират, възможни бяха неволни прояви на жестокост, като например да изгасят нощната й лампа, така че Руби да няма как да види дали й казват нещо, когато излизат от стаята, онези последни пожелания за лека нощ, от които имаше нужда. Как би могла да я остави тук, в този чужд град на другия край на света, с толкова непознати наоколо и с този съмнителен човек наблизо?


	Вече сме почти стигнали до големите врати на летището. Всеки път, когато някой влиза, вратите се отварят с плъзгане и заедно с хората вътре нахлуват и студени струи въздух, от които ме заболява лицето. Страхувам се, че русият мъж ще ни последва. Мама сигурно разбра това, защото казва:
	— Той е просто един отвратеняк, няма нужда да се притесняваме от отвратеняци.
	Бях й показала знака за „отвратеняк“ много отдавна, преди цяла вечност. Аз го измислих и е малко гадничък — навираш си пръстите в носа. Това е първият път, в който мама го използва. Знам, че иска да ме накара да се усмихна.
	— Наистина не искам да оставам в хотел с детегледачка — повтарям.
	Мама кимва, все едно че разбира. Мисля, че и тя самата е малко притеснена от отвратеняка. Като че той може да дойде и да ме намери. Не казва нищо доста време. Четири групи хора с натоварени на колички куфари влизат през плъзгащите се врати и всеки път шибащата студена струя въздух нахлува с тях.
	Мама казва, че има два сценария; показва ми думата „сценарий“ буква по буква. Сега вече мога да заявя, че сме истински отбор. Нашите сценарии са следните:
	Сценарий номер едно: татко е напуснал селото и е отишъл да търси помощ, но не е намерил такава, а когато се е върнал в Анактуе, полицаите вече са си били тръгнали.
	Сценарий номер две: ходил е да снима и това му е отнело по-дълго време, отколкото е предполагал; когато се е върнал обратно в Анактуе, се е натъкнал на ужасна гледка, защото е заварил всичко изгоряло до основи, а полицията си е била тръгнала.
	И в двата сценария той е в Анактуе и ни чака, така че просто трябва да отидем да го приберем.
	Супер щастлива съм от това „ние“, защото сега със сигурност знам, че мама няма да ме остави.
	Тя казва, че при сценарий номер две татко трябва да е използвал шейна и хъскита, и аз се надявам да е така, защото кучетата няма да му позволят да се чувства самотен. Разказал ми е всичко за тях. Едното се казва Памюкилавук, което означава „Махам-си-опашката“, и аз си мисля, че сигурно много прилича на Босли; надявам се Махам-си-опашката да е с татко.
	Стигнали сме до мястото, откъдето се хващат таксита. Мислех, че ще ползваме такси по целия път до Анактуе, но мама казва, че не можем да го направим, понеже колите не пътуват в Аляска през зимата. Тя е на телефона си, така че тук сигурно има сигнал, и мисля, че урежда подробностите покрай нашия план.


	В Северна Аляска капитан Грейлинг затвори телефона след края на разговора с Ясмин Алфредсън. Бедната жена им се беше обадила от мобилния си телефон, някъде покрай летището във Феърбанкс, както му се стори. Беше му изложила сценарии, беше си измислила истории, с които да се заблуждава, че съпругът й е жив. После беше настояла да възобновят търсенето. Беше наясно какво точно прави тя, защото той самият бе реагирал по същия начин, когато му бяха съобщили за Тимъти — беше отказал да приеме трагичната вест, защото не бе в състояние да я понесе. Отказът да се приеме действителността беше като парче топящ се лед, но човек въпреки това се вкопчваше в него. Така че му се наложи отново да й го повтори дума по дума, да я натисне обратно в поглъщащия я океан: че бяха открити двайсет и четири тела от общо двайсет и трима селяни, телефонът и брачната халка на съпруга й също бяха на местопроизшествието, продължителното и внимателно претърсване не беше довело до откриването на никакви оцелели — защото такива нямаше. Тя мълчеше от другата страна на линията, после затвори. Надяваше се, че ще успее бързо да си уреди полет обратно до дома и че близките и приятелите й в Англия ще се погрижат за нея.


	Сега вече знаеше, че трябва да търси Мат сама. Сама.
	Дълго потискан спомен изплува с миризмата на уиски и непрани дрехи; влажната трева в сенките на гробището, студена под тънките подметки на обувките й. Беше на дванайсет, посещаваше гроба на майка си. Искаше й се да може да натисне някое копче и да направи така, че навън отново да е светло. Баща й изважда бутилка от джоба на палтото си; жадни глътки направо там, точно до надгробния камък. Когато успя да го отведе обратно до колата, вече затваряха паркинга на гробището.
	Седна зад волана. Баща й беше твърде пиян, за да забележи.
	Кръговото на „Елефант енд Касъл“, три платна трафик, прекалено много, прекалено бързо, прекалено шумно; очукани коли, също като тяхната, алчни за място, които не я оставяха да завие и й крещяха с клаксоните си. Колко пъти беше наблюдавала как баща й изминава разстоянието до болницата и обратно, гледаше го как кара, за да не мисли за онова, което се случваше с майка й. Олд Кент Роуд — около нея се извисяваха задушаващи общински блокове, графити; трябваше да стои почти права, за да стига до педалите. Угасване на двигателя. Нов вой на клаксони. Мъж, пикаещ на тротоара. Червените светлини на светофара. Плачеше от страх, тресеше се от страх, но успя да прибере и него, и себе си у дома.
	Беше се опитвала да го забрави, прекалено я беше срам, за да го разкаже на когото и да било, дори на Мат. Но ситуацията зависеше единствено от нея и тя беше успяла да върне баща си у дома.
	Прегърна Руби, за да я предпази от хищния студ. Острите ярки светлини покрай летището във Феърбанкс описваха контурите на тротоарите и шосетата; откъм сградите сияеха по-меки отблясъци. Утре сутринта светлината вече щеше да е дневна. Сред останките на Анактуе нямаше да има никакви светлини; и толкова далеч на север нямаше да има утро, а полярна нощ, която щеше да продължи още два месеца. Мат щеше да е сам в тъмнината, докато не стигнеха до него.


>	4

	Мама каза, че ще стигнем до татко с камион и сега се намираме в това място с огромни машини, което е като излязло от някоя компютърна игра. Бас държа, че през нощта всичките се превръщат в огромни разумни роботи. Има петролни танкери, които са дълги колкото _цялата наша улица_ в Лондон. Ако можеше да види този гараж, Джими щеше да каже, че е НЕВЕРОЯТНО ГОТИН! (Моят приятел. Моят бивш приятел. Имахме си любими думи за нещата.)
	Мама казва, че почти всички камиони пътуват до Прудоу Бей, а Дедхорс е точно преди Прудоу Бей, така че ще минат оттам.
	На първите две места, където спряхме, мама попита жените от рецепцията дали някой от шофьорите им може да ни вземе със себе си до Дедхорс. НЕ! Вземането на пътници е ПРОТИВ ПРАВИЛАТА! Трябва да си представите тази фраза подчертана с червено, за да отговаря на изражението върху лицата им. Все едно казват: „Как може да сте толкова ТЪПА, та да задавате подобен въпрос!“. После тя говори с неколцина шофьори и те казаха същото, но вместо да я изгледат с онова подчертано-с-червено изражение, те й се усмихваха и им отне цяла вечност да й откажат. Мама не е спирала да предлага парите, които дядо остави на нея и татко, но това не помага. Мисля, че трябва да каже на шофьорите колко е добра по физика. Тя обикновено не се хвали с това пред хората, но ако те имаха представа, със сигурност щяха да осъзнаят, че може да им бъде от полза, ако камионът им се повреди по пътя. Но мама просто им подава една от моите визитки. Почти сме ги свършили.
	Сега тръгваме към сервиза. Мама смята, че ако намерим шофьор с повреден камион, той със сигурност ще има нужда от нашите пари и следователно ще ни вземе със себе си, дори това да е против правилата.


	В сервиза миришеше на дизелово гориво, искрите от просветващите инструменти на заварчиците се смесваха с мръсотията и маслото по неравния циментов под. Звучеше поп музика. Подобно на фирмените календари върху бюрата на рецепционистките, музиката би могла да е от всяко друго място. Единствено проникващият отвън студ напомняше на човек, че се намира в Аляска.
	Докато дърпаше куфарите по грапавия цимент, привличайки погледите на всички мъже наоколо, Ясмин си спомни, че някога хората я бяха смятали за предизвикателно независима; бяха й се възхищавали заради самоувереността и вироглавата й настойчивост да бъде самата себе си. Но истината бе, че след четвърти клас в основното училище тя не беше имала друг избор.
	Много от съучениците й нямаха бащи, но Ясмин беше единствената без майка — центробежно отсъствие, което с все сила я запращаше към ръба. Замаяна от копнеж, тя наблюдаваше как майките на другите деца чакат пред вратите на училището, заредени с лакомства и прегръдки, а тя се прибираше у дома сама, в апартамент, в който или беше тихо и празно, или кънтеше оглушителна музика, сякаш принадлежеше на семейство, съставено единствено от тийнейджъри. Това беше меко казано. Ръсел се беше озовал в затвора още преди да е навършил деветнайсет, Дейви бе перманентно изключван от училище, а мозъкът на баща й беше объркан от алкохол и скръб. Всяка сутрин слизаше долу, посрещната от миризмата на снощна храна, чакаща да бъде изхвърлена в контейнера за боклук, остатъците от която се втвърдяваха по чиниите. Измиваше се, после си правеше закуска. Копнееше да завари масата вече сложена, защото това би означавало също така проверени домашни, чисти дрехи и приказки преди сън. Момичетата, които искаха да имат стъклени пантофки и да бъдат събуждани от целувката на принц, очевидно имаха обувки за училище, които им бяха точно по мярка, и майки, които ги целуваха за лека нощ, и нямаха никаква представа за нещата от живота.
	През всичките онези години, преди да срещне Мат, се беше чувствала безтегловна от самота.
	Двама от шофьорите в сервиза вече й бяха отказали; камионите им бяха собственост на превозваческа фирма, така че нямаше нужда да плащат от джоба си за ремонт. Бяха като всички останали шофьори: пъчеха бирените си кореми и се бореха кой ще изкара повече пари, готови веднага да кажат „не“, но още по-готови първо да си осигурят женска аудитория, пред която да се правят на мачовци, сякаш щяха да излитат за междугалактическа битка, вместо просто да поемат по някое шосе. Отказваше й вече трети шофьор. Докато го слушаше, бе съвсем наясно с факта, че е напълно безсмислено, но беше неспособна да се откаже от усилието, докато не получи пълно потвърждение на крайния резултат.
	Изпод един от камионите се плъзна ниска количка, върху която лежеше млад мъж.
	— Вие сте вторият човек, който търси превоз днес.
	Като се имаше предвид, че летището в Дедхорс беше затворено, не й се стори чудно, че и други хора са решили да се пробват като стопаджии. Макар че работниците в летището изглеждаха повече от щастливи да изкарат още няколко дни във Феърбанкс.
	— Опитайте с Адиб Азизи — посъветва я младежът. — Ей го там. Камионът си е лично негов.
	Адиб обикновено не пушеше, но имаше моменти, в които си струваше да погълне малко карциногени в името на никотиновата стимулация. Един стърчащ камък, пробит резервоар за масло и седемстотин долара сметка. Застраховката му покриваше разходите само в случай че камионът не можеше да бъде ремонтиран. Беше се надявал на само шест курса до Дедхорс за тази зима, а сега щеше да има още един. Беше истинско клише — бащата да спестява за университетските такси на децата си само за да могат те да отлетят далеч от него. Но той искаше децата му да го оставят далеч зад себе си. Искаше да види как синовете му изчезват над хоризонта, без ауспусите на хибридните им коли да изпуснат дори клъбце изгорели газове, докато навлизаха в свят, по-добър от неговия. Какво бяха казали? Първо поколение собственик на малко квартално магазинче на ъгъла (или в неговия случай шофьор на камион — по-добра печалба, по-опасна работа), второ поколение — банкер, трето поколение — поет? Внуците му можеха да бъдат поети. Каква прекрасна мисъл. Проблемът беше, че момчетата му скоро щяха да са тийнейджъри, а едва на четирийсет и пет той вече страдаше от високо кръвно, което увеличаваше риска от сърдечен удар, все едно беше някой старец. Накъдето и да се обърнеше, часовниците тиктакаха. Седемстотин долара.
	Забеляза, че към него приближава грациозна слаба жена с дете. Жената изглеждаше спокойна, но нямаше начин да не си дава сметка, че всички механици и шофьори я гледаха със зяпнала уста. По средата на пътя тя се наведе, така че лицето й да се изравни с това на малкото момиченце, и каза нещо. Детето размаха ръце в отговор. После двете приближиха още повече и сега той установи, че грациозната жена е уплашена, но въпреки това борбено настроена, сякаш предизвикваше човек да я забележи. Усети, че страхът й беше не от мъжете, а от нещо по-голямо.
	— Мога ли да ви помогна? — попита я той.
	— Трябва да стигна до Полярния кръг с дъщеря си, искаме да видим Северното сияние. Двете сме част от туристическа група, но я изпуснахме. Другите ще ни изчакат в центъра за посетители.
	Ясмин се зачуди дали изобщо съществуваше такъв център. Не беше възможно да няма. Или поне нещо, обслужващо туристите. И дори туристическите групи да не ходеха до там по средата на зимата, може би шофьорът насреща й не беше наясно с този факт. А щом веднъж стигнеха толкова далеч, все някак щеше да успее да го убеди да продължат с него.
	Адиб си помисли, че тази нервна жена не става за лъжкиня. Но искаше да й помогне. По-голямото му момче се шегуваше, че баща му има слабост към „девици в беда“. „Дами — беше го поправила майка му Виша. — Мисля, че им викат «дами»“ — и се беше усмихнала.
	— В Полярния кръг няма център за посетители — рече той, — но малко преди него има спирка за камиони с кафене. Мисля, че това място имате предвид?
	— Това трябва да е, да — кимна Ясмин. — Е, ще ни вземете ли, само дотам? Колко е далеч, около сто мили?
	Но рицарите по принцип не се притесняваха дали лекарството им все още действа и колко ще струва едно посещение при лекар, за да се установи това.
	— Напоследък не съм добре — каза той. — Ако нещо ми се случи по пътя…
	— Сигурна съм, че някой ще спре и ще помогне? — възрази незабавно тя.
	„Каква ли е причината да иска това пътуване толкова отчаяно“, зачуди се Адиб.
	И, да, някой щеше да спре и да се притече на помощ. Приятелството на пътя никога не беше включвало Адиб, не и при обичайни обстоятелства, но един шофьор винаги щеше да помогне на свой колега в беда — дори и на него, а освен това в камиона щеше да има жена и дете. Някой щеше да ги върне обратно във Феърбанкс, ако се случеше най-лошото. Той отново я погледна. Вероятно желаещите да помогнат щяха да се наредят на опашка.
	— Да, ще помогнат — изрече на глас.
	— Е, ще ни вземете ли?
	Трябваше да й откаже. Като се изключеше всичко друго, прогнозата за времето предвещаваше буря. Но това беше само вероятност, а дори бурята да се разразеше, щеше да стане доста след като задминеше Полярния кръг. Освен това виждаше колко е уплашена и отчаяна жената и какви усилия полагаше да не го показва.
	— Ще ви дам четири хиляди долара.
	Той щеше да ги вземе и без пари.
	— Ще ви закарам само до спирката на камиони, точно преди Полярния кръг.
	— Благодаря ви — каза тя и му се усмихна, женска усмивка, която моментално извика образа на Виша в това студено, изцапано с масло място.


	Двете с мама сме в кабината на камиона на господин Азизи. Джими щеше да изпадне във възторг от този тир; със сигурност щеше да възкликне, че е „невероятно добър!“. Целият е лъскавочервен, със сребърни ауспуси като бивни и голям дълъг, вирнат нагоре нос със сребърна решетъчна уста — също като озъбена акула. Седим наистина нависоко, трябваше да използваме стъпалата отстрани, за да влезем в кабината.
	Товарът ни е мобилна къща за работниците на нефтените кладенци. Господин Азизи каза, че сме като костенурка, понесла къщичката си на гръб, но да се надяваме, че ще се движим по-бързо. Или като набрал скорост гигантски охлюв. Господин Азизи говори много отчетливо и винаги се старае лицето му да е обърнато към мен, когато казва нещо. Дори не се наложи мама да му обяснява. Мисля, че сигурно има приятел, който чете по устните на хората. Нашата къщичка тежи няколко тона, което е добре, както каза господин Азизи, защото, ако си тежък, залепваш за шосето _като лепило_. Той сложи едната си длан върху другата и се опита да изобрази лепило, като с мъка ги отдели една от друга. Казва, че тръбите не са добър товар, защото се люлеят наляво-надясно, все едно танцуваш шотландски рил*. Това също го обясни с жестове.
	[* Бърз шотландски народен танц. — Бел.прев.]
	Сега ни прави свидетели на неговото Топ пътешествие. В кабината има множество бутони и врътки, като в самолет. Над седалките ни виси легло, спалният чувал на господин Азизи и нашите куфари са метнати върху него. Двете с мама трябва да се сместим на една седалка, но мястото е достатъчно голямо, така че няма проблем. Обаче разполагаме само с един предпазен колан и мама настоя да си го сложа. Има и мобилна тоалетна. Но ще трябва да спрем някъде. Няма начин да използвам нощно гърне, Хосе. Разполагаме и с радиовръзка, според шофьора ни тя обслужва и всички негови колеги, защото шосето, по което ще пътуваме, се стеснява доста, а по него няма светлини, така че останалите шофьори трябва да знаят къде се намираш, за да не се блъснат един в друг.


	Ясмин беше доволна, че са с Адиб, тъй като той бе грижовен и внимателен, и щеше да ги закара живи и здрави до мястото, към което бяха поели. Тя разгледа картата, която й беше дал. Беше й обяснил, че е за туристи през лятото, а не за шофьори през зимата. Съществуваше само един главен път от Феърбанкс до Дедхорс, магистралата Елиът, която излизаше на магистралата Далтън. Ясмин откри Анактуе; на около четиристотин и трийсет мили от Феърбанкс и трийсет и пет мили източно от магистралата Далтън. Надяваше се, че съществува някакво второстепенно шосе, което да свързва Далтън с Анактуе, но на картата не се виждаше нищо, дори и туристическа пътека, така че явно нямаше начин да се стигне до селото с превозно средство. Трябваше да отидат до Дедхорс и да хванат въздушно такси, за да се доберат до Мат, както беше планирала първоначално.
	О, божичко! В камиона си имаме сателитна връзка! Господин Азизи свързва лаптопа ми! Никога, ама никога не казвам „О, божичко!“, макар че е наистина лесно да го изобразиш с пръсти буква по буква; не харесвам думи, които вървят с удивителен знак. Изглеждам наистина тъпо, когато направя „!“ физиономия. Татко казва, че е по-лесно да го постигнеш с гласа си, просто звучиш пискливо, когато казваш „О, божичко!“, като тийнейджърките, които най-често възклицават така. Когато казва „пискливо“, аз го питам: _Като ноктите ти, когато ги прокарваш по черната дъска ли?_, и той отвръща: _Точно така!_ Въпреки че не мога да чуя пискливия звук, схващам основното кофти послание. Но сателитната връзка е „О, божичко!“ по суперски, а не по писклив начин, защото сега татко може да отговори на имейлите ми, дори когато сме подминали местата с мобилна връзка и безжичен интернет.
	Господин Азизи казва, че когато тръгнем от Феърбанкс, вече ще е наистина тъмно. Показва ми една малка лампичка, която може да ни помогне да виждаме ръцете и устните си, когато двете с мама имаме нужда да си кажем нещо една на друга.
	Знаете ли, че птицата, която пее най-силно на света, се казва Превъзходна птица лира? Наистина! И си мисля, че някои хора — много малко на брой — също трябва да имат думата „превъзходен“, прикачена към името им: _превъзходният господин Азизи_!
	Искам мама да му благодари от мое име, но тя ще ми каже сама да го направя: ИЗПОЛЗВАЙ СВОИТЕ ДУМИ, РУБИ. Затова просто се усмихвам на господин Азизи в знак на благодарност и той ме разбира, усмихва ми се в отговор и леко свива рамене, с което ми казва: „Няма защо“.
	Сега господин Азизи слиза от камиона, за да го огледа за последно, и после потегляме. Мама го наблюдава през предното стъкло. Цялата е напрегната като ловджийска хрътка; нали се сещате, все едно е на старта на състезание по надбягване? Всичките им мускули са стегнати до краен предел, готови са да полетят със сто мили в час след изкуствения пухкав заек. Според мен се притеснява, че господин Азизи може да се отметне. Но аз съм сигурна, че няма да го направи. У него има нещо уравновесено, както у човек, който каквото обещае, го прави. И мама е такава, но по доста по-неспокоен начин. Трябва да я познавате от цяла вечност, за да откриете тази нейна черта.

	* * *

	Над главите им блестеше жестока ярка светлина. Адиб забеляза някакъв мъж, който обикаляше от камион на камион, сякаш търсеше нещо или някого. Беше онзи същият Силезиън Стенет. Нямаше шапка, въпреки студа, и русата му коса лъщеше на изкуствената светлина. Силезиън носеше щайга, на която Адиб го беше видял да стъпва, за да досажда на шофьорите, седнали високо в кабините. Силезиън го караше да се чувства некомфортно и той не знаеше защо. Това го смущаваше, понеже всъщност трябваше да се възхищава на този човек, който идваше тук толкова редовно и се покатерваше на своя импровизиран амвон, за да предупреждава шофьорите на цистерни, превозващи кой знае какво до нефтените кладенци и обратно. Шофьорите от своя страна неизбежно го заливаха с огромно количество ругатни за неудобствата, които сам си причиняваше. Подобно на Адиб, те също го смятаха за съмнителен тип и може би именно това беше причината да му се подиграват.
	Адиб обърна гръб към Силезиън Стенет и провери сателитния предавател над кабината. Мъжът, който му беше продал камиона, го бе инсталирал собственоръчно и се бе заклел, че предавателят всъщност е предназначен за кораби и може да улавя сигнали на което и да е място на планетата. Беше продал на Адиб и сателитния телефон. Адиб не искаше да поддържа тази скъпа услуга, но Виша беше настояла. В Северна Аляска нямаше телефонен обхват, нито безжичен интернет в продължение на стотици мили. Държеше да знае, че мъжът й е добре. Каза, че не вдигала шум за нищо. Беше застанала пред него, отпуснала надолу ръцете си с дълги пръсти, и го предизвикваше да й възрази. Той я беше прегърнал през раменете, чувствайки се неловко от тези красиви длани, отпуснати върху бедрата й.
	— Здрав съм като кремък, няма никакъв проблем — беше я успокоил той. (Майка му, която бе преподавателка по английски, обожаваше колоквиализмите.)
	— В такъв случай искам винаги да знам, че си здрав като кремък и без никакви проблеми — беше отвърнала Виша.
	Всяка вечер се обаждаше у дома по сателитния телефон, колкото да увери жена си, че е добре, и да пожелае лека нощ на момчетата. В Далечния север това му помагаше да разграничи деня от нощта, зареждаше го с увереността, че ежедневният ритъм все още съществува някъде там.
	Преди да се върне в кабината си, той още веднъж провери всичко — веригите за сняг, резервните гуми, лоста за смяна на гумите, инструментите за поправка на маркучи, уплътненията и филтрите. Днес беше като Амундсен, който проверяваше своя самолет три пъти, преди да полети над Северния полюс, а не бежанец афганистанец на средна възраст с наченки на обсесивно-компулсивно разстройство. Подозираше, че специалните инструменти, сигналните ракети, аптечката за първа помощ — всичко това бе напълно недостатъчно срещу огромния мащаб на бедствията, които Северна Аляска можеше да запрати срещу тях. Но той щеше да закара Ясмин и Руби само до Полярния кръг, не по-далеч, каквато и да беше истинската им причина да го желаят.
	Мама е леко извърната настрани, както когато играе на „Двайсет и едно“, и се опитва да скрие изражението си, за да ни накара двамата с татко да повярваме, че държи в ръка асо и поп. Не мога да видя погледа й, който обикновено я издава. Лекичко я потупвам по ръката, за да привлека вниманието й. Очите й са навлажнени.
	— Татко ми разказа история за един инуит, който седял върху морския лед и ловял риба — казвам, защото си мисля, че това може да повдигне настроението й.
	Тя ми отвръща на глас:
	— Можеш ли да ми я преразкажеш с думи?
	Обикновено в такива случаи се обръщам настрана, за да не виждам движението на устните й. Тогава тя застава отново пред мен и двете изпълняваме мъничък пролетен танц една около друга. Но това е невъзможно в камиона на господин Азизи.
	— Аз _използвам_ думи — отвръщам й с жестове.
	Тя просто поклаща глава, сякаш съм я натъжила с отговора си.
	Интересното е, че мама разбира всичко останало.
	Тя е мила и забавна, и прекрасна, суперски-страхотно-прекрасна. Понякога, когато съм разстроена за нещо в училище, се сещам за нея и дори самата мисъл е достатъчна, за да се почувствам потънала в прегръдката й. Но има и грапава, твърда страна, като парченце чакъл в снежна топка. И това е ужасно, защото единственото твърдо у нея е нещото, срещу което наистина, ама наистина възразявам.
	Жалко за историята, защото си мисля, че наистина щеше да й хареса.
	Гледам през предното стъкло на камиона, сякаш татко изведнъж ще се озове пред нас, ей така! Знам, че е тъпо, дори още не сме напуснали Феърбанкс, че и гаража, така че е прекалено рано да се оглеждам за него. Пък и той е в Анактуе, чака ни там. Наистина, ама наистина искам да го видя.
	Господин Азизи се опитва да излезе от двора на гаража и да поеме по шосето, но насреща идват много камиони и ние не можем да се промушим покрай тях. Повечето са с надпис АМ-ФЮЪЛС или ФБФ, за което мъжът от летището каза, че е съкращение от „Фракинг, бейби, фракинг“, но мама обясни, че само се шегувал. Някои от камионите превозват къщи като тази, която караме ние. Мама задава въпроси на господин Азизи, като например как предотвратява замръзването на горивото. Дори не правя опит да чета отговорите по устните му, защото съм напълно сигурна, че този материал още не сме го взели в училище. Миналата седмица пуснахме млечни зъби в кока-кола, за-да-видим-какво-ще-стане (взехме ги назаем от второкласниците след посещението на Феята на зъбките, тъй като повечето от нас в шести клас вече сме си сменили зъбите). Така че, вместо да се опитвам да следя разговора им, отново се оглеждам за татко.
	Отвратенякът е до мен; БУМ! — точно до прозореца ми. Трябва да се е покатерил на нещо, защото лицето му е близо до моето. Виждам върха на главата му, там, където косата му се разделя на път, се очертават две ужасни сиви ивици, като на някой плъх. Опитвам се да се отдръпна от него, но не мога да се отдалеча кой знае колко, понеже съм с предпазен колан, и мама е седнала до мен.
	Мама още не го е видяла, защото отново се е обърнала настрани, най-вероятно за да скрие навлажнените си очи от мен.
	Отвратенякът сваля големите си ръкавици с един пръст, но навън е ужасно студено! Защо го прави? Отваря голата си длан и слага два пръста през нея, което означава „мама“ — МОЯТ знак за нея.
	Господин Азизи също не го е забелязал, защото гледа право напред в очакване да навлезе в шосето.
	Отвратенякът бавно плъзва пръсти около лицето си, знакът за „красива“.
	Белезникавите му ръце сигурно са съвсем студени, защото са целите на петна, като някоя грозна синьо-лилава медуза. Опитва се да ме накара с жестове да привлека вниманието на мама към него.
	Посочва към нея с един от отвратителните си пръсти.
	Точно в този момент ни се отваря пролука и господин Азизи излиза от двора на шосето. Отвратенякът се затичва след нас, но никога няма да ни стигне.
	Не знам дали трябва да кажа на мама за него. Потупвам я по ръката. Тя се обръща към мен, а очите й са насълзени, точно както предполагах. Не искам да я разстройвам още повече. Пък и никога вече няма да ни се налага да го виждаме. Сега е на километри от нас.
C>
	_Думи без звуци_ @Words_No_Sounds — 6m
	651 последователи
	УЖАСЯВАЩО: изглежда като ръце, които се превръщат в медузи; има вкус на оживели торти; усещане: твърде близко.
C$


>	5

	Беше тъмно като в рог. Очите на Ясмин не различаваха нищо в тъмнината. Пътуваха вече четири часа и тя бе престанала да се оглежда за светещите ореоли на далечни градове и села, защото такива нямаше. Облаците бяха издигнали барикада над земята, така че не се виждаше нито лунна, нито звездна светлина; нищо, което да прониква през натежалата тъмнина, с изключение на фаровете на камиона. Адиб й беше обяснил, че те осветяват на четвърт миля напред, и тази светлина й изглеждаше като подвижен лъч на прожектор над безкраен черен океан; човек се губеше в такъв мащаб.
	Спомни си ужаса от тъмното, който беше изпитвала като дете, понякога дори дъхът й секваше, и това бе свързано с факта, че се намираше на ръба, че в центъра на живота й съществуваше бездна, която някога майка й беше запълвала.
	Баща й и братята й я смятаха за безстрашна; забавляваха се, когато размахваше юмруци във въздуха, за да разреши някой спор; гордееха се от охлузванията и синините й: това дете е куражлия. Беше един от нейните начини да се впише в това семейство от мъже. Но да не изпитва физически страх беше лесно, защото след като майка й умря, нима бе останало нещо друго, от което да се страхува? Осем вечерта през една февруарска нощ. Бяха си тръгнали от болницата. Ясмин се бе опитала да излезе от колата, но баща й беше заключил вратите — металната дръжка се забиваше в пръстите й. Миризма на престояла храна от ресторанти за бързо хранене, стара воня от цигари, деветгодишните й ръце в евтин полар, прекалено слаби, за да отворят вратата със сила. Не можа да спаси мама. Не можа да ги спре да я натикат в тъмна кутия и да заковат капака с пирони.
	Тъмнината означаваше смърт и скръб. Но тя беше скривала страха си от всички, сама бе преживяла нощните си кошмари.
	Една нощ, десет месеца след смъртта на майка й, вдигна щората в спалнята си и погледна през прозореца към тъмнината, изправяйки се лице в лице със своите демони, твърдо решена да преодолее страха си. Видя звезди, подобни на хиляди миниатюрни небесни лампички.
	През остатъка от детството й звездите й действаха успокояващо не само заради светлината, която разпръскваха в тъмното, но и защото докато ги гледаше, можеше да си представя, че е някъде далече-далече, сякаш болката от скръбта беше запоена в апартамента, в улицата им и навсякъде, където беше ходила с майка си или местата, които двете заедно бяха гледали по телевизията; и ако успееше да си представи място, достатъчно далеч, мъката нямаше да може да я последва там.
	Успокояващото въздействие на звездите върху нея беше прераснало в интелектуално любопитство и удивление и докато ги изучаваше, те бяха станали още по-удивителни.
	Това шосе се виеше като безкрайна злокобна ивица лед през тъмното, но не беше дори наполовина толкова опасно, колкото си бе представяла.
	Усети как Руби се притиска по-плътно към нея и я прегърна. Твърдата й решимост да намери Мат не беше продиктувана единствено от любовта й към него, но и от обичта й към Руби. Не можеше да понесе мисълта дъщеря й да преживее отвратителната мъка от загубата на родител; ужасната жестокост на тази скръб. Спомни си как си беше надянала халката на Мат в полицейския участък и как бе усетила непоколебимата увереност, че е жив, не само защото го обичаше, но и защото Руби седеше в съседната стая.


	Шосето е направено от лед и ние караме по него! Кълна се, че не лъжа! Фаровете ни го разкриват цялото побеляло от сняг, със стърчащи кални участъци по него. Отвъд светлините на фаровете ни е тъмно и имам чувството, че пътуваме с влакче на ужасите през тунел, на който не се вижда краят.
	Господин Азизи твърди, че през зимата изсипват огромно количество вода върху старото чакълесто шосе и тогава то замръзва. Каза, че ледът е единственото нещо, което не се чупи, когато големите камиони минават по него, защото е много, ама много твърд. Мисля, че искаше да ме накара да се почувствам в безопасност, но в лицето му нещо издава, че според него всичко това не е добра идея. Каза ми за леда, преди да тръгнем от Феърбанкс, когато все още можех да чета по устните му.
	Татко не е отговорил на имейла ми. Но на него му е наистина трудно да проверява електронната си поща. Сателитният му терминал се ползва много по-сложно от този на господин Азизи, защото е портативен и можеш да го носиш със себе си.
	Мама и аз пристигнахме за Коледа, която е само след четири седмици, и двамата с татко сме планирали общ блог, „Седмица в Аляска“ — aweekinalaskablog.com, посветен на всички животни и птици, които ще видим. Татко ми купи специален калъф за лаптопа, за да може да работи и на студа, и аз току-що го сложих, защото мисля, че можем да започнем блога веднага щом всички се съберем.
	Адиб погледна в огледалото за обратно виждане. През последните петнайсетина минути беше забелязал сини светлини в тъмнината зад тях, като две лазурни риби кестенки*. Ксеноновите фарове бяха рядкост на магистралата Далтън. Камионът-кестенка, изглежда, го следваше, ускоряваше, когато той дадеше газ, и забавяше, когато Адиб намалеше скоростта. На два пъти му се беше случвало да го следват новаци в занаята, караха след него, за да се научат какво да правят, а също и да използват помощта му в случай на произшествие, но днес нямаше новобранци. Нямаше как да е приятел, с когото взаимно да се държат под око и да си помагат. Той се славеше с репутацията на вълк единак, репутация, която според него по-скоро му беше създадена от други, отколкото заслужена от самия него. Заклеймен като особняк, Адиб се чувстваше напълно сам по време на пътуванията си на север.
	[* Овална и плоска риба, която се среща в източната част на Атлантическия океан, от Португалия до Ангола, включително Макаронезийските и Гвинейските острови, по-рядко в Черно, Мраморно и Средиземно море. Малките са фосфорносини на цвят. — Бел.прев.]
	След няколко минути щяха да стигнат до първия стръмен склон и ръцете му стиснаха здраво кормилото в очакване на препятствието — сякаш по-скоро щеше да се държи за волана, отколкото да управлява камиона. Ужасяваше се от предстоящото опасно пътуване и се страхуваше от леда.
	Преди инцидента с приятеля му Сааиб си мислеше, че ледът, подобно на стъклото, е деликатен; самият факт, че е прозрачен, го правеше да изглежда не особено солиден и твърд. Беше се чудил как е възможно ледът да понесе тежестта на един камион.
	Когато Сааиб пристигна в Обединеното кралство, си намери работа в леярната на една стъкларска фабрика. Залата беше огромна, с идеално равен под, върху който със специална машина внимателно се изсипваше разтопено стъкло, което после се втвърдяваше в идеално гладка плоскост, преди да бъде нарязано на парчета. Но една сутрин нещо се случи със специалната машина и разтопеното стъкло проникна в залата, прекалено много и прекалено бързо, проби си път през прозорците и вратите и подпали всичко, до което се докоснеше. Само мраморната зала можа да издържи на високата температура; външните сгради и офиси бяха разрушени до основи. Сааиб беше получил сериозни изгаряния. След този случай стъклото и ледът не само започнаха да се струват дяволски твърди на Адиб, но и жестоки, дори убийствени, и през цялото време прозрачността им само подчертаваше тяхната мощ.
	Ясмин стисна устни, за да сдържи писъка си и да попречи на Руби да види страха й. Плъзгаха се по стръмен склон в тъмнината. Гледаше как Адиб заключва диференциала на задната предавка, така че всяка от гумите да разполага с цялата си възможна ротация, но това не действаше особено, защото се движеха твърде бързо — прекалено бързо! — по този опасно стръмен наклон. Стигнаха до дъното и инерцията ги изстреля нагоре по отсрещния хълм. Озоваха се на върха му. Тя се тресеше от адреналин.
	Обърна се към Руби, която й се усмихна, без да показва какъвто и да било признак на страх, все едно това, което се случваше, бе някакво приключение. Беше развълнувана, че ще стигне до баща си, както и от самата магистрала, без да разбира колко опасна е всъщност, защото нима беше възможно една майка, която те кара да ядеш по пет порции плодове и зеленчуци на ден и ти закрепя програмата за домашните с магнит на хладилника, да направи нещо, което да те изложи на риск?
	— Съжалявам, че ви изплаших — обърна се Адиб към Ясмин. — Налагаше се да карам бързо, за да успеем да стигнем от тази страна. Прекалено бавното шофиране е също толкова опасно, както и прекалено бързото. Трябваше да ви предупредя, трябваше да ви предупредя за целия път, преди да потеглим от Феърбанкс. Но понякога забравям колко е лошо, докато не се озова отново на него.
	— Аз ви помолих да ни вземете — възрази Ясмин.
	— Искате ли да се върнете? Защото, ако е така, мога да обърна.
	Термометърът в кабината показваше, че навън е минус двайсет и четири градуса; по-студено, отколкото беше във Феърбанкс. В Анактуе средната температура през зимата беше минус трийсет и можеше да достигне до минус четирийсет и шест, без да се брои студът от вятъра. Сега вече знаеше, че това шосе е опасно, и отчаяно й се искаше Руби да е на някое сигурно място, но ако изоставеше Мат някъде там, навън, вече не ставаше дума за вероятност той да пострада, а за стопроцентна сигурна смърт.
	— Искам да продължим — рече тя.


	Не спирам да си мисля, че ще се подхлъзнем ужасно, и сграбчвам мама за ръката; все едно съм на влакче в увеселителен парк. На светлината на фаровете, встрани от нас, се вижда гигантска тръба, която се вие по цялото протежение на магистралата. Прилича на огромна метална вена в някакво бяло тяло, а вътре в нея пулсира всичкият този частично разтопен топъл нефт.
	Притиснала съм се към мама, а тя е обвила ръка около мен; усещането е наистина приятно. Обикновено не го правя, защото трябва да се упражнявам да бъда на единайсет и да се държа като голяма, и като ученичка в средното училище, и така нататък. Ще ми се мама да беше казала на господин Азизи, че искаме да пътуваме чак до Дедхорс, защото съм сигурна, че той ще се съгласи и тогава тя няма да изглежда толкова притеснена. Надявам се, че ако заспя, когато се събудя, ще сме близо до татко.
	Докато Адиб управляваше камиона, преодолявайки опасни завои и стръмни наклони, прилични по-скоро на ски писти, отколкото на шосе, Ясмин концентрира вниманието си върху осите за предавка и спирачния педал, и върху начина, по който енергията се предаваше към гумите, без каквато и да е следа от диференциално действие, осигурявайки на всяко колело точно толкова ротации, колкото шосето позволяваше. Никога не беше харесвала особено инженерната страна на физиката, но тук, в този камион, беше доволна, че знае как Адиб осигурява контрол върху машината, защото разбираше защо поне за момента Руби е в безопасност.
	Дъщеря й беше заспала, изтощена от дългия полет, травмата от пристигането им и тревогите покрай опитите им да намерят начин да стигнат до баща й. Разбира се, че беше изморена. Главата на детето се плъзна леко и то моментално отвори очи, преди отново да потъне в сън. Ясмин я погали по косата и се опита да подпре главата й, за да не се плъзне отново. Ако станеше прекалено опасно за Руби, щеше да се наложи да помоли Адиб да обърне назад или да се прехвърли на някой камион, поел обратно към Феърбанкс. Но засега щяха да продължат напред.
	Аляска плашеше Адиб с размерите си; милион и половина квадратни километра площ и единственият признак за човешко присъствие през предното стъкло на камиона му бяха леденото шосе и тръбопроводът Транс Аляска по протежението му; те може и да бяха технологично чудо, но според Адиб не изглеждаха нито като огромно човешко достижение, нито като връх на цивилизацията.
	В началото на пътуването им двамата с Ясмин бяха обсъдили механиката на тира. Тя му каза, че е учила малко инженерство по време на обучението си по физика, но не беше специализирала в тази област; бе избрала астрофизиката. Според Адиб жена, която изучаваше астрофизика, беше самото въплъщение на дефиницията за свобода.
	Но те всъщност не бяха разговаряли — не и за онова, което бе погълнало мислите й и я беше накарало да го излъже, както и да помъкне едно дете към Полярния кръг посред зима. Предполагаше, че Ясмин не желае да говори с него по тази тема, а и той не би я питал. Надяваше се да е в състояние да й помогне, стига да споделеше с него от какво има нужда.
	Фаровете му осветиха пет смърча покрай шосето, побелели от сняг и лед. Въпреки че бяха на повече от сто години, дърветата бяха едва около метър високи; Аляска бе брутално място за растеж. Още по-далеч на север въобще нямаше дървета. След първото си пътуване до Дедхорс и нефтените кладенци край Прудоу Бей беше прочел доста информация за Северна Аляска с надеждата, че ако се въоръжи със знания за дадено място, това ще му помогне да го опитоми по някакъв начин, да го смекчи поне малко, но се беше случило точно обратното. Сега знаеше, че към заледеното шосе се движеше свлачище с ширина трийсет метра, замръзнала почва, скали и смалени дървета завладяваха магистралата с по няколко сантиметра на ден, набираха скорост и унищожаваха всичко по пътя си; сякаш самата земя, подобно на студа, беше не просто пасивно-враждебна, а активно-агресивна.
	Но по-лошо от опасностите по пътя, студа и изолацията беше липсата на багри; само бяло на светлината на фаровете му и после — тъмнина. В този монохромен пейзаж копнежът му за цвят беше като нужда от топлина. Сети се за поетесата Лейла Серахат Рошани и се зачуди дали си е мислела за някой конкретен афганистански шофьор, докато е пишела своите стихове:
P>
	Посаждам очите си
	в огледалото,
	за да покълне знак —
	малък и зелен,
	и да възвести
	вечността на пролетта.
P$
	Но той никога не беше виждал нищо зелено в тази пустош, а когато се появеше, пролетта беше изключително кратка.
	Любовта му към поезията, както и знанията му по английски език бяха дар от майка му, учителка в Забул*, преди забраната на талибаните да преподава.
	[* Забул — провинция в Южен Афганистан с административен център гр. Калат. — Бел.прев.]
	През последните трийсет мили Ясмин не спираше да гледа втренчено през предното стъкло, сякаш търсеше нещо, а напрежението растеше с всяка измината миля. Щеше му се да й каже, че никога не беше виждал нищо навън. Може би вниманието му беше твърде концентрирано върху пътя, но той наистина вярваше, че е безсмислено човек да се надява да открие нещо наоколо; нямаше нищо за гледане, просто стерилна пустош от сняг и лед. Дори хищните вълчи глутници, заради които шофьорите носеха заредени пушки, най-вероятно бяха по-скоро мит, отколкото реалност.
	Размина се с един камион, пътуващ обратно към Феърбанкс. Пронизващата светлина на фаровете за момент изпълни кабината и освети Руби и Ясмин.
	Не биваше да ги взима със себе си. Не беше го обмислил както трябва. Беше прекалено голям егоист, за да го обмисли както трябва. Сега осъзна, че мотивът му бе не кавалерското чувство, а егоистичният копнеж за компания по пътя. Главоболието, което усещаше съвсем леко във Феърбанкс, сега се беше засилило.
	В светлината на предните фарове се виждаше само късче от пустошта, но това й беше достатъчно, за да се увери, че наоколо е жестоко празно. Мат й бе казал, че се връща да снима филм за дивите животни. Беше разказал на Руби всичко за дивия свят през зимата. Тя допускаше, че е преувеличил, за да скрие от дъщеря им истинската причина за отсъствието си от къщи. Ясмин така и не се опита да го постави натясно, защото мислеше, че това е параван, който предпазва и двама им от болезнената истина: не за Корасон (тогава тя още не знаеше за нея), а понеже Мат намираше семейния им живот за досаден и ограничаващ, нея — за досадна и ограничаваща, и изпитваше нуждата да се измъкне. Прекалено почтен беше, за да предложи официална раздяла, а и твърде много обичаше Руби, за да й причини болка, затова беше използвал живота на дивите зверове в Аляска през зимата като необходима измислица. С всяка следваща миля празнота тази измислица се разтягаше и пропукваше.
	Спомни си за продължителното мълчание по време на телефонния им разговор отпреди осем дни, за времето, което беше нужно на гневните й думи да стигнат до него, да се върне при нея през цялото земно кълбо, а после на неговия отговор: _Целунах я, защото ти ми липсваше._
	Не виждаше никакъв смисъл. Но причината, поради която се бе върнал в Аляска посред зима, се беше изяснила.
	Трескаво се надяваше да е сгрешила — не защото това щеше да означава, че като се изключи целувката, съпругът й беше верен. На фона на по-голямата картина, където Мат се бореше между живота и смъртта, вече нямаше никакво значение — невероятно, но факт. А защото, ако наистина беше дошъл тук заради животните, все пак съществуваше някакъв шанс да е бил извън Анактуе, когато селото е изгаряло до основи, което би означавало, че е взел вещи от първа необходимост със себе си и сега не бродеше някъде там, навън, беззащитен в убийствените мраз и тъмнина.
	Два месеца след плетаческата им експедиция тя му определи среща на гарата в Кеймбридж. Когато слезе на перона, беше обута в гумени ботуши и носеше огромна чанта със странна форма. По-късно Мат й призна уплахата си тогава, че любовта му към нея няма да е винаги проста работа. На Кингс Лин* влакът им спря принудително и двамата хванаха последния за вечерта автобус, с който закриволичиха в тъмнината покрай морския бряг — единствени пътници — докато не стигнаха до крайбрежното селце Клей. Беше я последвал през мокрия чакъл, под бучащите и затихващи звуци на вълните край тях.
	[* Кингс Лин — старинен град в Норфолк. — Бел.прев.]
	— Виж — каза му тя и посочи нагоре.
	Той извърна очи към огромния купол на крайморското небе на Норфолк; подобно на обърнат с дъното нагоре космически буркан, пълен с брокат, разсипан несръчно през него.
	Тя извади телескоп и триножник от чантата си, заби триножника в чакъла и настрои телескопа.
	— Виж сега.
	Беше си помислил, че ще му покаже отблизо Луната или някоя планета, че ще види пръстени или сателити, или каквото там имаха планетите. Изобщо не беше подготвен за онова, което последва. Хилядите звезди, които беше видял с просто око, се бяха умножили със стотици; през цялото време бяха греели там, тези звезди отвъд звездите.
	Заспаха на едно одеяло върху неравния чакъл под ритмичните звуци на бучащото и въздишащо край тях море. Когато тя се събуди, зората изсветляваше небето и звездите ставаха невидими. Мат вече беше буден. Той обгърна лицето й с длани.
	— Какво… — започна Ясмин.
	— Виждам те — каза той и тя се почувства като ивица земя, зърната от пътешественик, прекарал твърде дълго в морето.


	Притискам се към мама и усещам, че сърцето й бие наистина бързо; също като на малкото мишленце, което Трипод беше уловил (макар че има само три крака, той пак умее да ги хваща). Зная, че мисли за татко. Не е забелязала, че съм будна, така че мога да я наблюдавам известно време. Гледа напрегнато през предното стъкло на камиона и прехапва устни, сякаш й иде да заплаче, но се възпира.
	Чувствам се като някой шпионин, затова леко се помръдвам, за да й покажа, че съм се събудила. Тя ме притиска плътно към себе си.
	Не биваше да заспивам. Мислех, че господин Азизи ще се грижи за нея, но той трябва да кара камиона, а и не познава мама достатъчно добре, за да забележи признаците, че е разстроена, нещата, които не е правила преди — прехапването на устни и усилието да не заплаче.
	Според мен се притеснява, че сме на сценарий номер едно, в който татко не е взел нищо със себе си. Но аз съм сигурна, че той е добре. Приятелите му инуити са му показвали как се прави апутиак, което е вид иглу. Не от големите, със стаи и всичко останало, а от онези, които си изграждат по време на лов, временна работа, само докато двете с мама се доберем дотам. Та сигурна съм, че си е построил апутиак и просто чака да отидем да го намерим. Казвал ми е, че вътре е уютно.
	— _Как е възможно, щом е направен от СНЯГ? — възкликнах._
	— _Снегът е чудесен изолатор, в него има множество въздушни джобчета, които задържат студа навън. Топлината, която излъчва тялото на човек, също създава усещане за уют._
	— _Уют?_
	— _Уют. А понякога използват кулик, което е нещо като лампа и печка едновременно. Представлява каменна купа, в която запалват китова мас и в иглуто става като в тостер. Искаш ли да научиш нещо интересно?_
	Татко знае, че винаги искам да науча нещо интересно.
	— _През късна пролет апутиакът просто се стопява. След него не остават никакви боклуци, контейнери или основи. Не остава боклук дори колкото да се напълни една средно голяма кофа за боклук, че даже и малко кошче. Всичко просто попива обратно в земята._
	Имаме си нашите собствени знаци за различни неща. За „апутиак“ изобразяваме буквата А, после извиваме ръка като покрив. Татко е научил езика на жестовете, когато съм била бебе. Казвал ми е, че е научавал някой знак, за което му било нужно цяла вечност, после го показвал на мен и аз съм го запомняла точно за десет секунди. Също така ми е казвал, че вместо да бърборя с уста като останалите бебета, аз съм бърборела с ръце. Винаги, когато ми го разказва, по устните му се появява супер огромна усмивка.
	Леко се отдръпвам от мама, за да освободя ръцете си, и й казвам, че татко сто процента си е направил апутиак, което й изобразявам буква по буква, тъй като мама не знае специалния ни знак за тази дума. Показвам й го и й обяснявам, че приятелите му са го учили как се строи и че е наистина уютно. Мисля, че това я накара да се почувства по-добре, защото ми се усмихва.
	— Смяташ ли, че Босли е добре? — питам я. Знакът за „Босли“ е размахване на пръст като опашка и всички в нашето семейство знаят, че се отнася специално до Босли.
	— Сигурна съм, че е много щастлив. Госпожа Ф. много го глези — отвръща мама.
	— Опакова ли му леглото?
	— Разбира се. И всичките му играчки.
	Няма нужда да се притеснявам за Трипод, защото госпожа Бъкстън идва да го храни всеки ден. Мама казва, че Трипод е като някой тийнейджър, който няма търпение къщата да се опразни и да остане изцяло на негово разположение. Харесва ми да си представям всички сгушени и заспали на топло — Трипод на дивана, където не му е разрешено да се качва, Босли в неговото специално легло, а татко — в апутиака.
	През прозореца се разкрива гледка към гигантско черно магьосническо наметало, а от другата му страна са скрити животни, птици, риби и насекоми. Има карибута, американски лосове, снежни сови, северноамерикански зайци, бобри — всичките са будни, само мечките сигурно спят в техните бърлоги, но и те се размърдват по време на сън, а под леда на реките има жаби, потърсили подслон на дъното, защото там е най-топло.
	Знам, че е странно, задето харесвам карибута и мускусни бикове. Таня и момичешката банда си падат най-вече по понита, после по котенца и кученца. Няма нищо лошо да харесваш и хамстери, и морски свинчета. Карибутата и тундровите пчели ще бъдат сметнати за също толкова странни, колкото съм аз. Но те са суперски-страхотни! Човек не би си помислил, че една пчела може да оцелее дори минута на студа, но тя трепка с мъничките си мускулчета, за да създава топлина, и после запазва тази топлина в мекото си кожухче. Най-любимите ми животни обаче са речните бобри, бебетата им са на около пет месеца в момента. Татко ги е виждал да играят на гоненица, а също и на жмичка. Да пукна, ако лъжа!
	Аз не бих била популярна сред Таня и момичешката банда дори да чувах и говорех като тях. Не харесвам брокатен гланц, нито комплекти за моден дизайн, и харесвам речните бобри повече от понитата.
	Мама продължава да ме притиска към себе си, малко по-силно, отколкото трябва, но не възразявам. Поглеждам през предното стъкло, настрани, а не по цялото протежение напред, опитвам се да видя какво се таи в тъмното. Мисля, че тундровите пчели спят зимен сън, но може някоя да е останала навън и да ни придружава. Трябва да издам някакъв звук, защото и мама, и господин Азизи гледат към мен. Посочвам с пръст и господин Азизи се обръща да види дали зад нас има някой, после спира камиона направо на шосето, защото няма къде другаде да спре.
	Малко пред нас, на самия ръб на пътя, снегът и ледът блещукат, тъй като никой не е карал по тях, на светлината на фаровете ни приличат на диамантен прах.
	В блестящия като диамант сняг забелязвам формата на две крила, все едно някой ангел е паднал, след това се е надигнал и е оставил отпечатъци от крилете си долу, а може и просто да се е приземил нормално на крака, а после да е решил да полегне за малко в снега.
	— Какво има? — пита мама.
	Изобразявам формата на две крила с длани, все едно че правя огледален образ на двата отпечатъка в снега. Усмихвам се, за да разбере, че само се шегувам за ангела.
	— Мисля, че са отпечатъци от крилете на бяла яребица — обяснявам, като изписвам думите „бяла яребица“ буква по буква, за да ме разбере мама. Татко ми е показвал снимки, ето откъде знам.
	Бялата яребица е добра като ангел, дори по-добра. Но мама не е чувала за нея.
	— Това е удивителна птица — продължавам. — Която остава в Аляска през цялата зима. Перата й си променят цвета на бял през зимните месеци, за да се слее със снега.
	Джими би възкликнал: „Невероятно готино!“, и щеше да е прав. Наистина е КРАСИВО; тези идеални отпечатъци от криле в диамантеноблестящия сняг, с фаровете на господин Азизи, насочени към тях като фенери, и цялата тъмнина наоколо.
	Татко ми каза, че когато искат да си починат, белите яребици политат към снежните брегове, така че никой хищник да не може да види отпечатъците от краката им.
C>
	__Думи без звуци__ @Words_No_Sounds — 1 m
	651 последователи
	НЕВЕРОЯТНО-ГОТИНО-КРАСИВО: докосване до черно петно по козината на пантера; море от лимонада с газирани вълни; снежни отпечатъци от криле на бяла яребица.
C$


>	6

	Четири месеца след първата им вечер, прекарана в наблюдаване на звезди на плажа в Клей, двамата отидоха до блатата Инш в Спейсайд; влажен януарски студ, неприятен дъжд. Стоеше до него в един заслон за птици, вмирисан на влажни анораци.
	— Значи на това му викаш раздрусване? — попита тя.
	— Или наблюдение на птици.
	— И това също звучи извратено. Цялото потайно криене в заслони и втренчено следене на разни работи през бинокли.
	Той се засмя, после й показа сиви гъски и пойни лебеди*1, които зимуваха в наводнените блата. Тя обичаше страстта и начетеността му, начина, по който трансформираше влажното потискащо място в нещо напълно различно. Разпитваше го, искаше да научи повече и също да бъде запленена от бекаси, сладководни патици, малки червеноноги водобегачи*2 и големи свирци*3. Планираха да се върнат през лятото, за да наблюдават калугериците*4.
	[*1 Поен лебед — едър представител на семейство Патицови, разред Гъскоподобни. Широко разпространен в Азия и Европа (включително и България), в редки случаи достига и Северна Америка. Прелетна птица. — Бел.прев.]
	[*2 Малък червеноног водобегач — птица от семейство Бекасови (Scolopacidae). Среща се и в България. — Бел.прев.]
	[*3 Голям свирец — птица от семейство Бекасови (Scolopacidae). Среща се и в България. — Бел.прев.]
	[*4 Калугерица — вид птица от семейство Дъждосвирцови, срещаща се в Европа и Азия, включително и на територията на България. — Бел.прев.]
	— Баща ти да не те е намерил в зелката една вечер*? — попита я той. Вече се беше срещнал — по негово собствено настояване — с баща й и братята й.
	[* Ксавие Робертс — създател на изключително популярната през 80-те години на миналия век серия от платнени кукли, наречени „Децата от зелката“. „Децата от зелката“ се раждат във вълшебната Страна на зелките, скрита зад един водопад. — Бел.прев.]
	— В черницата; в зелките има само кукли от Америка.
	— А. Ще се омъжиш ли за мен?
	Забеляза някакъв знак встрани от шосето, осветен от фаровете им: САМО ЗА КАМИОНИ НА „СОАГИЛ ЕНЕРДЖИ“.
	— Накъде води този път? — обърна се тя към Адиб.
	— Най-вероятно до някой от нефтените кладенци — отвърна той. — Започват фракинг в недрата на Аляска. Понякога правят пътищата от чакъл; друг път ги свързват с някоя река.
	— И реката е замръзнала?
	— Да. Естествен леден път. Въпреки че има нужда от допълнително укрепване.
	Тя разгледа картата на Адиб, като я придържаше под светлината на малката лампичка в кабината. Шосето за камиони на „Соагил Енерджи“ не беше отбелязано. Може би съществуваше речен път до Анактуе.
	Намери река Алатнак, която започваше от южната част на планините Брукс и на север се вливаше в Северния ледовит океан. Двеста и деветдесет мили на север от мястото, където се намираха в момента, река Алатнак правеше завой към магистралата Далтън и след трийсетина мили стигаше до Анактуе. Вероятно щеше да е възможно да се стигне до Мат по реката? Но не можеше да помоли Адиб, не и в този момент. Все още не му беше разкрила крайната цел на пътуването си. Не знаеше как да го убеди да ги закара дотам и се страхуваше, че Адиб ще й откаже — с доброта и съчувствие, но въпреки това щеше да е отказ, и тогава нямаше как да стигне до Мат.
	— Ще се омъжиш ли за мен? — повтори той, в случай че не го е чула първия път.
	— Първо татко ще трябва да ти даде ръката ми, тъй като съм негова собственост и така нататък, преди да се превърна в твоя собственост.
	— Но той просто те е открил в някаква си черница. Моля те?
	— Не още — отвърна тя.
	Адиб отново зърна неоновите фарове в тъмнината зад тях. Включи си радиото, привидно за да чуе новините и прогнозата за времето, която съобщаваха на всеки кръгъл час, но всъщност заради класическата музика, която пускаха по радиостанцията. Докато слушаше, Адиб обичаше да си представя, че е в дома от детските си години в Забул, загледан пролетно време в полето до къщата им, в редиците нацъфтели в розово бадемови дървета.
	Руби не откъсваше поглед от него и той осъзна, че потупва с пръсти по кормилото.
	— Мисля за цветя — каза й, бавно и отчетливо. — И слушам Шопен. — После извърна поглед отново към пътя; музиката беше трансформирала предното стъкло в обектив от розов цвят.


	Господин Азизи току-що се обърна към мен и ми каза, че слуша Шопен, сякаш бих могла да го разбера; и не ме пита дали искам да пусне музиката НАИСТИНА СИЛНО, нито дали свиря на барабани. Той е Изключителният господин Азизи!
	Повечето хора смятат, че искам СИЛНО и БАРАБАНЕНЕ, за да мога да доловя вибрациите; все едно че трябва да съм благодарна, ако звукът може да премине през мен по какъвто и да е било старомоден начин.
	Винаги ми тикат перкусионни палки в ръцете и ме карат да удрям по нещо (но не и тях!). И само защото Евелин Глени* е музикален гений, това не означава, че понеже съм глуха, и аз ще стана такава. Вярват, че си умирам от желание да бия по барабани или цимбали, или динг-донг бим-бом ксилофон (Джими казва, че звукът на ксилофона е „динг-донг бим-бом“). Но аз съм ужасна на всичките гореизброени инструменти. На последния ни училищен концерт пред родителите размахвах чукчета във въздуха, все едно че свирех на ксилофон. Татко каза, че било ужасно смешно. Дори мама се опитваше да не се усмихне, но знам, че се надяваше перкусионните инструменти да ми харесат, за да вляза в оркестъра и да ходя по турнета, и да съм _част от нещо_ (с други думи, от света на чуващите, в който аз удрям в такт по нещо в синхрон с всички останали). _Да удряш по нещо, не е равностойно на интеграция, мамо_, й казах (бях разчела по движението на устните й думата „интеграция“ не един и два пъти, докато разговаряше с татко) и после се почувствах кофти, защото тя се натъжи.
	[* Глуха шотландска перкусионистка. — Бел.прев.]
	Почти веднага след това в училището пристигна арфистка, за да „вдъхнови бъдещи арфисти“, и понеже мама беше там, не се възпротивих, когато ме накара да сложа за малко длан върху арфата по време на концерта. Всъщност не исках, но пък исках да зарадвам мама, затова стоях там, с ръка върху инструмента. Всички останали умираха от скука. Местене на крака, редове ученици, които се въртяха на местата си, но беше прекрасно. Нямаше бумтящи вибрации, а по скоро бързо пърхане като крилца на колибри — толкова бързо, че е трудно да се каже дали изобщо се движат, или като супер бързото тупкане на сърчицето на онова мишле, което Трипод беше хванал, а аз усещах колко крехко и същевременно колко живо бе всъщност то. Ако можех да избирам музикален инструмент, на който да свиря, то със сигурност би била арфата. Не знам дали може да се ходи по турнета с някоя от тях, тъй като няма да влезе в автобуса.
	Лицата на мама и господин Азизи са застинали неподвижно. Концентрирали са се върху нещо и не мисля, че това е радиото, защото мама никога не е споменавала, че харесва музиката.

	* * *

	Най-важната новина във всички емисии беше случилото се в Анактуе. Въпреки че радиото и без това беше пуснато достатъчно високо, Ясмин се наклони още към него.
	— В студиото ни е губернаторът на Аляска Мари-Бет Дженстън — обяви репортерът. — А на телефона е капитан Дейвид Грейлинг, щатският шериф, който е начело на спасителната мисия в Анактуе.
	Гласът на водещия беше неутрален, но според Ясмин новината трябваше да бъде съобщена с повече драматизъм, да отрази факта, че става дума за човешки живот; че една съпруга слуша в този момент; че едно дете пътува в камион по опасна магистрала, защото нямаше безопасно място, на което майка му да го остави.
	— Да започнем с вас, капитан Грейлинг, можете ли да ни съобщите най-новото покрай ситуацията в Анактуе?
	Беше минала през същото, когато майка й бе болна; мозъкът й се включваше на пълна скорост, създавайки текущ коментар, който не можеше да изключи — като някакъв щит от думи срещу емоциите; прескоци от жестока надежда към тревожно очакване и обратно.
	— За съжаление, мога само да потвърдя, че двайсет и трима инуити са загинали при пожара, в това число три деца — каза капитан Грейлинг. — Също така и един британски гражданин, който е снимал филми за дивата природа. Всички близки вече са информирани.
	Ясмин забеляза как Адиб й хвърля кос поглед и едва тогава осъзна, че дланите и лицето й са влажни от пот.
	На Адиб му беше ясно, че Ясмин е силно притеснена и че се опитва да го скрие. Той намали парното.
	— Не е ли странно, капитан Грейлинг, че един пожар може да обхване цяло село с такава бързина? — попита репортерът.
	— Подпалили са се и са се взривили складирано гориво за снегомобили и един дизелов генератор — обясни капитан Грейлинг. — В този случай резултатът е унищожителен и много бърз пожар.
	— Но как е започнал този пожар? Горивото не пламва просто така, без причина, в снега?
	— Най-вероятно е имало първоначален пожар и малка експлозия в една от къщите — продължи капитан Грейлинг. — Според нас е пламнала газова печка, най-вероятно поради прекъсване на електричеството или небрежност, и оттам огънят се е прехвърлил към горивото за снегомобили и дизеловия генератор, причинявайки по-голяма експлозия.
	— Но със сигурност изтриването на цяло село от лицето на земята в резултат на пожар при минус трийсет градуса е доста съмнително нещо?
	— Не, както вече казах, това може да се случи. Ако използвате газови бутилки при готвене и има теч на газ, ако складирате гориво прекалено близо до къщите. Издали сме предупреждение към селяните и собствениците на домове из цяла Аляска да не съхраняват горивото си на по-близо от двайсет метра от домовете си. Призовавам слушателите ви да сторят същото.
	— Благодаря ви, че се включихте, капитан Грейлинг. А сега, ако мога да се обърна към вас, губернатор Дженстън?
	— Добър вечер. Искам да изкажа най-искрените си съболезнования на семействата и приятелите на жертвите на тази ужасна трагедия.
	— Благодарим ви, че дойдохте в студиото ни.
	— Радвам се, че имах тази възможност.
	— Може би ще ми помогнете да изясним някои факти, свързани с Анактуе? — продължи репортерът с неутрален тон. — Вярно ли е, че Анактуе е — _беше_ — разположено върху стотици хиляди барели шистов газ?
	— Наистина не виждам връзката — отвърна губернаторът.
	— Прочетох данните от едно геоложко проучване. Почвата под Анактуе се състои от три скални слоя, в които се генерират хидрокарбони, както и огромно количество нефт и газ, пренасящи се към Прудоу Бей и Купарук.
	— Тук съм, за да поднеса съболезнованията си на моите съграждани от Аляска, не да обсъждам геологията.
	— Не е ли вярно, че редица компании за хидравличен фракинг, в това число „Соагил Енерджи Инкорпорейтид“, искат да пуснат сонди в земята под и около Анактуе?
	— Това няма никакво отношение към тази ужасна трагедия.
	— Не е ли вярно също така, че „Соагил Енерджи“ първоначално са искали да изкопаят двайсет и един кладенеца в радиус от едва миля и половина от селото?
	— Това няма нищо…
	— И когато селяните отказали да се съгласят, от „Соагил Енерджи“ се опитали да ги принудят насила?
	— Никой не се е опитвал да ги принуждава насила — възрази губернаторът. — Ние подкрепихме решението им на сто процента. Храним дълбоко уважение към инуитите, които живеят там, и правим всичко възможно да подкрепяме техния начин на живот. Не сме като останалата част от Съединените щати, където коренните жители се изолират и набутват в резервати. Уважаваме правото им да живеят и ловуват там, където винаги са го правили. Просто вършим всичко по силите си, за да ги подкрепяме. Бяхме планирали инсталацията на нови генератори в Анактуе, на жителите на селото се раздаваха купони за храна, дадохме им и неограничени права да ловуват.
	— Вие сте член на борда на компания за хидравличен фракинг, нали?
	— Отказах се от позицията си във въпросния борд, когато бях избрана за губернатор. Но съм горда, че съм участвала и че продължавам да предлагам подкрепа на тези компании. Минните компании, в това число компаниите за хидравличен фракинг, не са негодници, а работодатели. Те осигуряват работни места за жителите на Аляска, съответно и на местните инуити. И всички жители, респективно ескимосите, печелят от минералните богатства на нашия щат благодарение на Постоянния фонд на Аляска. Всички получаваме годишен дивидент от инвестирани печалби от минерална валута. Енергийните компании защитават нашето бъдеще. И помагат светлината в американските домове да не угасва.
	— Това е под хиляда долара.
	— Моля?
	— Дивидентите от миналата година. Деветстотин долара. Не е толкова много в сравнение с милионите, спечелени от енергийните компании. По-рано казахте „ние“, губернатор Дженстън. А също, цитирам: „Подкрепихме тяхното решение на сто процента“. Кого имахте предвид? Себе си и правителството на Аляска, или себе си и другите от борда на „Соагил Енерджи“?
	— Както казах преди малко, вече не съм в борда. Но също така казах и че минните компании са добри за Аляска и за останалата част от Америка.
	— Какво ще се случи от този момент нататък, губернатор Дженстън? Ще започне ли „Соагил Енерджи“ да прокопава сонди в земята на селяните?
	— Информираха ме, че „Соагил Енерджи“ вече не възнамерява да преследва каквито и да било интереси в този район. От респект към жертвите.
	— А останалите компании за фракинг?
	— Нямам информация за останалите, но предполагам, че и други компании за хидравличен фракинг ще последват примера на „Соагил Енерджи“. Вижте какво, ако търсите виновен, правите го на погрешното място. Единствените хора, които са се държали в ущърб със закона, са така наречените екозащитници. Тези хора организираха умишлен саботаж на кладенците и цистерните, стреляха по газопровода. И, между другото, този единствен изстрел доведе до изтичането на четвърт милион галона суров нефт и заплаши да причини екологична катастрофа. Не се съмнявам, че някой ден ще подпалят пожар и ще се опитат да прехвърлят вината на компаниите за хидравличен фракинг, докато истината е, че хидравличният фракинг не е причинил дори един-единствен пожар, _нито един_, даже когато находището е в двора на някой човек, което със сигурност не е нещо, случващото се в Аляска.
	Мама и господин Азизи не са отворили уста, така че явно не разговарят, но господин Азизи не спира да хвърля погледи към мама. Тя не помръдва. Цялото й тяло е напрегнато, сякаш дори трепването на брадичката ще й попречи да чуе онова, което слуша. Мисля, че е нещо, което има отношение към татко. Дръпвам я за ръката и тя се обръща към мен.
	Известно време не продумва и дума; знам, че се колебае дали да ми каже, или не. Иска ми се да й напомня, че сме един отбор, аз и мама, и че _трябва_ да ми каже.
	След новините прочетоха прогнозата за времето, Ясмин не чу почти нищо от нея.
	— Слушах прогнозата за времето — каза тя на Руби. — Ще има буря, още не са сигурни кога точно.
	Мразеше да се възползва от факта, че дъщеря й е глуха, когато искаше да скрие нещо от нея. Двамата с Мат никога не го бяха правили, никога не бяха извръщали лица настрани, за да не може Руби да чете по устните им. По-добре беше дъщеря им да узнава болезнени думи или двамата да не си говорят, отколкото да се възползват от глухотата й. Но прогнозата за бурята беше част от истината.
	— Ще стигнем до татко преди това, нали? — попита я Руби.
	— Да, сигурна съм.
	— Каза ли вече на господин Азизи?
	— Още не.
	Закуска във влажната къща с тънки стени в Спейсайд, където бяха взели стая под наем. Приятелката на Ръсел им звънна по телефона. Бяха го осъдили на пет години затвор заради разпространение на дрога. Ясмин набързо си събра багажа и каза на Мат да остане; вероятно така щеше да е най-добре и най-лесно.
	Но Мат въпреки това беше дошъл. Докато влакът с полюшване ги носеше към Лондон, Ясмин гледаше през прозореца към осеяните с локви кафяви поля, които постепенно променяха цвета си в черен, и усещаше топлината на Мат до себе си.
	Той не беше нейната опора в традиционния смисъл на думата. Не беше я придружил при свиждането с Ръсел, нито тогава, нито по-късно; не ходеше с нея и в старческия дом, за да постоят при баща й. Не й даваше съвети, нито я засипваше с окуражителни тиради. Но я чакаше отвън, често с телескоп в колата, бутилка вино в багажника и спални чували за плажа. Не спираше да й показва отново и отново, че миналото й не означаваше непременно бъдеще без щастие.


>	7

	Пресичаха огромната замръзнала река Юкон. Мостът бе придържан от циментови колони, но в тъмнината човек не можеше да види къде свършва падината. Адиб знаеше, че покрай бреговете на Юкон са открити следи от динозаври, фосили, съхранени в калта. Беше му по-лесно да си представя бродещи невидими праисторически същества, отколкото каквито и да било живи животни.
	Неоновите фарове зад тях леко изостанаха.
	Не искам мама отново да чуе нещо по радиото или по радиостанцията на господин Азизи, а аз да разбера какво се случва чак по-късно. Затова ще използвам „Магически глас“. Така се нарича, нещо като „Хей, престо! Мога да чувам и да говоря! Та-да!“. Става дума за една програма, която имам на лаптопа и която превръща гласовете на хората около мен в напечатан текст на екрана ми. Това е магическата част. И понеже екранът е осветен, това е тайното ми оръжие да чувам дори в тъмното. Макар че невинаги е удобно да разнасяш лаптоп със себе си. Освен това не работи, когато наоколо има много гласове, защото те се смесват и стават неразбираеми. Но ако е само един човек, тогава всичко е наред, така че мога да си представя как седя в тъмна вечер с някое момче, което иска да ми прошепне любовни слова, и го карам да ме изчака, докато извадя лаптопа от огромната си дамска чанта. Голям майтап! Нямам дамска чанта, нито си имам гадже. На ДЕСЕТ съм и мисля, че е наистина тъпо хората от шести клас да имат гаджета или дамски чанти.
	Немагическата част е, че програмата превръща моето печатане в механичен глас. Много повече ми харесва, когато някой чете онова, което пиша, така че, ако зависи от мен, бих използвала механичния глас само в краен случай. Когато се сдобих с програмата, трябваше да избера гласа, който искам, както направи мама, когато си купи сателитния навигатор — значи, родния ти език, после английско или американско произношение, после — мъжки или женски глас, а също и младежки или на по-възрастен човек (последното мама го няма като опция). Знаех, че гласовете на момчетата стават по-плътни, когато порастват, но мислех, че гласовете на момичетата се запазват същите. Татко ми каза, че младежките гласове звучат по-ясно и са малко кънтящи, както когато почукваш с чаена лъжичка по метален чайник. Годините добавят тежест към гласа ти, но гласовете на старите хора звучат някак крехки и уязвими, сякаш са направени от много тънък порцелан. Хората от „Магически глас“ не говорят с гласове на старци, защото сигурно си мислят, че никой не би искал да звучи като фин порцелан, но според мен сигурно е суперско да звучиш като ваза от династия Минг.
	Когато избирах, реших, че ще е забавно да звуча като американски каубой. Понеже това не е _моят_ глас, мислех, че изборът ми ще подчертае този факт, но мама изглеждаше наистина разстроена, когато го чу, което съвсем не беше целта ми. Затова го смених на „момиче с британски английски“.
	Познавам Джими, откакто се помня. Той е усвоил голяма част от езика на жестовете, без да се усети. Както и да е, двамата с Джими, когато още бяхме приятели, си имахме любими думи като „костенурка“ — странна дума. И просто си подхвърляхме „костенурка“ един на друг и така се заливахме в смях, че Джими чак пръдваше и затова наричахме тази дума „пърдящо-смешна“. Един ден думата ни беше „безжизнен“. Прекарахме цял ден да наричаме всеки и всичко „безжизнен“ — хора, банани, рула тоалетна хартия, острилки за моливи. Джими каза, че думата „безжизнен“ идвала от вътрешността на прахосмукачка, пълна с частици пухкав прах. От мама обаче знаех, че обяснението е друго: в основата е думата „вакуум“, която означава, че вътре няма нищо, ама съвсем нищо, така че всичко се засмуква, но на мен версията на Джими за торбата с пухкав прах ми харесваше повече. Въпросната седмица избрах гласа на момичето с британски акцент и Джими, който беше ЕДИНСТВЕНИЯТ човек, на когото позволих да го чуе, като изключим мама и татко, каза, че момичето звучи безжизнено. Така че винаги когато използвам тази машина, знам, че звуча като пълна с пух торба на прахосмукачка.
	Но искам да благодаря на господин Азизи, че ни взе, и не мога да помоля мама да го направи вместо мен, защото тя веднага ще ми каже: ИЗПОЛЗВАЙ ГЛАСА СИ, РУБИ, тоест устата си, което е дори по-зле, отколкото да използвам „Магически глас“. И — това е важната част за действие в кризисни случаи — искам да го помоля да ни закара чак до Дедхорс.


	Докато говореха за Анактуе по новините, Адиб бе доловил напрежението у Ясмин в ограниченото пространство на кабината. Не вярваше, че е много вероятно да е роднина или приятелка на някой от селяните, но англичанинът, който снимаше филми за дивите животни, беше добро обяснение за нещата. Още в началото на пътуването им беше забелязал двете брачни халки на пръста й и бе предположил, че съпругът й е мъртъв. Не знаеше къде се намира Анактуе, но предполагаше, че е някъде близо до Полярния кръг. Може би двете с Руби отиваха на своего рода поклонение, да видят мястото, където беше загинал.
	Чу странен електронен глас: „Благодаря ви, че се съгласихте да ни закарате“. Той хвърли поглед към Руби и видя, че момиченцето пише на клавиатурата.
	— Много се радвам, че ви взех — изрече внимателно той и думите му се появиха напечатани на екрана.
	— Също така ви благодаря, че свързахте лаптопа ми с вашия сателитен приемник.
	Трябваше да научи езика на жестовете. Целият свят трябваше да го направи. Тогава нямаше да има враждебни гласове, които да дамгосват човек като различен, а ако някой искаше да блокира обида, щеше да е достатъчно просто да се извърне настрана или да затвори очи. И ако всички можеха да разговарят с жестове, ако той самият можеше да го прави, тогава на това страхотно момиченце нямаше да му се налага да използва някакъв си странен глас, който да говори вместо него, а щеше да пусне в действие ръцете си. Макар че тогава за него нямаше да е възможно да гледа жестовете й и едновременно да шофира.
	— Това означава, че татко може да ми прати имейл — продължи електронният глас и той видя как Руби напрегнато му се усмихва.
	Значи баща й беше жив и в такъв случай предположенията му за британския оператор бяха погрешни. Но Ясмин и Руби си разменяха знаци и напрежението у двете беше очевидно, а Руби ставаше все по-тревожна.
	По радиото отново звучеше класическа музика. Започна да потропва с пръст по волана в такт с музиката, за да ги накара да си помислят, че не е забелязал безгласния им спор. След около десет октави разговорът им с жестове приключи и видът на Руби беше нещастен, а на Ясмин — още по-напрегнат отпреди. Майката също така изглеждаше и изтощена.
	— Искате ли да поспите малко? — попита я той. — Този участък от пътя не е толкова лош, ще ви събудя, когато наближим спирката при кафенето.
	Размяна на погледи между майка и дъщеря, въпреки че двете не си казаха нищо една на друга.
	— Благодаря — отвърна Ясмин. Беше сигурен, че спътницата му нарочно затвори очи, за да не й задава повече въпроси.
	— Да ти разкажа ли нещо интересно за Аляска? — попита той Руби, а думите му продължиха да излизат под формата на текст на екрана й.
	— Да — прозвуча в отговор странният електронен глас.
	— Руснаците продали Аляска на американците.
	— На каква цена?
	— За около два цента на акър.
	— Това не е много.
	— Не е.
	„Престани да им изнасяш уроци по история на масата за вечеря“, умоляваше го Виша. Но на момчетата им харесваше, още не бяха достатъчно големи, за да си правят майтап с него.
	— Струва ми се, че Далтън е много безлично име за тази магистрала, не си ли съгласна? Като си помисли човек как биха могли да я нарекат.
	— Магистрала „Призрачно атракционно влакче“?
	— „Призрачно атракционно влакче“, „Влакче на ужасите“?
	— Магистрала „Призрачно атракционно влакче“, „Влакче на ужасите“, „Ледена пързалка“?
	— Именно. Толкова много прекрасни имена, а вместо това са я кръстили на човек на име Джеймс Далтън. Знаеш ли какво е направил?
	— Какво?
	— Инсталирал е сателити около целия Полярен кръг, така че Америка да разбере, ако някой реши да я нападне. Вероятно руснаците, надявайки се да си върнат земята обратно, предполагам.
	Тя се усмихна и той остана доволен. Но се запита дали това беше причината, поради която имаше чувството, че Северна Аляска е враждебна към него. Не беше само заради нечовешкия студ, голота и тъмнина, това място беше граница, където хората не обикаляха със своите покрити каруци, а със сателитите си за следене. Губернаторът беше говорил за екотерористи, въпреки че според онова, което Адиб бе чул, мъжът, стрелял по газопровода, беше просто престъпен пияница, нищо повече. Но те се страхуваха и от обичайните терористични атаки, от хора, които вероятно много приличаха на него самия. Беше чул, че съществуват планове за изграждане на пропускателни пунктове по цялото протежение на магистралата Далтън, както и създаването на специални сили за борба с тероризма, за да защитят една от най-ценните инфраструктури на Америка. Какво ли щяха да си помислят за него, един афганистански имигрант, на някой от въпросните пропускателни пунктове? Единственото нещо, което бе избухвало в ръцете му, бе надуваем балон, но дали щяха да му повярват? Вече се беше научил да не се мотае навън с раница на гърба или облечен в дебело пухено яке.
	— Знаеш ли защо тръбата е разположена толкова нависоко? — попита Руби през машината.
	От едната им страна се виеше тръбопроводът, издигнат на високи подпори. Видя я да се усмихва и разбра, че й харесва да е в ролята на организатор на викторини, който държи отговорите на въпросите в джоба си; момчетата бяха същите.
	— Не, не знам. А ти?
	— За да могат карибу да минават под тях — отвърна тя — когато мигрират, така че да използват същия път, който са ползвали в продължение на хиляди години.
	„За карибу няма пропускателни пунктове и сателитно следене“, помисли си Адиб.
	— Но татко казва, че сондирането на земята може да принуди някои птици да мигрират в погрешна посока и така да се загубят. Все още никой не знае защо се случва.
	— Това е много тъжно.
	— Да.
	Тя се загледа втренчено през прозореца, огромните й зелени очи едва се различаваха под слабата светлина в кабината; сякаш беше изпаднала в транс.
	— Там навън е удивително, нали? — попита тя.
	Ако не беше видял очите й, щеше да си помисли, че се шегува.
	— Често казано, на мен не ми харесва чак толкова — призна Адиб. Ако зависеше от него, щеше да върне Аляска на руснаците, без да им иска и цент в замяна. — Тук няма достатъчно цветове — продължи той. — Спомняш ли си, че малко по-рано слушах Шопен?
	— Да.
	— Музиката му ми помага да си представям, че съм някъде другаде.
	— С цъфнали цветя?
	— Да. Както и други места. — Беше се упражнявал да открива красиви неща в новия си дом в Орегон. — Когато времето е слънчево, отиваме в парка, където има дъбови дървета, не като малките ниски дръвчета тук, а гиганти. Когато слънчевите лъчи се спускат към земята през лятото, най-горните листа променят цвета си от зелено към жълто, все едно че се превръщат в злато.
	Мама не ми позволява да кажа на господин Азизи къде всъщност искаме да отидем. Обеща ми, че тя сама ще го направи, съвсем скоро. Затова ще му разкажа за моите дървета така, както той ми разказа за неговите.
	— През лятото — казвам с помощта на „Магически глас“, — когато си лягам, навън е още светло. И пред прозореца ми са онези дървета… Не ги знам какви са, но са наистина високи и клоните им се докосват. Не можеш да видиш основата им, нито края на клоните, само средата. Всичките тези клони, покрити с листа. Понякога си представям, че между клоните няма въздух, а вода, и аз плувам сред тях, извивам се и се плъзгам през слънчеви пътеки от листа.
	До този момент не съм казвала на никого за моето плуване през дърветата, но господин Азизи ми разказа за неговите дъбове и ми се струва, че чувството е същото. Освен това е приятно да си мисля за тях, за нашите лятно зелени дървета, защото наистина е странно да си обграден с тъмнина през цялото време.
	На екрана ми се изписват нови думи: „Коя е любимата ти музика?“.
	НИКОГА досега не са ми задавали този въпрос. Сякаш е най-тъпият въпрос на света. Може би има предвид барабани или ксилофон.
	— Концерт за пиано номер две на Рахманинов — отвръщам. — Също и Брамс, и „Бийтълс“.
	„Магически глас“ разпознава имената, защото съм ги казвала и преди, но само на себе си, на никого другиго.
	Господин Азизи кимва. Все едно никак не е изненадан.
	— Какво ще кажеш да поспиш малко? — пита ме той. — Изглеждаш изтощена.
	Наистина, ама наистина искам да заспя. Сякаш сънят е точно зад мен, готов да ме отвлече, премятайки тежко одеяло над главата ми.
	— Ще се погрижа за майка ти вместо теб — обещава ми той, така че кимвам и затварям очи, но съм прекалено напрегната, за да заспя, въпреки че ме отвличат с тежко одеяло. Затова започвам да си мисля за Първата симфония на Брамс, защото понякога ми помага.
	Госпожа Брейнбъри, учителката, която организира концертът на арфа, ме запали по него. Миналия срок имахме урок за Брамс, само двете. Тя ми каза, че е научила някои съвсем основни знаци от езика на глухонемите, затова присъствието на специален асистент не ни беше нужно, което наистина ми хареса, защото е много странно цели двама възрастни да се занимават само с мен. Госпожа Брейнбъри явно се беше постарала много с изучаването на жестомимичния език. Много неща ми написа, но и много ми обясни с ръце.
	Била наясно, че не харесвам перкусиите и че ксилофонът бил (тази част ми я написа) _забавен, но не и дългосрочна музикална опция за теб_. После добави, че музиката не е само ритъм, в случай че това ме притеснява? Което беше вярно, наистина ме притесняваше. Каза, че в нея има и каданс*, и хармония, и ниски, и високи ноти. Има картини и истории, и всеки може да си представи своите собствени. Обеща да ми даде картинната си история за Първата симфония на Брамс и тогава аз да реша дали бих искала да й покажа моята. Каза, че това е магическо музикално произведение, което я кара да вижда планини с много гръмотевици и светкавици, красиви и вдъхващи преклонение. Искам ли и аз да опитам?
	[* Каданс (фр.) — темпо, забавено или ускорено. — Бел.прев.]
	Отвърнах й, че аз лично бих избрала боен кораб по време на буря, не планини, защото според мен бойният кораб е по-вълнуващ. И тя въздъхна:
	— Благодаря ти, Руби, отсега нататък и аз ще я виждам по този начин.
	Понякога мама използва израза „голям като боен кораб“. Не познавам друг, който да се изразява по този начин.
	И така, мисля си за Първата симфония на Брамс и си представям онзи огромен боен кораб, сив и могъщ, пробиващ си път сред гигантски вълни, а над него са всичките тези тъмни облаци, същите, които приличат на армия, събрала всичките си сили на края на небето. Има и две чайки, които правят онова, която правят всички чайки — преследват кораба известно време, после се стрелват нагоре в небето. И чайките са високите ноти, онези, които изсвирва направеният от тръстика обой, защото понякога птиците живеят сред тръстиката.
	Когато все още бяхме приятели, попитах Джими коя е неговата любима мелодия, като изключим поп музиката, защото той наистина е музикален и се учи да свири на пиано, а също и на чело, и той отвърна: „Рахманинов, Концерт за пиано, номер две“. Каза ми, че му звучал като улавяне на вятъра със сребърно ласо. И аз си мисля, че сигурно ме е обичал, щом ми е признал това.


>	8

	Издуханият на преспи сняг покрай магистралата я стесняваше до едно-единствено платно. Ясмин усещаше как тъмнината се затваря около тях. На два пъти за малко да заспи, но насила се беше измъквала от дрямката.
	Чу Адиб да пита Руби за музиката и трепна, защото си помисли колко лишен от такт е този въпрос. Но Руби отговори чрез онази ужасна машина и Ясмин почувства как вятърът в нея утихва. Сега дъщеря й спеше, така че не можеше да я попита откъде знае толкова много за този тип музика.
	От две години Руби не беше позволявала на никого да я чуе как говори на глас; категорично отказваше. Ясмин беше опитала всичко и не се отказваше, макар да не обичаше да настоява, и беше бясна, че Мат предпочиташе по-лесния и мек вариант: „Просто я остави на мира“. Специалист след специалист се бяха проваляли, Руби посрещаше всичките им опити със същото мълчаливо безразличие. Един от тях я беше окуражил да си направи профил в Туитър и всеки път, когато постваше нещо, Ясмин усещаше как я пронизва тъга, че дъщеря й разговаря с непознати. Само ако можеше да говори като всички останали, тя щеше да има приятели — Ясмин беше убедена в това.
	Когато Руби изобрази криле с ръце, Ясмин се трогна. Докато пътуваха през тази тъмна нощ, тя си мислеше за знака, изобразяващ „зора“ — кръг, оформен от палеца и показалеца като продължение на ръката, която представляваше хоризонта.
	Ясно си спомняше вълнението на Руби след един от часовете по английски от програмата за надарени и талантливи деца.
	— _Учихме за ономатопея*!_ — беше възкликнала в мига, в който я бе посрещнала пред училищната порта. Ясмин не разбираше защо думи, които звучаха-като-нещото-което-описват озаряваха така ярко лицето на дъщеря й.
	[* Ономатопея (от гръцки: ονοματοποιϊα) — дума, или съчетание от думи, за интерпретиране на звуци от всякакво естество, като най-често обозначава думи, с които се представя даден издаден звук от естествен, а понякога и изкуствен произход. — Бел.прев.]
	— _Езикът на жестовете е една безкрайна ономатопея, мамо. Визуална ономатопея!_
	Ясмин беше поразена от истината в това твърдение.
	Но по-голямата част от света, почти всички, не владееше езика на глухонемите, така че колкото и красив и визуално ономатопоетичен да беше знакът за „ангел“, Руби трябваше да се научи да произнася думата с горното си небце, езика и устните си.
	Не че на Ясмин толкова й се искаше дъщеря й да говори, по-скоро копнееше тя да бъде чута.
	— Добре ли сте? — попита я тихо Адиб, защото знаеше, че е будна.
	Въпреки че трябваше да се концентрира върху шофирането, беше явно, че нарочно е вперил решително поглед напред.
	— Съпругът ви беше ли в Анактуе?
	Гласът му бе добър и Ясмин почувства тежестта на лъжите си.
	— Да.
	— Операторът, който е снимал филм за дивите животни?
	Компютърът на Руби все още беше включен и думите на Адиб излизаха напечатани на екрана. Ясмин затвори лаптопа.
	— Той не е мъртъв.
	Адиб разпозна уплашената убеденост в гласа й.
	— Но на никого не му се занимава да го търси — продължи Ясмин. — Всичко е изгоряло, така че Мат не разполага с подслон, в най-добрия случай може да има палатка, но по-вероятно няма и сигурно ще пострада. Тук е минус двайсет и два градуса, а там, където е той, е много по-студено и не знам колко дълго може да оцелее.
	Адиб не знаеше какво да каже или да направи. Полицаят по радиото беше потвърдил, че операторът е мъртъв.
	— От полицията… — започна той.
	— Те грешат — прекъсна го Ясмин. — Ще ни закарате ли до Дедхорс? Тогава ще можем да хванем самолет до Анактуе.
	Дедхорс беше на повече от триста мили разстояние.
	— Колкото по` на север отиваме, толкова по-опасен става пътят — обясни той. — След кафенето, до което ще стигнем съвсем скоро, няма нищо в продължение на шейсет мили, после идва Колдфут. Осем мили по-натам е разположено едно селце, наречено Уайзмън, но то е отдалечено на три мили от магистралата и шосето до него е затворено от седмици. Следват двеста и петдесет мили сред нищото, даже е по-зле и от нищото. Няма болници, нито какъвто и да било вид медицинска помощ. Ако закъсаме, ако бурята започне по-рано, няма да има жива душа, към която да се обърнем за помощ, защото никой няма да може да стигне до нас.
	— Ние го обичаме.

	* * *

	Ясмин забеляза как Адиб хвърля поглед към заспалата Руби.
	— Между нея и баща й съществува специална близост. Не мога да го обясня както трябва. Руби ще е загубена без него.
	Адиб кимна и Ясмин се запита дали му е позната болката, която едно дете изпитва при смъртта на обичан родител; ужасът от тази загуба; вълните на шока, които не спират да се плискат навън, и липсата на преграда, за да ги ограничи в определен периметър.
	— Ще ми се да можех да я оставя някъде — продължи тя. — Да не ми се налагаше да правя това, но нямам избор.
	Адиб силно й се възхищаваше — на решителността й, на любовта й към съпруга й, на куража й. Освен това тя до полуда обичаше детето си и беше готова на всичко, за да защити малката Руби, той добре го усещаше. Знаеше, че не беше поела лекомислено на това пътешествие. И все пак…
	— Ако вашата жена беше някъде там… — изрече тя. — Какво бихте направили?
	И всичко му се изясни. Защото, да, и той щеше да поиска от някой непознат да го качи в камиона си, независимо от опасностите по шосето, щеше да вземе и момчетата със себе си, ако не съществуваше друг избор, и нямаше да се спре, докато не стигнеше до нея. Нищо нямаше да е в състояние да го убеди в противното.
	Според прогнозата бурята се очакваше след пристигането им в Дедхорс. Главоболието, което все така го тормозеше, не се беше влошило и най-вероятно бе причинено от притеснението, което винаги изпитваше, когато караше по тази магистрала. Той беше един от най-опитните шофьори, вероятно най-предпазливият не само защото трябваше да се грижи за своя собствен камион, но и защото по природа си беше невротик. Ако имаше човек, който да е в състояние да ги закара живи и здрави до Дедхорс, това беше той.
	— Ще чуя следващата прогноза — каза той. — Ако е сигурно, че ще стигнем до Дедхорс преди бурята, ще ви закарам дотам.
	— Благодаря ви.
	Той й се усмихна.
	— На майка ми много щеше да й е приятно да се запознае с вас.
	Какво ли щеше да си помисли за жена, която беше учила астрофизика? Която беше готова да прекоси Северна Аляска посред зима от любов към съпруга си? Щеше да разпери ръце във въздуха, гривните й щяха да издрънчат, очите й щяха да се разширят от възторг и цялото й същество щеше да се изпълни с удивление.
	Майка му беше починала три месеца преди да напуснат Афганистан и да потърсят убежище в Съединените щати. Тя щеше да е убедена, че искането на политическо убежище го превръща в една от онези откачалки от нейните любими романи на Дикенс. И именно така се отнасяха хората с него, когато не се притесняваха, че може да ги вдигне във въздуха. Майка му не би си представила нещата именно по този начин.


	Спряхме и ярката светлина е включена. Бързо отварям „Магически глас“. Мама показва картата на господин Азизи и двамата говорят за Анактуе. Значи му е казала и той се е съгласил! Знаех си, че ще се съгласи! И сега мама изглежда различна.
	Тя казва, че има река и че след около двеста и трийсет мили реката извива към това шосе. Проследява линията й с пръст по картата.
	— И после тръгва на север, още около трийсет и пет мили, чак до Анактуе. — Пръстът й докосва точката, отбелязваща селото, сякаш е някаква скъпоценност.
	Господин Азизи вметва, че някой трябва да е построил шосе, което да свързва реката с магистралата Далтън. А и речният път, който подминахме, се ползва за целите на една сондажна компания, така че сигурно е проверен за безопасност. Твърде рисковано би било за нас да тръгнем по път, който никой не е проверявал. Той продължава да казва „ние“ и „нас“ и това ме прави щастлива; независимо от факта, че не можем да пътуваме през реката, което е по-краткият път, господин Азизи все пак ще ни помогне да стигнем до татко. Казва, че ще спрем при кафенето, за да се заредим с допълнително храна и вода.
	Сега вече знам, че всичко ще е наред, затова затварям очи и отново заспивам.


	Беше достатъчно Мат да каже: „Ще се…?“, за да е наясно тя с края на въпроса и да отвърне бързо: „Още не“. Той възразяваше, че просто иска да знае дали тя ще… му подаде бирата/престане да вдига такъв шум/погледне нагоре към това прекрасно небе/спре да дърпа завивката към себе си/го целуне, но местата, които избираше, го издаваха и всеки път, когато си организираха пикник на плажа или пиеха кафе в заслона за следене на птици, или се наслаждаваха на нощното небе, на ясното дневно синьо небе или небе с какъвто и да е цвят и по което и да е време, и почти винаги, когато се любеха, тя знаеше, че той ще я попита: „Ще се…?“.
	Мат не се отчайваше, когато чуваше нейното „Още не“, дори не се разочароваше. Закален от предишния си любовен опит, той не приемаше отказа за окончателен. Смяташе, че Ясмин иска да го опознае по-добре, което беше в реда нещата. Тя трябваше да е наясно с всичко, което се отнасяше до мъжа, за когото щеше да се омъжи, преди да се обвърже до живот с него; без да разбира, че всъщност е точно обратното.
	Ясмин беше сигурна, че иска да се омъжи за него от мига, в който бе обгърнал лицето й с длани и й беше казал: „Виждам те“; искаше той да я погледне в лицето и отново да й каже тези думи, и да е напълно наясно какво вижда. Но се страхуваше, че това не е възможно.


	Адиб паркира край мобилното кафене; Руби все още спеше. Кафенето беше отворено тази зима от един млад шофьор, който разбираше, че колегите му имат нужда от компания, преди да продължат с дългото си пътуване на север, и от място, където можеха да си разменят истории за бойните си подвизи с приятели на връщане към Феърбанкс. Адиб никога не спираше, когато пътуваше обратно към дома.
	Сега беше доволен, че ще си почине от карането. През последните пет мили имаше моменти, в които беше почнал да вижда размазано. Явно беше по-уморен, отколкото предполагаше. Колебаеше се дали трябва да излиза навън, студът само щеше да засили главоболието му; _Замръзване на мозъка!_, викаха момчетата му, когато ядяха сладолед, и се хващаха за главите. Студът не беше препоръчителен при главоболие.
	Паркингът беше зает от два камиона на „Соагил Енерджи“, които превозваха тръби, една ФБФ цистерна и три камиона на „Ам-Фюълс“ със сглобяеми къщи. Адиб предположи, че камионите на „Ам-Фюълс“ пътуват на юг, към Феърбанкс, защото, ако се съдеше по вида на сглобяемите къщи, те бяха прекарали доста време в Аляска. Когато паркира, шофьорите от „Ам-Фюълс“ влязоха в камионите си и, както беше предположил Адиб, поеха към Феърбанкс.
	Обеща на Ясмин, че ще наглежда Руби, докато тя отскочи до тоалетната и купи храна.
	Преди да излезе от камиона, Ясмин си сложи арктическата парка, маската за лице и дебелите ръкавици с един пръст. Въпреки това студът я шокира; сякаш се беше гмурнала в ледено езеро. Помириса въздуха и после разбра, че е заради липсата на миризми. Зачуди се дали обонянието й не бе престанало да функционира нормално — усещаше как косъмчетата в носа й замръзваха — или може би това се дължеше на факта, че при такъв студ никакви молекули не биха могли да се разпространяват из въздуха.
	В кафенето беше топло, вътре миришеше на кафе и пот. Около двете пластмасови маси бяха насядали шофьори, а снегът от ботушите им се топеше и образуваше вадички по пода. Усещаше впитите в себе си погледи, докато купуваше напитки и сандвичи от срамежливия млад сервитьор. Докато той ги опаковаше и ги слагаше в торба, тя го попита за Анактуе. Може би някой от присъстващите знаеше нещо.
	— Това е онова място от новините, нали? — попита я той. — Ескимоското село, което изгоря до основи? Държали са горивото точно до къщите си.
	Един шофьор с огромен корем се обърна към нея:
	— Не става ли дума за онова място, което е разположено директно върху огромни залежи от шистов нефт?
	Някакъв мъж от другата маса също се обърна, така че сега в разговора взеха участие и двете маси.
	— Чух, че им били дали лаптопи на „Макинтош“ само за да могат да прочетат документацията на „Соагил“.
	— И аз го чух — включи се трети. — А също и че биха могли да спечелят по сто хиляди долара всеки. Достатъчно, за да си купят по едно цяло стадо проклети карибу.
	— И въпреки това местните жители не са се съгласили с фракинга? — попита Ясмин.
	— Точно така — отвърна един от мъжете.
	Срамежливият сервитьор се обърна по-скоро към шофьорите, отколкото към нея:
	— Преди два месеца срещнах един инуит, който беше от Анактуе, но работеше на кладенците на „Соагил“ в Прудоу Бей. Каза, че ще го уволнят, ако семейството му не подпише документ за съгласие. — Младежът обходи с поглед всички наоколо, сякаш се изненадваше, че е говорил толкова дълго.
	— Значи работят на кладенците в Прудоу Бей, за да се издържат? — попита Ясмин само за да поддържа разговора.
	— Да, много от тях продължават да ловуват, а някои почти напълно се изхранват по този начин, но все пак имат нужда от пари, за да си купуват снегомобили, гориво и други такива. Така че през зимата работят на кладенците.
	— Губернаторът каза, че след случилото се компаниите за фракинг няма да пуснат сонди в земите на Анактуе — подхвърли Ясмин. — От уважение към жертвите.
	Мъжът с огромния корем се приведе напред.
	— Да бе, да. Все едно да повярваме, че туристите идват в Аляска заради слънчевото време.
	Чу се хлопване на врата. Ясмин се обърна. Беше Руби, обляна в сълзи, с отчаяно изражение на лицето и разкопчана парка. Ясмин се спусна към нея и я повлече към вратата. Даваше си сметка, че шофьорите ги следват; един от тях закопча якето на дъщеря й и й сложи маската, за да предпази лицето й от студа. Единственото защитно средство, което Руби си беше сложила, както се полага, бяха ръкавиците.
	Адиб лежеше приведен над волана, загубил съзнание.
	Двама от шофьорите успяха да го измъкнат от кабината на тира и да го пренесат в кафенето.


	Целият свят се размаза пред очите му и не искаше да се върне на фокус, после Адиб загуби равновесие и установи, че не може да преглъща. Беше почувствал мънички ръчички около себе си, детски ръчички, но неговите момчета бяха на две хиляди мили разстояние от него. Беше се опитал да отвори уста, но не бе успял да каже нищо.
	Тогава осъзна защо мрази това заледено шосе, защо се беше страхувал истински от него. Защото ето как завършваше то — голо шосе, отвеждащо към тъмната празнота; ето защо така силно беше копнял за цвят.
	После го обгърнаха по-силни ръце и го измъкнаха от топлото на студа. И после отново стана топло. Някаква жена му говореше. Надяваше се да е Виша. Казваше му, че ще го отведат в болница във Феърбанкс, че някакъв шофьор ще го закара. Но Феърбанкс беше в обратната посока. Тогава си спомни слабата грациозна жена и нейното дете, и какво щеше да направи тя. Трябваше да я предупреди за пищящите ветрове и убийствения студ, и да й каже, че лавините са способни да затрупат движещ се камион и че дори в четирийсеттонен тир с осемнайсет колела като неговия човек не е нищо повече от бедно, оголено, набучено с вилици животно, и че е опасно за нея и за малкото й момиченце, но не можеше да отвори уста, за да произнесе думите.
	Чу я да му казва, че слага чек в джоба на якето му и че ако нещо се случи с камиона, тя ще се погрижи ремонтът да бъде заплатен. После усети или си помисли, че усети устните й върху челото си.
	Сети се за добрата си, интелигентна, храбра майка, неговата майка с подрънкващите при всяко вълнение гривни, с нейната нежност и любов към поезията; за него бе напълно естествено да стане преводач в Американската армия. Но трябваше да помисли за последствията. Трябваше да напуснат много набързо. Бе изпитал облекчение, че майка му почина, така че не му се наложи да я остави. Чувството на облекчение бе ужасно. Около него имаше мъже със загрижени сурови лица, държаха се мило, най-накрая му предложиха убежище.


	Събудих се, защото господин Азизи почти падна върху мен. Беше силно пребледнял, а очите му затворени. Напечатах на „Магически глас“, че трябва да се събуди, но той не ме чу, а аз нямаше как да усиля звука повече. Опитах се да му говоря високо, усещах вибрациите на звуците в гърлото си, така както се опитваше да ме учи моят терапевт, но нямаше никакъв ефект и аз не знаех дали е поради факта че не мога да говоря като останалите, или защото той просто не може да ме чуе. После го прегърнах, за да се опитам да го изправя до седнало положение, да му помогна да се почувства по-добре, но силите ми не стигнаха. Бързо навлякох парката и ръкавиците си, но с ръкавиците не успях да вдигна ципа на якето. Отворих вратата, която беше наистина тежка, и хукнах да търся мама.
	Двама мъже носят господин Азизи към един камион, друг е намерил одеяло, с което го е завил. Имам чувството, че сме прекарали цяла вечност сами: мама, аз и господин Азизи, а сега вече не сме, и хората, които човек би взел за груби и резки, защото имат вид на такива, всъщност изобщо не са.
	Камионът с господин Азизи потегля обратно към Феърбанкс. Мама казва, че той ще се оправи, щом стигне до болницата. Мисли, че е прекарал лек удар, но състоянието му се подобрява. Смятам, че е права, защото точно преди да го отведат, господин Азизи леко повдигна ръка, все едно искаше да ни махне за довиждане, а когато бяхме сами в камиона, не можеше дори да помръдне, така че и според мен сега е малко по-добре.
	На паркинга няма светлини. И е много, много студено, все едно някаква ледена пързалка се е извила около теб в огромен леден чаршаф. Мама ми каза да изчакам в кафенето, но аз искам да се уверя, че господин Азизи е добре. Задните светлини на камиона, в който го внесоха, са червени и аз следвам тези малки червени светлини, докато изчезнат от погледа ми и наоколо отново се възцари тъмнина.
	Не мислех за татко.
	Мислех за господин Азизи, не за татко.
	А трябваше да мисля и за татко.
	Даже повече за татко, защото сега господин Азизи ще се оправи, ще го заведат в болницата, а дотогава ще е в хубава топла кабина и хората са го завили с вълнено одеяло, а татко може да няма никого около себе си. И не знам дали има одеяло. Трябва да стигнем до него. Но как ще стане това без господин Азизи?
	Останалите шофьори, мама и аз се връщаме обратно в кафенето, за да се стоплим, и аз очаквам мама да помоли някого да ни закара при татко. Стоя права, за да мога да наблюдавам устните й. Тя им казва, че изчакваме нашата група, за да стигнем с нея до Полярния кръг.
	Но защо им казва това? Един от тях изглежда така, сякаш не й вярва, пита я нещо, а тя му отвръща и сега той изглежда убеден.
	Шофьорите си тръгват и аз изтичвам след тях на студа, защото искам някой да ни закара при татко.
	Мама хуква след мен. Хваща ме и ме спира, за да не продължа по-нататък.


	Прегърнала здраво Руби, Ясмин наблюдаваше как камионът, каран от мъжа с големия корем, излиза от паркинга и поема на юг по магистралата. Другите шофьори включват фаровете си. Бяха й казали, че всички се прибират у дома. Трябваше да стигне по някакъв начин при Мат, но дали не трябваше да помоли някой от връщащите се обратно във Феърбанкс мъже да вземе Руби със себе си? Риторичните въпроси се въртяха като примка в главата й, последвани от логични отговори, защото как би могла да повери Руби на грижите на някакъв непознат? При положение че Руби не можеше да помоли никого за помощ? И не можеше да се обади на майка си, ако се наложеше? А Ясмин не можеше да говори с дъщеря си, за да провери дали е добре? Налагаше се да задържи детето при себе си.

	* * *

	Всички камиони се отдалечават; чифтове и чифтове червени светлинки, връщат се там, откъдето ние идваме. Значи затова мама не ги помоли да ни закарат при татко. Останал е само тирът на господин Азизи. Сега, когато светлините им вече ги няма, сякаш е още по-студено. Мъжът от кафенето си стои вътре и ние сме сами тук, навън.
	Мама се качва в кабината на господин Азизи и ми подава ръка, за да ми помогне да я последвам. Не е заключено или нещо от този род, така че тя влиза вътре, аз също и двете затваряме вратата. Господин Азизи е оставил ключовете си. Мама сваля ръкавиците и включва двигателя. Топъл въздух ни удря в лицата.
	Свалям своите ръкавици, за да мога да печатам. Лаптопът ми е отворен на „Магически глас“ от момента, в който се опитвах да събудя господин Азизи.
	— Как ще стигнем до татко?
	Мама седи на шофьорското място; дръпва някакъв лост и седалката се изстрелва напред.
	— Аз ще карам — отвръща тя.
	Сигурно се шегува, но я виждам, че включва фаровете.
	У дома кара тойота аурис, която е доста малка и в нея едва има място за покупките от супермаркета, а сега заявява, че ще кара този УЖАСНАУТУС МЕГАТРОН камион с цяла къща на него!
	Толкова е по-различна от обичайното. Нормалната ми майка е малко вманиачена в разни неща, като това дали униформата ми е изгладена и дали домашните ми са написани навреме, и поддържа всичко в ред.
	Сега долавям в лицето й нещо, което не съм виждала преди, все едно вече не е моята майка.
	Тя премества скоростния лост и аз се засмивам, защото ще намерим татко; веднага!
	Може би ще успеем да стигнем с камиона чак до Анактуе, татко ще види как мама кара и ще си помисли, че е удивителна! Страхотната мама!
	— Татко няма да повярва — казвам, а лицето ми е приело възклицателно изражение, защото по „Магически глас“ няма как да показваш каквито и да било изражения.
	— Дали господин Азизи ще се разсърди, че сме му взели камиона?
	— Мисля, че ще разбере — отвръща мама.


	Тя провери дали предпазният колан на Руби е добре закопчан, после натисна педала на газта. Излезе от паркинга и подкара на север по Далтън.
	Това беше просто шосе. Малко повече от триста мили до Дедхорс. Можеше да го направи. Намираше се в специално адаптиран камион със загрято гориво и газ във въздуха под налягане в спирачките, и специализирани филтри, освен това разбираше механиката на управлението му. Знаеше, че Адиб е заредил с достатъчно гориво от Феърбанкс, което щеше да стигне до Дедхорс. Нямаха телефон, сателитният телефон на шофьора беше останал у него, но все още разполагаха със сателитния му предавател, така че лаптопът на Руби беше свързан с интернет; имаха и радиостанция.
	Собственикът на кафенето беше единственият човек, който би могъл да я види как взема камиона, но тя беше почти сигурна, че младежът не гледаше през прозореца към паркинга, след като дори не бе излязъл да наблюдава драмата с Адиб. Нямаше транспортна компания, която да потърси превозното си средство в този момент, тъй като то беше притежание на Адиб. Може би дори щеше да успее да достави мобилния дом в Дедхорс, преди собствениците му да са научили, че без да иска, го е задигнала заедно с камиона; ако беше възможно човек да задигне цяла сглобяема къща, за която тя вече знаеше.
	Трябваше да бъде реалист. Беше само въпрос на време някой да забележи и да докладва. Полицаите щяха да я арестуват за кражбата на камиона или товара му, или защото е карала, без да има нужната шофьорска категория, или че е престъпила някакъв друг закон, а тя беше сигурна, че е нарушила много закони, не само един. Просто не можеше да допусне това да се случи. Не и преди да стигне до Мат. Нека тогава полицията да я арестува, да я вкара в затвора или да направи каквото си поиска; стига веднъж да стигне до Мат.
	Сгодиха се близо две години след първото му предложение. Предния ден беше останала при него в апартамента му край реката, който бе купил с помощта на родителите си. Майката и бащата на Мат бяха практични и разумни адвокати от средната класа и според Ясмин бяха страхотни, но въпреки това беше подкачила приятеля си:
	— _Значи, и теб са те открили под черницата?_
	— _Годината явно е била особено плодоносна._
	Въпросната съботна сутрин се разхождаха по покрития с нападали листа тротоар — по стените нямаше графити, нито съобщения от полицията, търсеща свидетели на престъпления; единственият шум, който ги притесняваше, идваше от въздушния път към „Хийтроу“.
	Купиха си обяд от топлата витрина и вървяха към една будка, за да си вземат и вестник, когато някаква кола — неподходящият вид кола, евтина, очукана — изфуча надолу по тясното шосе, последвана от писъка на сирени. Колата се озова на тротоара и застрашително приближи към Ясмин. Мат бутна приятелката си настрани и застана пред нея. Един стълб на улична лампа пое по-голямата сила на удара, така че той се отърва само със счупено рамо и спукани ребра.
	На следващия ден Ясмин намери изминалия дълъг път пръстен в джоба на якето му, което миришеше на ментови бонбони, цигари и — странно — на химикалки, и го сложи на пръста си.
	Всички смятаха, че героичната постъпка на Мат е причината за пръстена на пръста й, както когато принц Алберт беше поел куршума вместо Виктория и бе спечелил място за бюрото си до нейното.
	През първата година от брака им тя го придружи на първата му снимачна командировка, а той обикаляше с нея по обсерватории и споделяше ентусиазма й, и положи много усилия, за да разбере докторантурата й. Животът им в апартамента край реката беше низ от късни нощи с Мат и приятели, и с любене, и с ранни забързани утрини, и с нова работа, а после Ясмин забременя и сякаш животът се разпъна до самите си граници. През времето, което бяха прекарали като семейство, тя усещаше как любовта им един към друг става по-голяма и по-наситена; метална топка в ядрото на Земята, четири хиляди мили под тротоарите, плажовете и блатата, из които бродеха, която й служеше като котва.
	И вече не беше безтегловно самотна.


>	9

	През първите няколко мили Ясмин действаше под влиянието на адреналина, чистото хладнокръвие и известно чувство на авантюризъм, но докато все повече се отдалечаваше на север, безкраят на арктическата пустош ставаше все по-потискащ, а изолацията им й действаше все по-притеснително. Трябваше да продължи да управлява този огромен камион още триста мили върху леда.
	Направи остър завой и някакви фарове — внезапни и заслепяващи — я удариха в очите. По единственото платно, право насреща им, се носеше камион. От дясната страна на шосето се спускаше стръмен склон. Чу как от гърлото на Руби се изтръгна подобен на писък звук. Последва остро остъргване на метал о метал и камионът им се разтресе, но по някакъв начин двата гиганта успяха да се разминат. Сърцето й биеше гневно бързо. Руби повърна до нея.
	Шофьорът на другия камион се свърза по радиостанцията, гласът му бе натежал от гняв:
	— Кой, по дяволите, си ти? Защо не съобщи къде се намираш на проклетото шосе? Нали за това е тъпата радиостанция!
	Ясмин беше чула как Адиб съобщава местоположението си по радиостанцията, но не се бе сетила да направи същото. Тя се обърна към Руби:
	— Съжалявам, миличка. Ще спрем при първа възможност, за да се преоблечеш.


	Помислих, че онзи гигантерически камион ще ни удари. От притеснение повърнах и сега в кабината вони. Открехвам прозореца и смразяващият въздух нахлу вътре като оса. Отстрани на шосето се вижда голяма отбивка. Мама завива натам и включва лампите в кабината ни, за да се виждаме както трябва. Взема куфара ми, който е на леглото над седалката на господин Азизи.
	— Наистина съжалявам — казва тя. — Вината е изцяло моя. Дай да те преоблечем.
	От парното струят вълни топъл въздух. Не свалям бельото си, защото е чисто, но ще облека нов арктически гащеризон от полар, който татко нарича „вълнена мечка“. Какъв късмет, че мама се е сетила да вземе резервна вълнена мечка. Винаги мисли за такива неща.
	— Ако искаш да използваш портативната тоалетна, сега е моментът — осведомява ме тя.
	И въпреки че в кабината сме само двете, пак ме е срам донякъде. Тя си обува скиорска грейка и слага парка над останалите си дрехи.
	— Мисля, че трябва да помолим полицаите да намерят татко — казвам, защото, ако гигантическият камион ни беше размазал, нямаше да има кой да отиде да прибере баща ми.
	Преди не предложих да поискаме помощ от полицията, защото мислех, че ако мама тръгне да го търси, татко ще види колко много го обича (защото аз знам, че тя наистина го обича, но той може и да не е наясно с този факт, тъй като напоследък му беше много ядосана).
	Но въпреки това сега можем да му кажем, че се е опитала. Не е нейна вината, че на господин Азизи му стана лошо и ни се е наложило да се обърнем към полицията. И така татко пак ще разбере, че тя го обича.
	Мама никога не е карала такъв камион. Знам, че е супер умна, но мисля, че това е наистина трудна работа.
	— Не можем да поискаме от полицаите да намерят баща ти — отвръща ми мама.
	— Но те ще са по-бързи, може да имат хеликоптер или самолет и…
	— Те мислят, че баща ти е загинал в пожара.
	Навън е черно. Съвсем черно. Все едно че някой е сложил черна пластмасова торбичка пред лицето ми.
	— В полицията грешат, Руби.
	Искам татко да ме прегърне и да ми говори, и да ми чете приказки, и да ми каже, че един ден ще имам много приятели, защото най-сетне ще ме опознаят.
	_Животът е нещо като кораб и понякога може да имаш усещането, че плуваш сама, но не е така, защото аз съм с теб. Както и мама. И един ден ще имаш цял куп приятели и свое собствено семейство. Ще се превърнеш в океански лайнер, като „Кралица Мери“._
	Но аз просто си искам татко.
	— Баща ти не е мъртъв — уверява ме мама с жестове по същото време, по което и аз й казвам:
	— Татко не е мъртъв!
	Знакът за „мъртъв“ е обтягане на пръстите напред, все едно че са дуло на пистолет и все едно че стреляме една по друга.
	Сега плача. Опитвам се да не го правя. Това, което казах за едновременната размяна на едни и същи жестове, не е вярно, мама го направи малко по-рано от мен.
	— Ще стигнем до него, нали, мамо?

	* * *

	Ясмин забеляза неприкрития ужас, изписал се по лицето на Руби при мисълта, че може да загуби баща си.
	— Да — увери я тя. — Ще стигнем до него. А аз ще съм много по-внимателна и ще използвам радиостанцията.
	Тя си сложи предпазните очила, после нахлузи огромните си арктически ръкавици върху тънките памучни подплати и излезе навън, като побърза да затвори вратата, за да не изстине Руби.
	Как може да е толкова тъпа, толкова безразсъдна? Излишно беше изложила детето си на опасност. От този миг нататък щеше да държи радиостанцията непрекъснато включена, да я използва и да следва безпрекословно всяка стъпка, която беше наблюдавала да предприема Адиб.
	Мама отиде да изхвърли вонящите ми дрехи, а аз изпращам имейл на татко.
C>
	До: Matthew.Alfredson@mac.com
	Тема: ПИШИ НИ!
	От: Ruby.Alfredson@hotmail.co.uk

	Скъпи татко,
	Моля те, моля те да ни пишеш! Каквото и да е. Само да знаем, че си добре. Мама и аз идваме да те вземем с един камион.
	Обичам те много, ама много!
@	Птицечовчицата
C$
	Ясмин беше оставила фаровете включени и сега те осветяваха този импровизиран паркинг, странно нелеп в снежната пустош. Видя табела: ПОЛЯРЕН КРЪГ. Сигурно беше място за паркиране на туристите през лятото, макар да се съмняваше, че дори и тогава идваха много посетители. Не беше мислила за Космоса от много години, но тук беше невъзможно да не го прави, в този известен кръг около земното кълбо; приближаваха самия връх на планетата.
	Хвърли пропитите с повърнато дрехи на Руби в една кофа за боклук; нейна беше вината, че дъщеря й се уплаши до смърт. Уязвимостта й беше докоснала оголен нерв в душата й и тя си бе спомнила колко безпомощна изглеждаше Руби, когато се роди; колко ужасена беше самата тя, че няма да може да се грижи за нея както трябва; че е напълно неадекватна; а страховете й се бяха усилили допълнително, когато й казаха, че бебето й е глухо.
	Пред очите й изплува спомен, особено ярък в тъмнината. Не беше се сещала за това от десетилетие, но имаше чувството, че й се бе случило само преди няколко минути. И друг път я беше обземало чувството, че времето не е права, а крива линия, която се извива навътре към себе си, с настоящи емоции, намерили своето копие в миналото.
	Късно през нощта. Двамата бяха в спалнята и тя хранеше двуседмичната Руби; косичката й беше мека като пух от глухарче; телцето й — неразгъната запетайка. Мат спеше в леглото на няколко крачки от тях. Ясмин дръпна завесите и погледна навън през прозореца. Звездите се мержелееха на фона на светлинния ореол, който градът хвърляше върху нощното небе, и тя трябваше да напрегне взор, за да ги види. Изведнъж мъката по майка й я прониза толкова остро, че тя потрепери и стресна бебето, което разпери мъничките си ръчички и крачета като морска звезда.
	Притисна телцето на дъщеря си до себе си, гледаше как миниатюрните й пръстчета се свиват и отпускат около палеца й. Ясмин загърна и двете им с пеньоара си, докато отдавнашната болка си проправяше път обратно към настоящето. Беше безсилна пред нея.
	Насред зимната тъмнина и минусовия студ на Полярния кръг тя си спомни за меката вълна на своя пеньоар, за капчицата кърма на брадичката на Руби, за отметнатата й назад главичка, докато заспиваше, за ритмичното дишане на Мат и за обзелото я чувство, че се носи някъде далеч, далеч от всичко, което е добро и стабилно, объркана и без посока, а Мат вече не беше в състояние да я закотви към щастието и спокойствието.


	Дръпвам парката на мама и все едно докосвам ледени кубчета.
	— Добре ли си? — пита ме тя и аз кимвам, но истината е, че не съм добре, защото татко не е отговорил на имейлите ми.
	— Моето храбро момиченце — казва ми мама. После сваля ръкавиците си, протяга ръка и стиска леко моята. Сякаш пръстите й ми казват нещо наистина хубаво, без да го изразяват с думи. Обикновено това повдига духа ми. Дори когато в училище са се случили ужасни неща, като например когато хората се преструват, че говорят, за да проверят дали ще се усетя, че всъщност не казват нищо, щом мама ме вземе след часовете и ме поведе за ръка по обратния път към дома, от това веднага ми става по-леко. Не тотално добре, просто добре. И сега имам чувството, че двете вървим към къщи, така че не ми се налага да мисля поне за известно време.
	Усещам малката издатина на халките върху дланта си.


	Ясмин включи радиостанцията, възвърна самообладанието си и подкара отново камиона в чернотата. Излезе от паркинга на Полярния кръг и пое на север.
	— Може ли да ти проверя пощата, мамо? — попита я Руби през „Магически глас“. — В случай че татко ти е писал.
	— Няма да ми е писал, миличка.
	— Вероятно е взел назаем някой лаптоп. Той позволява на всичките си приятели да използват неговия терминал, така че ще разполага с точния софтуер. И терминалът със сигурност ще е с него.
	— Проверих имейла си, преди да потеглим.
	Докато чакаха във Феърбанкс, тя беше прехвърлила електронната си поща, но, разбира се, никой от имейлите не беше от Мат. Беше изхвърлила всички съобщения в кошчето. Преди не беше осъзнавала колко време губи покрай неща, които в крайна сметка са боклук.
	— Но това беше преди няколко часа, мамо. Моля те?
	— С нищо няма да помогне.
	— Моля те?
	— Добре.
	Защото Руби щеше да повярва единствено на собствените си очи.
	Намираха се на върха на стръмен наклон; не знаеше колко дълго ще се спускат надолу, защото беше прекалено тъмно, за да се види краят му. Започна леденото снижаване. Искаше й се да може да се движи сантиметър по сантиметър; през цялото време използваше спирачките, но й беше нужно да набере достатъчно инерция, която да ги изстреля до върха на следващия склон, без да се плъзнат отново надолу. Безконтролното движение назад щеше да е по-опасно.
	Докато караше надолу, тя си спомни как веднъж беше уловила Мат да я гледа, докато глади салфетки; раздразнението и тъгата по лицето му, преди рязко да се извърне настрана, защото според него тези домакински задължения бяха абсурдни и ненужни. Съпругът й не разбираше, че не е обсебена от гладенето, миенето на чинии или сервирането на два вида зеленчуци, ставаше дума за създаването на ред и стабилност. Чувството й за сигурност се градеше върху мъничките детайли като раирана изгладена салфетка.
	В началото й се подиграваше заради тази новоизникнала компилация от Марта Стюарт и мисис Тиги-Уинкъл* заради защитната униформа на домакинска богиня, после стана сериозен и угрижен. Предложи да се грижи за Руби, за да може жена му да се върне към работата си на научен сътрудник по астрофизика, но Ясмин искаше да се посвети на дъщеря си и вече не гледаше към звездите.
	[* Героиня на Биатрикс Потър, таралеж-перачка, която живее в малка къщичка в Езерната област и снабдява всичките си съседи животни с чисти дрехи. — Бел.прев.]
	Веднъж Мат беше подхвърлил, че тя сигурно се опитва по някакъв начин да компенсира глухотата на Руби. Но това съвсем не беше вярно и Ясмин се бе ядосала, че е възможно мъжът й дори да си помисли подобно нещо.
	Ясно чу кавгите им, втъкани в тъмнината — маса от дребни спорове, накъсани от продължително мълчание.
	Беше ядосана през по-голямата част от времето и често — заради дреболии. Сега, като погледнеше назад към себе си, си даваше сметка, че раздразнителността й бе като безформено палто, прикриващо самотата, но не старата самота, с която беше живяла след смъртта на майка си, дори не и някаква по-зряла нейна версия, а нещо по-различно и по-жестоко.
	Продължаваха да летят надолу и Ясмин си помисли, че сигурно е набрала нужната скорост, даже малко повече от необходимото, така че натисна спирачката. Но камионът не забави и сякаш започна да пада надолу по склона. Натисна спирачката още по-силно и пак не се промени нищо, а четирийсеттонният тир продължаваше да набира скорост. Убийственият закон на физиката ги караше да се движат все по-бързо и по-бързо. Тя се изправи и отпусна цялата си тежест върху педала; никаква промяна, камионът бе извън контрол. Даваше си сметка за нарастващата скорост. Скоро щяха да се преобърнат или да катастрофират. Сграбчи радиостанцията и изкрещя в нея:
	— Не мога да спра!
	От другата страна долетя спокоен глас:
	— Напомпи ги. Напомпи спирачките.
	Ясмин натисна педала, отпусна крак, после отново го натисна и отпусна, и пак, и пак. Камионът забави. В устата си усещаше сухия вкус на страха. Възвърнала контрол над превозното средство, тя успя да стигне до върха на хълма.
	Руби продължаваше да прави опити да влезе в електронната й поща и не си даваше сметка за току-що преживяната опасност.
	Бавният спокоен глас отново прозвуча по радиостанцията:
	— Добре ли си там, госпожо?
	— Да. Благодаря ви. — Гласът й беше напрегнат.
	— Трябва да изпомпиш до сухо спирачките, иначе не работят.
	— Благодаря ви — каза тя отново. Щеше да продължи да благодари на човека отсреща, който и да бе той.
	— Няма защо.
	Помисли си, че разпознава спокойния бавен глас на един от шофьорите, които бяха отказали да я вземат в един от гаражите. Сега разбираше защо и шофьорите, и диспечерите буквално й се бяха изсмели в лицето, когато беше споделила с тях идеята си двете с Руби да пътуват по тази магистрала напълно заслужен и всъщност доста овладян отговор. Не бяха жестоки или неотзивчиви, просто — реалисти.
	— Внимавай, чу ли?
	— Благодаря ви. Да.
	По радиостанцията се разнесе друг глас:
	— С кого си бъбриш, Коби?
	— Още не са ни се представили — отвърна шофьорът, наречен Коби със своя премерен, изпълнен със съчувствие глас. — Но ако се съди по акцента й, трябва да е англичанка и предполагам, че е същата госпожа, която днес следобед искаше да я вземем до Дедхорс…
	Ясмин не каза нищо.
	— Някой ви е дал под наем камион? — изкикоти се Коби. — Кой би повярвал!
	— Има шофьорска книжка, надявам се? — попита другият глас.
	— Не може да няма.
	Ясмин не знаеше какво да каже и понеже продължи да мълчи, истината започна да се изяснява.
	— Мили боже! — възкликна вторият шофьор. — Ако не си карала такъв камион, трябва да спреш. Отбий на някое безопасно място. Схвана ли, госпожо?
	Представи си го с огненочервена коса и лунички, разтревожен и ядосан, но не и агресивен.
	— Трябва да стигна до Дедхорс. Съпругът ми е изчезнал и трябва да го намеря.
	— Това не е ли работа на щатската полиция? — попита Коби.
	Ясмин не отвърна.
	— Пътят ще те убие — намеси се шофьорът с огненочервената коса. — Или ти ще убиеш някого. Трябва да отбиеш.
	— Не — твърдо отвърна Ясмин. — Не и преди да съм открила съпруга си.
	— Май не схващаш, мадам — рече червенокосият. — Не е безопасно да си на това шосе. Не само за теб, но и за нас. Ще предизвикаш някоя катастрофа. Или камионът ти ще се повреди и това ще забави всички ни, а наближава и буря, което също не е безопасно.
	— Наистина съжалявам. Но някой трябва да стигне до мъжа ми и в момента този някой съм аз.
	— Предполагам, че си един път жена! — възкликна Коби с добрия си глас. — Най-малкото, което можем да направим, е да те докараме цяла до Дедхорс. Къде се намираш?
	Ясмин провери маркировката встрани от шосето, която показваше милите от началото на магистралата Далтън.
	— На MP 117 — осведоми ги.
	— Най-добре е да научиш някои от основните правила на пътя — каза Коби. — Първо, големите камиони са с предимство. Какво караш?
	Не искаше да си признае, че е в тира на Адиб; че всъщност не е взела машина под наем, което предполагаше някакви документи и застраховка, а просто я беше задигнала.
	— Четирийсеттонен тир с осемнайсет колела — отвърна, спомняйки си, че Адиб й го беше описал така.
	— Добре, това е голям камион, но на пътя може да има и по-големи, така че им даваш предимство. Във всеки друг случай ти си тази, която се движи с предимство на север. Погрижи се предните фарове и задните светлини да са чисти. Ще се налага от време на време да спираш, за да изстъргваш мръсотията. Изпускам ли нещо?
	— Никога не спирай там, където не могат да те видят — добави червенокосият водач. — Мостове, завои, хълмове. Не преставай да ползваш огледалото за обратно виждане и ако забележиш някого зад себе си, не спирай внезапно.
	— Ако закъсаш, излез от шосето и изстреляй сигнални ракети.
	В разговора се включи и трети глас.
	— Имаш ли пушка?
	Стори й се, че и този глас й е познат, но не можа да го свърже с конкретно лице. Американските акценти бяха твърде нови за нея, за да може да усети едва доловимите разлики в тях и да ги свърже с определени хора.
	— Не.
	— Добре. Значи, ако камионът ти се повреди и наоколо има вълци, каквито аз лично никога не съм виждал, остани в кабината.
	— Трябва да следиш прогнозата за времето — добави Коби. — Диспечерът ни обновява информацията през цялото време и аз ще я пусна по радиостанцията, разбра ли? Към нас приближава буря — това е виелица, окей? Вероятно голяма. Така че не спирай да слушаш.
	— Благодаря ви. Да.
	Остави радиостанцията, доволна, че чува приятелски гласове в тъмнината; вече не се чувстваше толкова изолирана и уплашена. Компания от какъвто и да е вид беше като дневна светлина за нея.
	Беше използвала думите „съпругът ми“, беше наблегнала на тях, все едно рискуваше толкова много, за да стигне до Мат, водена от съпружеска любов; всяка година брачен живот добавяше легитимност към това пътуване; брачните клетви и обвързването оправдаваха опасността. Беше се опитала да убеди и себе си в това. Но знаеше, че го прави единствено заради една от всичките им дванайсет години заедно: зимно слънце, проникващо през прозорец, ято гъски в блато, нейното лице, обгърнато от дланите му — това беше нейният двигател.
	Ръката на Руби я потупваше по крака; лицето й грееше.
	— Има имейл!
	Трепна от надежда. Но имейлът не беше от Мат; разбира се, че не беше. Погледна в огледалото: само сини светлини далече зад тях. Спря камиона на една права отсечка от пътя, като остави фаровете включени, за да ги забелязват останалите шофьори, и взе лаптопа от Руби.


>	10

	Екранът се изпълни от снимката на голямо, дивашки убито животно. Липсваше едното око; единият крак беше откъснат от тялото и костта проблясваше оголена и бяла. Тялото на Ясмин реагира инстинктивно и тя се наведе към Руби, за да я защити от жестокия нападател някъде там, в тъмнината. Подателят беше Akiak@alaaska.account.com.
	— Това е мускусен бик — информира я Руби, като произнесе думите „мускусен бик“ буква по буква.
	Кой беше този Акиак? Как беше научил адреса й? Защо й беше изпратил тази снимка? Беше давала визитките, които Руби бе надписала, на всеки, готов да ги вземе, и дори за секунда не й бе минало през ума, че това не е съвсем безопасно.
	— Можем да кажем на полицията, че татко е жив.
	— Имейлът не е от баща ти.
	— От него е! Татко сигурно има приятел на име Акиак, от който е взел компютър назаем, точно както си мислех, че ще направи.
	— Той никога не би ни изпратил такова нещо.
	Погледна навън в тъмното. Имаше усещането, че някой я наблюдава, но не искаше да му се поддава; предполагаше, че се бори с вятърни мелници в черни пелерини, но чувството не я беше напускало.
	Акиак звучеше като инуитско име. Може би Мат познаваше този човек. Но Ясмин никога не беше питала мъжа си за хората в Аляска. Ядосана и обидена заради времето, което беше избрал да прекара тук — допълнителни три месеца след края на първата му командировка, тя се беше опитала да не проявява интерес, да не нахлува в този негов друг живот с въпроси; може би се надяваше, че липсата й на интерес ще се окаже заразна, ще настъпи един вид емоционална и интелектуална осмоза и Мат няма да поиска да се върне повече тук.
	Заглавието на имейла беше DSC_10023; надписът непосредствено под снимката — 68950119 149994621. Нито едното, нито другото й говореха нещо.
	— Баща ти споменавал ли ти е някога за Акиак? — попита тя Руби.
	— Не мисля — отвърна момиченцето. — Но татко е взел назаем компютъра му, значи трябва да са приятели.
	Не беше възможно Руби да вярва, че Мат би й изпратил снимка като тази?
	— Според мен татко е искал да прати този файл в работата си — продължи Руби. — Но понеже е използвал лаптопа на Акиак, не е разполагал с адресите на колегите си. Но твоят имейл го знае наизуст.
	Дъщеря й упорито се опитваше да придаде достоверност на версията си, че снимката е от Мат, и Ясмин осъзна, че момичето вече не вярва на думите й. Беше я уверила, че баща й е жив, но това не беше достатъчно за Руби и сега тя си създаваше свои собствени доказателства.
	Внимателно разгледа снимката с надеждата да открие някакъв знак за идентичността и местонахождението на Акиак. Разчлененият мускусен бик лежеше на снега, осветен от лъча на фенерче, а наоколо цареше тъмнина. Тя натисна курсора върху снимката, за да я уголеми. Не видя кръв, но тя може би беше скрита сред гъстата козина или пък бикът беше разчленен след смъртта му. Може би този мъж, Акиак, току-що бе открил тялото, но нима този факт хвърляше по-позитивна светлина върху нещата? Във всеки случай не обясняваше защо беше фотографирал мъртвото животно, нито защо й беше изпратил снимката.
	Опита се да открие някаква особеност във фотографията, но не се виждаше нищо друго, освен осакатеното животно върху снега. Имейлът беше изпратен преди пет минути.


	Мама не вярва, че имейлът е от татко. А и снимката е ужасна. Но понякога в дивата пустош се случват ужасни неща. Татко казва, че на животните трябва да се гледа реално, че те трябва да се виждат такива, каквито са, а не през призмата на филмите на Дисни. Покрай този мускусен бик има нещо странно, което вероятно обяснява защо татко го иска за работата си.
	— Вълците убиват мускусни бикове — обяснявам на мама. — През зимата е изключително трудно да си намерят храна, затова изяждат дори и най-дребното парченце от онова, което успеят да уловят. Не биха оставили бик като този. Ето кое е странното и ужасното. Поне според мен. Прилича на голям възрастен мъжки екземпляр, защото рогата му са наистина огромни и широки.
	Ясмин забеляза как Руби се опитва да скрие ужаса си от снимката, докато отвръщаше на дивия свят с безпристрастност, а не с типичните за градско дете страх и отвращение; искаше да е достойна дъщеря на баща си.
	— Когато вълците нападнат някой мускусен бик, участва цялата глутница — продължи Руби. — Защото мускусните бикове са огромни. Вълците ги заобикалят и после се опитват да отделят един от стадото. Избират най-слабия, което означава по-млад екземпляр или направо сукалче. Затова смятам, че татко е направил тази снимка — вълците са убили възрастен бик и след като са го сторили, са изоставили плячката си.
	Какво можеше да й отвърне Ясмин? По-добре беше да я остави да си мисли, че именно вълци са се държали по странен начин, а не някой жесток човек садист.
	Ако Акиак беше навън в тъмната пустош, би трябвало да използва снегомобил или шейна с хъскита — нямаше друг вариант при този терен.
	Тя отвори прозореца, шията й изтръпна от студения въздух. Ослуша се, но до слуха й достигна единствено воят на вятъра. Колко близо трябваше да е един снегомобил, за да го чуе или види фаровете му? Една шейна щеше да е безшумна и невидима.
	Акиак вероятно не беше истинското му име, защото човекът, който й беше изпратил тази снимка, със сигурност би желал да скрие идентичността си. Не разбираше защо му беше на някой да я заплашва. А може би имаше причина, само че тя бе прекалено уморена, за да я види. Копнееше за яснота на съзнанието. Ако успееше да навърже нещата, тогава вероятно щеше да долови нещо важно, но мислите й се разнищваха точно там, където трябваше да се свържат. Не беше спала от двайсет и четири часа.
	След чисто физическият й рефлекс да защити Руби следващият й инстинкт, може би подплатен с дълбоко вкоренена вяра, бе, че трябва да съобщи в полицията. Но тогава щеше да издаде, че е навън с камиона на Адиб, и полицаите щяха да дойдат и да я арестуват или да дойдат, за да ги защитят; каквото и да направеха, щяха да я спрат да стигне до Мат.
	Сините светлини зад тях си оставаха със същия размер, статични в тъмнината. Значи и преследвачът им беше спрял. Може би шофьорът и Акиак бяха едно и също лице, но идеята не й се струваше логически издържана. Никой не би могъл да убие и разчлени мускусен бик, да направи снимка и да я изпрати по електронната поща, докато в същото време кара по заледено шосе.
	Преди се беше залъгвала, че ако опасността стане прекалено голяма, щеше да помоли Адиб да се върне или пък да спре някой шофьор на път към Феърбанкс. Сега единствено от нея зависеше да обърне назад. Нямаше да го стори, още не, но чувстваше, че времето, когато може би щеше да бъде принудена да направи този избор, наближаваше и че щеше да избере безопасността на Руби.
	Не искаше да мисли какво би могло да се случи на Мат, ако се откажеше, но последствията не спираха да се въртят в отдалечените кътчета на съзнанието й; тъмна форма в сенките.
	Отново подкара камиона. Светлината от предните фарове ставаше все по-слаба, едва пронизваше тъмнината, сякаш пред тях се спускаше някакъв капак.


	Знам, че татко ни е изпратил имейла. Но в полицията сигурно ще реагират като мама и ще почнат да разправят как е от „някой, наречен Акиак“. Може би татко също иска да започнем блога ни по-рано.
	Харесва ми да си представям как, облечен в неговата пухкава ескимоска парка, ни изпраща имейла. Но татко в пухкавата ескимоска парка някак си се превръща в татко с тениска на Супермен, с очи, присвити срещу слънцето. Споменът е толкова топъл и ярък, че ми иде да вляза директно в него.
	Изкачвахме планината Каирнгорм* и мама разправяше, че в предишния си живот трябва да съм била планинска коза, а татко добави „късокосместа“, понеже носех само шорти и тениска, но това беше, защото вървяхме наистина бързо и ми беше горещо. На закуска татко каза, че иска да се упражним в постването на блога, който двамата щяхме да започнем на Коледа. Даде ми специален калъф за лаптопа и зареди софтуера за сателитния терминал, все едно му бях истински партньор. Каза, че в Аляска ще ни се налага да се катерим по хълмове, за да уловим сателитен сигнал, така че би било добре да упражним и това.
	[* Каирнгорм — планина в Шотландия, национален парк. — Бел.прев.]
	Стигнахме до върха на Каирнгорм и той ми показа как да свържа лаптопа със сателитния терминал.
	— После го включваш — завърши.
	— Е, естествено.
	Татко каза, че човек трябва да е педант по отношение на технологиите; мама пък добави, че думата „педант“ идвала от гръцки и означавала „роб, който съпровожда децата до училище“, и че никак не е забавно да бъдеш педант, така че да не съм прекалено критична по отношение на татко. И двамата се засмяха. И аз ясно разбрах колко много се харесват, макар и за съвсем малко, като най-добри приятели, които се смеят на едно и също нещо; като мен и Джими, когато използвахме думата „костенурка“.
	— Знаеш ли, че група от сателити се нарича съзвездия? — попита мама.
	— Много ми харесва това! — възкликнах.
	Но татко не се интересува особено от сателити. Казва, че е доволен, когато дадена машина „прави онова, което пише на кутията“.
	Беше ни купил специални арктически ръкавици, произведени за хора, които вършат специална работа в наистина студени места. Каза, че ръкавиците с един пръст са по-топли от тези с десет, защото пръстите на ръката са като малки радиаторчета, но с дебелите ръкавици човек не може да използва жестомимичния език. Искаше да се упражняваме с ръкавици с десет пръста, като генерална репетиция. С тях може да се правят знаци, но не може да се пише на клавиатура, така че трябваше да ги свалим.
	Показа ми как се качва снимка в блог. Беше истински развълнуван, като мен. Но мама вече не се усмихваше. Тя не знаеше за блога ни. Мислеше, че просто ми показва сателитния терминал. Не беше слязла за закуска. Успях да прочета думите по устните й, имаше многократна употреба на „истински“ — „… истински приятели…“. И „… не искам виртуален свят за нашата дъщеря, а истински“, ако трябва да дам друг пример. Освен това добави нещо за самота и изолация, но вече не я гледах.
	Притесних се татко да не каже, че трябва да се откажем от блога, но той просто продължи да ми показва. Когато се свържеш, се появява малка картинка на сателит, която примигва. В Шотландия ни отне само минута; татко твърди, че над Европа има толкова много сателити, че в небето има нужда от светофари и жени регулировчици с палки под формата на близалки. Но над Аляска няма почти никакви, така че, когато се случело да види мигащ сателит, извиквал „Ура!“ (което предава с американския знак — свива ръце в юмруци, удря ги един път в гърдите, после ги вдига нагоре във въздуха: УРА!). Макар да не съм била там, знам, че го е изкрещял с жестове, защото точно този много му харесва. После вкара адреса на мама и малката му кутийка изпрати снимката в пространството, а след това я върна обратно при нас.
	В Шотландия не схванах какво му е толкова суперското на сателитния терминал, но той наистина е едно от чудесата на света. Защото в това огромно, тъмно, студено място, където няма къщи, нито жици, нито каквото и да било, малката кутийка на татко се свързва с Космоса и той ни изпраща имейл. Като онова мекотело, което било на петстотин и седем години и било живо още по времето на Хенри Осми. Мекотело от времето на Тюдорите! Някои неща са просто толкова невероятни, че направо дъхът ти спира.
	Отбихме, защото мама трябва да почисти фаровете. Тя облича полярната си екипировка, което отнема цяла вечност заради много пластове, и докато го прави, аз отново изпращам имейл на татко: „Моля те, кажи, че си ти! МОЛЯ ТЕ!!!“. Просто натиснах отговор, така че ще отиде в пощата на Акиак. Татко не е любопитен, така че може изобщо да не надникне в кутията на приятеля си. Не е получил другите ми имейли, защото трябва да влезе в интернет през своя акаунт, което е пипкава работа, понеже ще трябва цял час да си сваля дебелите ръкавици и да остане само по подплати и може да измръзне. Така че няма да го направи. Ако си изгуби пръстите, няма да е в състояние да разговаря с мен.
	Сигурна съм, че снимката е за работата на татко, не за нашия блог. Но за всеки случай ще я запазя. Все още нищо няма да публикувам, не и докато татко е някъде там — та нали това е нашият _съвместен_ блог!
	Мама наистина се разстрои от снимката. Не трябваше да й казвам колко е странна. Но знам много страхотни неща за мускусните бикове.
	— Мускусните бикове изглеждат жестоки с огромните си рога — обяснявам й. — Но в действителност съвсем не са страшни, те са кротки вегетарианци. Имат дълга козина, която прилича на брада…
	— Ако обичаш, използвай думи, Руби.
	Нали това правя? Изразявам думите си с жестове.


	Ясмин изчака и Руби извърна глава настрани, както правеше винаги. Но Ясмин нямаше да спре да настоява. Решимостта й един ден дъщеря й да проговори и да бъде чута не беше отслабнала. Отказваше да се уплаши от някакъв си имейл. Щеше да открие Мат и той щеше да е добре, а Руби щеше да говори със собствения си глас и ако човекът, който бе изпратил снимката, ги наблюдаваше някъде там, от тъмното, тогава просто щеше да му се наложи да продължи да я наблюдава, докато тя осъществява това бъдеще.
	Носеше арктическите дрехи, а сега сложи и работните ръкавици, които Мат им беше купил. Обикновените дебели ръкавици с един пръст нямаше да й позволят да стисне здраво чистачката на лед. Излезе от кабината, като побърза да затвори вратата, за да не избяга топлото навън.
	Пое дълбоко дъх. Леденият въздух нахлу в дробовете й и те се свиха в спазъм. Ясмин ахна и нова порция студ навлезе в гърдите й. Обзе я чувството, че се дави.
	Спусна предпазната плетена маска пред лицето си. За пореден път пое въздух и сега той се стопли между вълнената материя и кожата й, преди да достигне до дробовете й.
	Започна да чисти задните фарове, като дишаше внимателно; въздухът, който издишваше, засядаше в маската й за лице и замръзваше върху кожата й.
	Студът й се струваше като ловец, чиято топла плячка беше тя. Пустият зимен пейзаж зад нея червенееше от задните светлини на камиона.
	Докато, приклекнала, се опитваше да изстърже леда и насъбралата се кал, тя се огледа за познатите сини фарове с надеждата да ги види. Но не откри никаква следа от тях в тъмнината.
	Беше отхвърлила идеята, че шофьорът и подателят на снимката са едно и също лице, защото на практика беше невъзможно. Вместо това бе почнала да възприема шофьора със сините светлини като техен защитник, защото, докато той караше зад тях, мъжът, който наричаше себе си Акиак, нямаше да рискува да ги нападне.
	Веждите и миглите й бяха замръзнали, но студът я държеше будна и изостряше мисълта й.
	Ако въпросният непознат искаше да ги нарани, защо му беше първо да я плаши с имейл?
	Разковничето беше в страха.
	Той искаше да я накара да се върне.
	Мислите й подскачаха в стакато*, бяха остри като куршум, сякаш при тези отрицателни температурни стойности менталните процеси, подобно на физическите, трябваше да бъдат изпълнявани възможно най-икономично.
	[* Стакато — темпо, при което съответните нотни стойности трябва да бъдат изпълнени кратко, отсечено, без плавен преход към съседните тонове на мелодията. — Бел.прев.]
	Защо му беше на някой да я спира в опита й да стигне до Мат? Той нямаше врагове, нито тъмни тайни. Беше оператор, който снимаше документални филми за дивата природа, и най-лошото, което някога беше правил, бе да целуне жена, за която не бе женен.
	Може би мъжът, изпратил заплашителния имейл, искаше да я спре да отиде не толкова при Мат, колкото в Анактуе, но беше почти невероятно тя да се натъкне на нещо, което полицията бе пропуснала.
	Единственото, в което имаше някаква логика, бе, че Мат знаеше нещо, най-вероятно за Анактуе, и този човек не искаше тя да намери съпруга си, защото тогава тайната щеше да излезе на бял свят.
	Чистачката падна на земята и тя я вдигна. Не беше закопчала лявата си ръкавица добре. Ледът проникна вътре и я опари, подобно на капнала върху кожата й киселина.
	Какво може да е открил Мат?
	Още от летището, когато не се беше появил да ги посрещне, тя попиваше всяка казана дума, вкопчваше се във всяко изречение, защото можеше да се окаже жизненоважно. Сега, докато почистваше червените задни фарове на тира, гравирани със сняг, лед и кал, мислите й препуснаха назад.
	_Всички компании за хидравличен фракинг знаят къде се намира Анактуе. И разполагат със скални проби и сондажни данни оттам._
	_Анактуе лежи върху стотици хиляди барела шистов нефт._
	_Преди два месеца се запознах с един инуит, който беше от Анактуе, но работеше на нефтените кладенци на „Соагил“ в Прудоу Бей. Каза, че щели да го уволнят, ако семейството му не подпише._
	_Повече няма да преследваме интереси в този район. От уважение към паметта на селяните._
	_Да бе. Все едно да повярваме, че туристите идват в Аляска заради слънчевото време._
	Гласове от различни места и моменти се вплитаха един в друг в една обща тема.
	Но беше съвсем сигурно, че полицаите щяха да разберат, ако зад пожара стоеше убийствен план за заграбване на земя. Нямаше как да пропуснат, ако беше умишлен.
	Сега обаче тя беше навън в този кучешки студ, където почистването на фарове бе истинска борба, и осъзна колко трудно би било разследването на едно престъпление при тези метеорологични условия. Чистеше фаровете при температура минус двайсет и осем градуса и студът беше хищен и безпощаден. Арктическите й дрехи я предпазваха, но в Анактуе, което беше разположено на много мили оттук, щеше да бъде още по-студено.
	И тази неописуема тъмнина. Сигурно бяха използвали изкуствени източници на светлина, насочваха ги, избираха къде да осветят и нямаха представа какво са пропуснали в тъмното. Какви условия само да се стигне до истината; когато човек не очаква нищо друго, освен катастрофална човешка грешка?
	Замисли се за Акиак. Може би името не беше псевдоним. Може би въпросният непознат искаше да позволи на компанията да пусне сонди в земята. Човекът в кафенето беше казал, че на местните били предложени по сто хиляди долара.
	Ниската температура беше вбила мръсотия в задните фарове и тя трябваше да обърне чистачката и да използва дръжката, за да изкърти наслояванията. Коленете я боляха от клечането, а в лявата си ръка изпитваше хапеща болка.
	Можеше ли да убеди хората от полицията, че пожарът е бил с цел заграбване на земя; че според нея Мат е знаел нещо по въпроса; че някой се опитва да я сплаши?
	Но всичко това бяха само предположения и случайни умозаключения, които не можеха да бъдат подплатени с нищо съществено. И отново се изправяше пред риска полицията просто да я спре по пътя й към Мат, както и пред невъзможността да ги убеди те да го потърсят вместо нея. Сега, когато беше навън в този убийствен студ, тя още повече се страхуваше за него. Дори да разполагаше със запаси за оцеляване, не се знаеше колко дълго би могъл да издържи.
	Руби излезе при нея. Ясмин се притесни, но видя, че дъщеря й е добре облечена и че не е забравила да си сложи маската за лице, както и да стегне добре ръкавиците си.
	Светлината от кабината беше достатъчна, за да се виждат, докато разговарят със знаци.
	— Баща ти споменавал ли е нещо за нефтена компания, която иска да пусне сонди в Анактуе?
	Руби кимна и Ясмин застана нащрек.
	— Селяните не бяха съгласни — продължи момиченцето. — Корасон организирала всички.
	На светлината на лампата от кабината Руби изобрази буква по буква името на Корасон.
	Поръсиха снежинки, завъртяха се на кехлибарената светлина.
	— Казал ти е за Корасон?
	Руби кимна.
	— Татко твърди, че е супер умна.


	Не мога да повярвам, че двете с мама си бъбрим навън в смразяващата тъмнина. Все едно сме някакви дребнички човечета, които разговарят на дъното на дълбок фризер с една-единствена жълта светлина над главите ни и със затворен капак. Но аз знам защо е така. Защото тук човек си мисли за големите, важни неща. А според мен това е важно за мама, защото Корасон и нейният брат близнак Каюк са най-добрите приятели на татко в тази пустош. Най-добър приятел е онзи, който ти помага да не се чувстваш самотен.
	Докато си приказваме на дъното на дълбокия фризер, искам да й кажа, че ми е мъчно, задето не е питала татко за приятелите му, защото, когато той си беше вкъщи, тя никога не поиска да узнае нещо за Анактуе, Корасон и Каюк, а аз знам, че на него щеше да му стане супер приятно, ако се беше заинтересувала.
	Мама ми прави знак, че трябва да изключи фаровете, преди да ги почисти. Толкова са ярки, че ще я заслепят и после няма да е в състояние да вижда нищо. Казва ми да се върна обратно в кабината, но аз просто вдигам фенерчето, което е забола в снега, и насочвам светлината му така, че да може да вижда, докато се качва обратно, защото стъпалата са заледени.
	Тя изключва фаровете и вече не виждаме шосето. Имам чувството, че малкият сноп светлина, който струи от кабината, където стоя, е всичко, което е останало на този свят.
	Продължавам да насочвам фенерчето, за да може мама да слезе обратно долу. Тя поклаща глава, защото не съм направила онова, което ми е казала, а именно — да вляза в тира, но знам, че ми се усмихва, макар да е спуснала маската пред лицето си.
	Придружавам я до предницата на камиона и държа фенерчето, докато тя наведена остъргва огромните фарове.
	Ужасно е, когато маската е спусната пред лицето ми, защото дъхът ми, впримчен в нея, се превръща във влага и после — в лед. Татко каза, че ескимоските якета имат огромни пухени качулки, за да топлят ледения въздух, преди да стигне до носа и устата на човек, все едно пред лицето ти е издигната топла въздушна възглавница. И когато издишваш, дъхът ти не замръзва върху кожата. Макар че това не действало, когато си на снегомобил, защото студеният въздух те достига твърде бързо. Моята парка е обикновена, купена е от най-обикновен магазин за туристически принадлежности.
	Надявам се, че татко е с Корасон и Каюк. Понякога на него му се ще да си има близнак, даже ме попита дали и с мен е така. Отвърнах отрицателно, защото, честно казано, смятам, че един екземпляр като мен е предостатъчен за всички, а той се засмя и отбеляза, че изобщо не съм права, но наистина не е възможно да има друга като мен.
	Корасон и Каюк познават една старица, мисля, че им се пада прапралеля, която като млада се е борила срещу опитите на правителството да тества атомна бомба току до мястото, където селяните ходели да ловят риба. Представителят на правителството казал, че селяните трябва да бъдат благодарни, ако им се построи пристанище, и че специалистите по ядрени бомби били толкова добри, че можели да направят пристанището с формата на бяла мечка. Та прапралелята казала следното: Първо, селяните нямали нужда от пристанище, и второ, тя предпочитала истинска бяла мечка.
	Двамата с татко смятаме, че старата дама е супер готина!
	Мама не е продумвала от известно време, само почиства фаровете, после се обръща към мен и сега вече виждам лицето и ръцете й на светлината на фенерчето.
	— Баща ти каза ли нещо друго? За нефтената компания?
	Поема фенерчето, за да вижда добре ръцете ми.
	— Каза, че нефтът се получава от растения и животни, умрели в древни морета — отвръщам. — Това отнема милиони и милиони години, и че ние сме апаши и хулигани, крадци на бъдеще.
	Той беше разстроен и ядосан, когато обясняваше тези неща.
	— _Спускат сонди на две мили надолу в земята — две мили! — и после тръгват настрани и разпукват скалата на парченца с отрови, за да можем да изкараме насила газ и нефт, и знаеш ли какво правим с газта и нефта, за създаването на който дълбоко под земната кора са били нужни милиони години?_
	— _Пускаме сушилня през слънчев ден с лек ветрец? — предположих, защото знаех, че ще е нещо от този род. Татко наистина не харесва сушилните._
	— _Именно. Или надуваме газта на колата по празен участък от пътя. Милиони години… — Той махна с ръка във въздуха. — Изчезнали за четирийсет секунди._
	Мама държи фенерчето, за да виждам по обратния път към кабината.


	Докато се качваше по стъпалата, Ясмин отново се огледа за сините светлини. Все още нямаше следа от тях. Шофьорът сигурно се беше върнал обратно.
	Влезе при Руби в кабината. Дрехите им се бяха втвърдили от студа. Преоблякоха се, усещайки болезненото докосване на топлия въздух по кожата си. Ледът по дрехите им се топеше. Ясмин намери една хавлиена кърпа на слънца, която Руби използваше за плаж, и избърса ледената вода. Ръцете й все още бяха като вдървени, усещаше ги странно след стъргането на фаровете, а кожата на лявата й ръка изглеждаше като залята с вряла вода. Руби трябваше да й помогне да си свали якето. Маската за лице беше залепнала за кожата й заедно със слой лед и й се наложи почти да я изтръгне, от което лицето й почервеня болезнено.
	Парното бълваше топъл въздух, светлината на единствената лампа беше ярка и кабината й се стори като светилище. Но с топлината се върна и умората. По някое време щеше да й се наложи да спре и да поспи малко, но този момент още не беше настъпил.
	Включи радиостанцията, увери се, че няма превозни средства нито в нейната, нито в обратната посока, после излезе на пътя, водещ на север. Фаровете светеха по-надалеч и по-ярко, оформяха близо половинкилометров блестящ тунел от въртящи се във въздуха снежинки.


>	11

	Вятърът се беше усилил и размяташе като воал навяванията от сняг по шосето. Ясмин размърда глава наляво и надясно в опит да намали напрежението в шията си. Отново погледна в огледалото за обратно виждане, но зад тях все още нямаше никого.
	Беше изключително горда от Руби, от това как беше държала фенерчето в мразовития студ, без да се оплаче нито веднъж. Почти никой не подозираше колко смела беше дъщеря й, нито колко умна и забавна бе, защото тя не говореше с хората. Но един ден то щеше да се случи и тогава всички щяха да я опознаят.
	Двамата с Мат не спираха да се карат за това дали да позволят на Руби да комуникира с езика на жестовете, или да настояват дъщеря им да използва гласа си; както и за лаптопа, и за интернет, и за важното решение от миналата година по въпроса дали Руби да тръгне на училище от септември. Обикновеното средно училище разполагаше с отличен екип от специалисти, които да подпомагат на децата с проблеми, но Мат им нямаше доверие.
	— Тя ще е „специална“ — беше натъртил. — Нали знаеш, че именно така се дразнят децата помежду си?
	Ти си „специална“. Да, Ясмин много добре познаваше това усещане. И не беше обикновеното дразнене между деца, ставаше дума конкретно за Руби. Тя кимна и очите им избягнаха да се срещнат, защото и двамата знаеха, че се бяха провалили като родители в опитите да предпазят детето си. Ясмин мислеше, че в средното училище нещата ще са по-добри, отколкото в началното, бяха разговаряли с директорката, която ги беше уверила в това, но Мат бе отказал да бъде убеден.
	— Тя трябва да се научи да оцелява в реалния свят — настоя Ясмин. Защо Мат не разбираше тази проста необходимост? — Ако го направи сега, ако премине през трудната част, докато още сме с нея и й помагаме, тогава…
	Мат я прекъсна:
	— В момента това не дава резултат.
	— Сега може би не, но…
	— Всичките тези приказки за реалния свят са празна работа. Светът се състои от милиони различни места и Руби сама ще открие на кое от тях иска да бъде.
	После Руби слезе долу и ги прекъсна, но спорът им продължи на фрагменти, без никоя от страните да печели или губи каквото и да било, защото, когато спориш за детето си, няма място за компромиси или извръщане на глава настрани от онова, което смяташ за правилно.
	Вътрешно Ясмин тайно копнееше да е мека с Руби; да престане да настоява тя да използва гласа си и да я остави да разговаря с жестове, както и веднага да я отпише от онова училище, където дъщеря й беше толкова нещастна. Но ако го направеше, щеше да постъпи като страхливка. Трябваше да намери смелост да погледне към пътя на осемнайсетгодишната Руби, на двайсет и пет годишната Руби, на Руби на възрастта, на която самата тя беше в момента; когато родителите й нямаше да бъдат до нея и да й помагат, поне не ежедневно, както Ясмин сега. Трябваше да постъпи правилно, да избере най-доброто и да рискува детето й да я намрази, защото го правеше от любов.
	Пак погледна в огледалото. Отзад се мярнаха сините светлини.
	От тях нямаше и следа, докато почистваше задните фарове. Нито когато беше излязла от отбивката. Бе убедена, че шофьорът се е върнал обратно. Вместо това той беше изключил фаровете си и бе изчакал, скрит в тъмното, за да я последва отново.
	Сети се за мъжа от летището, онзи с боядисаната руса коса, Силезиън Стенет, и притеснителния му отказ да откъсне очи от нейните, преследването по коридора, хващането на ръката й.
	Не вярваше, че е възможно такава силна мания да се зароди в рамките на няколко минути, но си спомни пропитата му с пот боядисана светлоруса коса, предложението му да се грижи за Руби, желанието му да я накара да се почувства задължена, въпреки че беше заявил точно обратното: _Няма да ми дължите нищо._ Имаше и други мъже, които изглеждаха разумни, но твърдяха, че са се влюбили в нея от пръв поглед; светкавици, падащи навсякъде около нея, които я разтърсваха, само че чак по-късно, когато научаваше за тях.
	Дали гласът, който я бе попитал дали има оръжие, не беше на Силезиън Стенет? Не си спомняше много добре как звучеше на летището, за да го сравни с другия, но бе напълно възможно да е на същия човек. Сигурна бе, че го е чувала преди.
	Не беше виждала Стенет от летището, така че нямаше как Отвратенякът да знае, че са на магистралата Далтън.
	Отново погледна към отражението на сините светлини, те спазваха непроменлива дистанция зад нея.
	Ясмин се включи по радиостанцията.
	— На MP 150 съм и се отправям на север. Може ли шофьорът от камиона зад мен да ми се представи?
	Отговор не последва.
	Тишината по линията беше нарушена от топлия бавен глас на Коби:
	— Храбра госпожо, пак ли ви чух току-що?
	— Вие ли сте зад мен? — попита тя с отчаяна надежда.
	— Аз съм на MP 170. В момента не виждам никого пред себе си — отвърна Коби.
	Значи той се намираше на около двайсет мили северно от нея.
	— Преди минута чух последните новини за бурята — продължи Коби. — Някой друг да е наясно с тях?
	— Много ще е силна — обади се един. — Огромна шибана буря.
	— Говорят за ураганни ветрове — обясни Коби. — И за температури от порядъка на минус петдесет градуса. Не са сигурни кога точно ще удари. Предполагат, че ще е след около осем часа.
	— На мен ми казаха, че има риск от лавини при прохода Атигун — намеси се друг шофьор. — Не им е стигнало времето да разчистят вчерашния сняг.
	— По дяволите! — изруга някой и няколко гласа се присъединиха към него.
	— Преди три седмици един тир беше пометен от лавина — обясни Коби ругатните на колегите си. — Когато духа северен вятър, е нужен само час, за да се натрупа цяла камара сняг.
	— В момента никой не тръгва от Феърбанкс към Дедхорс — информира ги друг. — Поне не от „Северна товарна компания“, но предполагам, че ще е същото и с останалите превозвачи. Прекалено скъпо е да се рискува загубата на платформа при буря.
	— Разбрахте ли това, храбра госпожо? — попита Коби с бавния си глас.
	— Да.
	— Според мен трябва да си говорим на малки имена.
	— Ясмин.
	Тя забеляза, че до нея Руби беше пуснала „Магически глас“ и следеше разговора.
	— Каза, че си на MP 150, така ли? — попита Коби.
	— Да.
	— Добре. Твърде далеч си от Феърбанкс, за да се връщаш. Най-добре да продължиш до Колдфут, който е на двайсет и пет мили от теб; труден маршрут, но не по-лош от онова, което си изминала досега. Паркирай там и изчакай това чудо да отшуми. Аз ще стигна пръв. Ще те чакам с кафе.
	— Предполагам, че ще се наложи да се наредиш на опашка за кафето — пошегува се с него друг шофьор. — Всеки, който е тръгнал от Феърбанкс и не може да стигне до Дедхорс, ще изчака там.
	Дали шофьорът със сините фарове зад нея слушаше? Сигурна бе, че е така. Адиб й беше казал, че всички шофьори са свързани помежду си чрез радиостанцията.
	— Ще се видим там — каза тя. — Ако има мотел, може да отседна в него за вечерта.
	Изключи микрофона.
	— Не можем да спрем — каза Руби. „Магически глас“ придаваше на думите й същия технобезличен глас както винаги, но Ясмин чувстваше, че тялото на дъщеря й се тресе.
	— Няма да спираме — увери я. Разполагаха с осем часа, може би дори с малко повече, за да стигнат до Дедхорс, и докато шофьорите си разменяха реплики по радиостанцията, тя беше изчислила наум средната скорост, с която се движеха, както и оставащото разстояние, можеха да се справят.
	— Още ли отиваме при татко?
	— Да.
	Щом стигнат до Дедхорс, щеше да убеди някое въздушно такси да ги откара при Мат. Минус петдесет градуса. Ураганен вятър. Трябваше да се добере до него.
	Притесняваше се от рисковете за Руби, разбира се, но може би й се привиждаха допълнителни опасности там, където не съществуваха. Сините фарове продължаваха да се движат зад тях, ала това не означаваше, че шофьорът ги следва нарочно. По този маршрут сигурно пътуваха поне още дузина камиони. Може би просто беше спрял да си почине и бе изключил светлините си. Или пък беше решил да почисти фаровете си и ги беше изключил, също както бе направила тя. Не бяха получили други имейли, слава богу! Може би беше само някакъв еднократен извратен спам. Сигурно умората я правеше параноична, а сред този пейзаж беше лесно да изпитваш страх.
	Докато продължаваше напред, си спомни първата си среща с Мат, където нямаше любов от пръв поглед. По-късно той й беше признал, че я е виждал из коридорите на университета, но бил изпитвал несправедливи колебания по отношение на една толкова немислимо красива жена. Или вероятно, беше добавил, ставаше дума за някакъв Дарвинов инстинкт за самосъхранение и мисълта за жестоката конкуренция го бе накарала да прибере рогата или бивните си с цел да ги съхрани.
	После я бе заговорил и я беше опознал, беше се влюбил и, както й беше признал, се бе уплашил от чувствата си към нея. Но то беше там. Той беше там. Поразен до смърт. И нямаше спасение. А тя беше почувствала, че са сродни души дори в техния общ страх от любовта. Като физик, Ясмин познаваше формулите на кинематиката за падащ от височина предмет, но в нейното собствено падане нямаше нищо логично, не съществуваха графики, нито формули, които да изразят последствията.
	Обсебването се свеждаше до желанието за притежание, нарцисизъм, който представляваше откриване на собствения образ в образа на другия, но сега Ясмин разбираше, че страстта е любов в най-крайните й измерения, любов, която те кара да прекосиш арктическата пустош през зимата; и това, тук и сега, беше мястото, където чувството можеше да те отведе.
	Внезапно тъмнината изсветля. Облаците, издухани от острия вятър, се бяха разкъсали и озаряваха планините. На тази белезникава светлина тя осъзна колко нависоко се бяха изкачили и колко отвесен беше склонът едва на метър от лявото платно на шосето. Прииска й се да бе останало тъмно, така нямаше да й се налага да вижда враждебния терен, подобен на сцена от готическа приказка, без следа от омекотеност или гостоприемност в него; терен, който я смаляваше до едно нищо.
	Погледна нагоре към нощното небе, отдавна забравен рефлекс от детството й, когато се беше чувствала незначима и уплашена.
	Посочи небето на Руби.
	— Три луни! — възкликна дъщеря й чрез „Магически глас“.
	— Наричат ги „лунни кучета“.
	— Защо са там? Защо у дома си нямаме лунни кучета?
	— Те не са истински. Направени са от лунна светлина.
	— Как? Разкажи ми!
	Тя спря тира.
	— Там горе, наистина високо, ама много високо в облаците, плуват ледени кристали. Лунната светлина отскача от кристалите и образува лунните кучета. Истинското им име всъщност е пархелии.
	Тя изобрази думата „пархелии“ буква по буква. Осъзна, че единственото нещо, на което някога беше научила Руби и което наистина си заслужаваше, бяха опитите й да говори; а още по-изненадващо за нея бе откритието, че пархелиите всъщност имаха значение за дъщеря й.
	— Пархелии — повтори с пръсти Руби.
	Тогава облаците покриха луната и пархелиите и отново се възцари мрак.
	Тя продължи да кара.
	Осветеният часовник на таблото показваше три часа след полунощ. „Черното сърце на луната“, помисли си Ясмин, но точно тази нощ нямаше сърце, защото нямаше светлина, която да дойде и да я прогони. Отново валеше сняг, снежинките се появяваха само в осветеното пространство пред фаровете, сякаш изведнъж се образуваха в тъмнината. Крайниците й бяха натежали от умора. Навън беше минус трийсет градуса по Целзий.
	Руби я побутна по ръката.
	Беше пристигнал нов имейл.
	Искаше да възпре дъщеря си да отвори снимката, но тя вече плъзгаше курсора на мишката надолу. Погледна в огледалото за обратно виждане — сините светлини бяха все така на далечно разстояние зад тях. Спря тира.
	Екранът се изпълни от образа на лъскава мъртва черна птица. Дори човката и краката й бяха черни, перата излъчваха метален отблясък, ужасените й очи бяха изпъкнали от орбитите. Според Ясмин гледката беше демонична и отвратителна.
	Спомни си в най-грозни детайли една случка по време на училищно посещение на „Тауър“ в Лондон. Гарваните поглъщаха лакомо напоени с кръв бисквити и разкъсваха хищно тялото на цял заек. Другите момичета пищяха, а Ясмин изпита мълчалив гняв и отвращение.
	През столетията образът на гарвана бе използван в английската литература като синоним на смъртта; хищна птица, хранеща се с труповете по бойните полета.
	Разгледа снимката, като отново търсеше някаква издайническа следа от човека, който я беше направил, както и за местоположението му. Мъртвата птица беше осветена с фенерче, но твърде слабо, така че не можеше да се види как е била убита. Не забеляза никаква кръв върху белия сняг наоколо. Нито видими части от пейзажа, които биха могли да бъдат разпознати. Заглавието беше DSC_10021; 69051605 150116989 бе поредицата от цифри под снимката.
	Забеляза, че шофьорът на тира със сините светлини зад тях също беше спрял. Не можеше да продължи да се самозалъгва, че двамата мъже, от които се страхуваше, бяха продукт на собствения й преуморен мозък и параноята й.
	Сигурна бе, че сега вече трябва да се обърне към полицията. Някой не искаше тя да стигне до Мат и до Анактуе — следователно съпругът й сигурно беше жив. Но с какви факти разполагаше? Гротескни снимки на мъртви животни, изпратени от някакъв човек, който може би се казваше Акиак, а може би — не. В полицията като нищо нямаше да обърнат сериозно внимание на имейлите, както самата тя беше сторила първия път, щяха да ги сметнат за спам. А това шосе беше единствената магистрала в Северна Аляска, така че как можеше да докаже, че фаровете зад нея са заплашителни, без да звучи като заблудена невротичка? Но двете с Руби бяха в опасност, сега съвсем ясно го усещаше.
	Ако не намереше начин да убеди полицаите, че Мат е жив, и да го спаси, ужасният избор, който трябваше да направи, наближаваше все повече и повече. Усети как ужасът от мисълта да го изостави, който първоначално бе обсебил съзнанието й, се бе превърнал във физическо присъствие някъде там, по тъмния път отпред.
	— Можеш да кажеш на полицията, че татко е жив! — възкликна Руби през „Магически глас“. — Сега вече имаме два имейла от него.
	— Руби…
	— Татко обича гарваните. Те са супер готски.
	Нима не беше разбрала, че гарванът е мъртъв?
	— Има удивителна ексимоска история за един гарван.
	Уплашена и изтощена, Ясмин не можеше повече да понесе звученето на компютъра. Не понасяше факта, че Руби не се опитва да използва собствения си глас; не понасяше мисълта, че бъдещето на дъщеря й изглеждаше обречено на самота.
	— Моля те, хубавице моя, моля те, използвай истинския си глас. Поне опитай. Моля те.
	Руби извърна глава настрани.


	Мама продължава да мисли, че имейлите не са изпратени от татко. Значи и в полицията ще решат така. Но аз ЗНАМ, че са от него. Възнамерявам да пиша за гарваните в нашия блог, защото така ще имам донякъде усещането, че татко е с мен. Мисля, че ще е доволен, ако може да разбере, че вече съм започнала, и когато отново се съберем двамата, да го публикуваме заедно. Така че свалям снимката с всичките номера под нея, защото, щом ги е пратил, трябва да са важни.
	Решихме да започнем блог точно преди почивката ни в Шотландия, тъй като след Шотландия татко щеше отново да замине директно за Аляска.
	Плачех в леглото си и Босли се опитваше да ме успокои с номера с развяването на опашката, но това не подейства и аз просто мокрех козината му със сълзи, когато татко влезе.
	— Училището ли? — попита и седна до мен.
	Кимнах.
	— Значи не е толкова супер да започнеш в шести клас?
	— Не е.
	— Приятели или врагове?
	Татко много добре знае, че е по-лошо, когато приятелите ти се държат зле с теб, отколкото враговете.
	— Приятел — отвърнах. — Джими.
	— Да не те е обидил с нещо? — Татко изглеждаше наистина изненадан, защото Джими ми беше най-добрият приятел, откакто се помнех.
	— Не съвсем — рекох. — Само мъничко.
	— Защо не ми кажеш? — подтикна ме той. Аз просто продължих да галя Босли, като малко го подръпвах за ушите, както наистина му харесва, а татко продължи: — По-добре да си го излееш навън, отколкото да го задържиш вътре — което е една наша шега, защото той за първи път използва това изречение, когато бях получила хранително отравяне и повърнах, и според мен е наистина гадно, но и смешно; затова от този момент нататък той го казва когато мисли, че задържам нещо в себе си, и иска да ме накара да се усмихна.
	Престанах да галя Босли, макар да продължаваше да лежи с глава, отпусната в скута ми, и разказах на татко как другите се подиграваха на Джими, че съм му гадже. И той не иска повече да го виждат с мен.
	— А Джими иска ли да си има гадже? — попита ме татко.
	— Не вярвам. Двамата с него не говорим за такива неща.
	— Дали ще го е срам, ако хората си мислят, че има гадже?
	— Може би.
	— Според мен просто не обича да го дразнят. Така е с повечето хора — обясни татко и бях убедена, че е обмислил отговора си наистина внимателно. — Особено за гаджета. Които и да са те. Това няма нищо общо с теб.
	Отново започнах да галя Босли, защото, въпреки че дори да не е свързано лично с мен, Джими ми беше приятел, а сега вече — не. И защото го обичам чисто приятелски, а това вече не е възможно, ала все пак продължавам да го обичам. И не знам как да му кажа, че можеш да обичаш някого, без да ти е гадже, защото двамата не говорим за такива неща.
	— Не е ли малко рано за гаджета? — попита татко. — На десет?
	— Десет и половина. Много хора го правят.
	— Извинявай. Не съм в час.
	Цялата работа при татко е, че те изчаква да заговориш отново. Опашката на Босли се размаха наистина бързо, но все така без ефект върху начина, по който се чувствах.
	— Нямам никакви други приятели, тате.
	Когато казвах това, не го гледах; трудно е да говориш за провалите си.
	— Нали знаеш, че идваш в Аляска за Коледа?
	Кимнах. Именно аз исках да отидем при него, а не той да се върне у дома, но това щеше да се случи след цяла вечност.
	— Не е задължително да стоим само във Феърбанкс, можем да поемем на път и да бъдем истински изследователи. А двамата с теб можем да започнем блог за всички животни, които ще видим.
	Идеята беше суперски-страхотна и на татко му стана ясно, че си го мисля.
	— Можем да правим снимки и да ги качваме в нашия блог, и да пишем текста заедно. Можеш да разпространиш линк към него чрез Туитър. Ще сме на върха.
	Откакто бях почнала да използвам Туитър, татко знаеше всичко за него, така че му беше ясно колко глупаво е да се каже, че ще бъдем на върха — само поп звездите, филмовите звезди и други такива са на върха. Но пак беше забавно да си мислим, че може и ние да станем известни.
	После почнахме да правим дизайна на нашия блог и татко ми показа всичките тези животни и птици на айпада си, които можехме да качим в него. И когато заминахме за Шотландия, двамата заедно се упражнявахме.
	И знам, че имейлите са от него. Знам.
	Когато затворя очи, си представям съвсем ясно татко в Шотландия: фланелката му на Супермен, усмивката му и наболата по лицето му брада. Но не мога да си го представя да изпраща тези снимки тук. Представям си ескимоската му парка с пухкавата качулка, но когато погледна към лицето му, не го виждам. Трудно е, защото сигурно носи защитни очила. Но всъщност причината не е тази. Защото в огромната качулка, под предпазните очила, не виждам лицето на татко, а друго и то ме плаши. Виждам лицето на оня Отвратеняк с изрусената коса и посивелия път, с ръце като медузи, от когото ме побиват тръпки.
	Мама твърди, че ужасните мисли се промъкват в главата ти когато си прекалено уморен да ги отблъснеш. Казва го вечерите след училище. И аз мисля, че е права. Защото, макар да не мога да си представя лицето му ясно, знам, че именно татко ни изпраща снимките.
	Зад нас мъждукат сини светлинки, сякаш ни преследват в тъмното.


	Навън температурата беше паднала до минус трийсет и два градуса и снежинките ставаха все по-тежки. Ясмин копнееше за сън, мечтаеше да затвори очи поне за няколко минути и да се унесе в дрямка. Щеше да е безнадеждна, ако я подложеха на разпит: две нощи без сън и светлина и щеше да си каже всичко. Ярка крушка като инструмент за мъчение й се струваше твърде примамлива перспектива.
	Коби я беше нарекъл „храбра госпожо“. Отдавна никой не я беше вземал за храбра. Но тя бе усетила промяната в себе си; беше я доловила в гласа си, докато говореше с Коби и останалите шофьори. Не беше нов този глас, тази нейна страна — в това беше цялата работа: всичко й беше до болка познато. И тя разпозна себе си такава, каквато бе някога — решителна, инатлива, даже храбра и доста луда.
	Осъзнаването на факта, че с години се беше чувствала безинтересна и скучна дори на самата себе си, я шокира. Характерите на всички около нея бяха ясно дефинирани, личностните им граници — остро вдълбани, но не и нейните. Имаше задължения и задачи, и обичта към Руби — огромна обич! — но как можеше да опише коя бе самата тя всъщност? Някъде по пътя бе загубила представата за себе си.
	Представи си се в кухнята, от другата страна на света, и контрастът между жената там и тук беше главозамайващ. Тук, навън, в безкрайната пустош на Аляска, осъзна клаустрофобията, която изпитваше от тяхната къща, от самата себе си. И разбра, че е била самотна не заради старата, но все още жива скръб по починалата си майка, нито заради разстоянието между нея и Мат — и образно, и буквално — а защото й беше липсвало онова момиче, което е била някога.
	Едва сега, в този монохромен пейзаж на върха на планетата, можеше да започне да разбира себе си; все едно разстоянието и разликите с живота й от другата страна на света й позволяваха да види собствената си история.
	Искаше да го каже на Мат, да му обясни.
	_Целунах я, защото ти ми липсваше._
	Тя натисна по-силно педала на газта. Щеше да стигне при него.


>	12

	Сините фарове продължават да ни следват. Мама поглежда към тях в огледалото за обратно виждане. Прави го доста често. Притеснявам се, че човекът, който се движи зад нас, е Отвратенякът и че цялата вина за това е моя. Той откри мама на паркинга за камиони във Феърбанкс, но тя не знае. Трябваше да й кажа, защото, докато все още бяхме във Феърбанкс, господин Азизи също беше с нас, както и много други хора, а сега сме съвсем сами.
	Лицето му наистина беше съвсем близо до моето, делеше ни само едно стъкло.
	Включих „Магически глас“.
	— Сините фарове зад нас — започвам и мога да се закълна, че мама е изненадана от факта, че съм ги забелязала. — Знаеш ли кой е?
	Искрено се надявам, че не знае. Или пък че й е все тая кой ни следва.
	Мама поклаща отрицателно глава и ми става ясно, че е разтревожена, макар да се опитва да го скрие. Трябва да й кажа.
	— Може да е Отвратенякът — казвам, като правя отвратителния знак с пръста в носа, за да разбере кого имам предвид.
	— Съгласна съм, че беше зловещ — отвръща мама, — но не е той. Няма за какво да се притесняваш, просто случаен шофьор.
	Но тя само се опитва да ме успокои.
	— Когато бяхме в депото за камиони с господин Азизи, Отвратенякът също беше там.
	— На паркинга ли?
	— Да.
	— Мислиш ли, че ни е видял да заминаваме?
	— Да. Видя ни. Държеше да говори с теб. Но аз не исках да се притесняваш. Като се имат предвид всичките ти тревоги покрай татко.
	— Много мило от твоя страна.
	Но всъщност тя е тази, която е мила. Иска й се да й бях казала.
	— Той е просто един отвратеняк — натъртва мама и прави знака за отвратително, за да ме развесели. — И не бива да се притесняваме от някакви си гадняри. Заспивай сега.
	Тя наистина иска да заспя, затова затварям очи. Мисля си за Шотландия и за всички нас — в безопасност, на топло и щастливи. Виждам тревата, поникнала по неравномерната земна повърхност, еластична като батут, огромното количество пирен, сякаш някой е поръсил розово-виолетова боя навсякъде наоколо, усмихнатите лица на мама и татко.


	На Ясмин й беше хрумвало за Силезиън Стенет и преди Руби да го спомене, но мисълта, че именно той можеше да я преследва, подтикван от някаква отмъстителна маниакалност, й се струваше все по-невъзможна, колкото по-навътре навлизаше в този опасен път.
	Стенет обаче може да беше свързан по някакъв начин с пожара.
	Ако Мат знаеше нещо за опожаряването на Анактуе, напълно възможно беше именно Силезиън Стенет, а не компанията за фракинг, да иска да я спре да стигне до него; Силезиън Стенет, който положително криеше нещо.
	Веднага показа, че знае къде се намира Анактуе. Вярно че бе дал разумно обяснение за това, но все пак. Беше обвинил фракинга за пожара, без да разбира колко абсурдно бе твърдението му — огън, който да премине през десетки мили от сняг и лед, под смразяващи ветрове; сега, когато самата тя беше тук, тази идея й се виждаше дори още по-налудничава.
	Но Силезиън Стенет беше плашещ, не налудничав.
	_По-добре малко село в Аляска, отколкото гъсто населен район. Така че, ако изличаването на едно село от лицето на земята е това, което е нужно, за да се спре тази лудост, тогава цената си заслужава да бъде платена!_
	И като капак на всичко изглеждаше стимулиран от тази идея; именно това я беше отвратило. Може би той бе драснал клечката с мисълта, че идеалистичната цел оправдава ужасното средство. Нещата не се бяха развили така, както се беше надявал. Никой не беше повярвал на версията му, че сондирането е причина за изгарянето на селото. Ако беше отишъл в полицията или в някоя медия, щяха да му се изсмеят така, както бяха сторили мъжете на летището. Но той може би не беше предвидил това. А фактът, че полицията бе претърсила и огледала местопроизшествието в пълна тъмнина, означаваше, че доказателствата за умишлен палеж можеха да бъдат пропуснати и въобще нямаше да се разбере дали става дума за масово убийство и ако е така — защо.
	Той беше работил за нефтена компания; беше заемал директорски пост. Сигурно все още поддържаше връзките си; можеше да се качи на стоп в някой камион, че дори и сам да подкара такъв.
	Спомни си предложението му да се грижи за Руби: _Ще гледам дъщеря ви. Ще й осигуря безопасност вместо вас._ Дали планът му не беше да я използва като някакъв вид залог?
	Руби беше заспала до нея. Ясмин усещаше как тялото й ритмично се надига и отпуска.
	Изтощението преминаваше на вълни през нея. Сети се за всичките морски градчета в Англия с техните непоклатими викториански вълноломи, надявайки се и нейните защитни сили да са толкова надеждни, защото не бива да заспи, не още. Копнееше за зората или най-малкото за очакването, че тя ще настъпи, не понасяше мисълта за шофиране в такава безкрайна нощ.
	Вече не виждаше сините светлини, шофьорът сигурно беше изостанал доста назад, но бе сигурна, че продължава да ги следва.
	Подкара по един стръмен склон, десният крак я болеше, тъй като вече едва издържаше да натиска педала под този неестествен ъгъл. Ръката на Руби се плъзна по тялото й, съпроводена със сънлива въздишка. Единствено адреналинът я държеше будна.
	На върха на баира забеляза светъл ореол, като изгрева на слънцето. Знаеше, че не може да е вярно, че е по-скоро мираж, подобен на проблясваща вода в пустинята; че халюцинира изгрева заради пълното си изтощение и примитивната нужда от светлина. Стигна до върха и отдолу се разкри група от постройки с оранжеви индустриални лампи, охранителни светлини и примигващи неонови тръби. Колдфут.
	Когато влезе в селището, Руби още спеше. Мястото беше миниатюрно; шосето бе опасано с паянтови ниски сгради. Намали скоростта и почти пълзеше, докато ги подминаваше. През прозорците се процеждаше светлина с цвят на мед и падаше върху снега. Копнежът по човешка компания и безопасност, който изпита, бе на чисто физическо ниво и всяка осветена постройка имаше свое собствено привличане.
	Наближиха до една бензиностанция, окъпана в ярка светлина, и Ясмин видя помпата, предназначена за камиони, а зад нея беше разположен голям паркинг за тирове, който предлагаше само най-необходимото. Имаше западнало на вид кафене и мотел, построен от същите на вид панели като къщата, която превозваше с тира си. Беше живяла в един от най-космополитните градове на света, но никога не бе усещала толкова осезаемо присъствието на цивилизацията.
	Може би щеше да е възможно да остави Руби тук. Може би мястото щеше да предложи безопасност на дъщеря й. Но шофьорът на камиона със сините фарове щеше да пристигне и да я потърси. Представи си го как я издирва в кафенето, в мотела и как вместо това се натъква на Руби.
	Коби щеше да се грижи за Руби, в това беше сигурна. Щяха да се намерят и други свестни мъже, които да я защитят. Но първо трябваше да помоли Коби, както и да се увери, че на останалите също може да се вярва, а веднага щом погледите им попаднеха върху нея, те щяха да й попречат да продължи. Сигурна беше. Не можеше да накара Руби сама да намери Коби, а тя да потегли отново на път, защото как щеше да стане това? Кой, за бога, би разбрал жестомимичния език тук, в нищото? Дъщеря й щеше да е напълно уязвима.
	Пое към паркинга. Двете платна на пътя бяха слабо осветени, между уличните лампи чернееха тъмни сенки. Петнайсетина камиона вече бяха паркирали на мястото, а пред нея се движеше още един. Предполагаше, че всички щяха да изчакат бурята да премине.
	Направи кръг около паркинга, после потегли обратно към магистралата Далтън. Отби на един тъмен участък между две лампи и спря. Оттук щеше да го види как пристига. Веднъж щом минеше покрай тях, щяха да му се изплъзнат. Надяваше се, че преследвачът им ще отдели дълго време да ги търси, което щеше да им позволи да спечелят солидна преднина.
	Тя изключи всички светлини, включително лампата в кабината, остави само парното. Снежинките падаха безспирно и безшумно по страничния прозорец, а цял мек батальон от тях притискаше предното стъкло. В тъмното и топло пространство лицето й сякаш увисна от умора. Открехна прозореца и тънката струйка леден въздух й помогна да остане будна.
	Осем минути по-късно сините фарове приближиха към паркинга от другата страна на шосето. Беше направила ужасна грешка; фарове, движещи се срещу тях, щяха да осветят кабината. Наведе се надолу и легна върху Руби в безплодно усилие да се скрие.
	Миг преди сините светлини да стигнат до тях, шофьорът на камиона изключи фаровете. Сигурно искаше да скрие набиващия се на очи син цвят.
	Тя продължаваше да лежи върху Руби, затова не го видя в кабината му, докато ги подминаваше само на сантиметри разстояние; единственото, което успя да зърне, бе, че камионът преследвач е цистерна.
	Тя запали двигателя и се отдалечи, като включи фаровете си чак когато стигна до шосето. Погледна в огледалото за обратно виждане: нямаше ги сините фарове на цистерната, само смаляващите се светлини на Колдфут.
	Адиб й беше казал, че името Колдфут е дадено от златотърсачите, които бяха стигнали толкова далеч на север, но после, загубили кураж, се бяха върнали обратно. Тя разбираше загубата им на кураж. Докато се отдалечаваше от Колдфут, имаше чувството, че е завързана за въже, което я придържа на повърхността; още малко опъване и въжето щеше да се скъса, а тя да се понесе от плитчините към дълбоките пазви на океана. Строителите на Колдфут знаеха, че това беше възможно най-отдалеченото място на север, докъдето хората можеха да стигнат в границите на разумното. Чувстваше как избледняващите светлини я теглят обратно, предлагайки й топлина и подслон. Продължи да кара. Светлините на Колдфут постепенно се размиха, след завоя изчезнаха.
	Когато погледна в огледалото за обратно виждане, зад нея цареше тъмнина. Знаеше, че шофьорът на цистерната ще остане в Колдфут дотогава, докато не разбере, че вече я няма; тогава щеше да възобнови преследването. Включи радиостанцията, но там не се коментираше нищо за нея; всеки, който бе чул по-ранния й разговор с Коби, щеше да предположи, че пътува към Колдфут или вече е там и изчаква преминаването на бурята.
	Иззад насрещния завой изскочи камион, фаровете му светеха премрежено през падащия сняг и тъмнината, но светлината в кабината все още беше ярка, когато ги подмина, после камионът изчезна, забързан към Колдфут, и майка и дъщеря отново останаха сами.
	Беше шест сутринта. Тялото и умът на Ясмин, настроени за дневен и нощен ритъм, се чувстваха като впримчени в капана на нощта, сякаш спрели във времето. Нямаше да има повече светлини от човешки поселища, които да осигуряват изкуствени изгреви.
	Тя подмина един маркировъчен стълб: оставаха двеста трийсет и четири мили до Дедхорс без каквито и да било паркинги и места за спиране по пътя.
	Караше толкова бързо, колкото й позволяваше смелостта, преодоляваше черна миля след черна миля, като си представяше приближаването на цистерната в тъмнината зад тях.
	Руби се размърда.
	— Сутрин ли е вече? — попита сънено тя.
	— Да.
	— Близо ли сме до татко?
	— Имаме още много път.
	Продължи да кара през този лишен от зора ден, без да откъсва поглед от осветения екран на камиона, докато отделните мили се увеличаваха на десет, после на двайсет. Снегът ставаше все по-тежък, а вятърът — все по-остър, предвестници на идващата виелица. Усещаше как липсата на сън притъпява рефлексите й и забавя крайниците й. През последните десет мили цифрите на километража се размазваха пред очите й, които с мъка опитваха да се фокусират. От двете страни на тунела, очертан от светлините на фаровете й, тъмнината сякаш се раздвижи, все едно се беше превърнала в същество със сухожилия и пулс. И изведнъж внезапно се втечни и ги обгради черна вода.
	На няколко метра отпред забеляза място за спиране. Успя да паркира камиона на него. Не беше предвидила спирка по пътя си към Мат, но знаеше, че физически не й беше възможно да продължи да шофира. Помоли Руби да я събуди след петнайсет минути.
	Затвори очи. В мрака и тишината си спомни за първото си посещение в Клей заедно с Мат, бученето на морето, шипящо и бумтящо до тях. Бяха се съблекли в тъмното и тя бе осъзнала, че обича аромата на тялото му и звука на гласа му също толкова, колкото вида му и лекотата, с която говореше за значими неща.
	Беше й казал, че срещата им е нещо невероятно — и двамата бяха присъствали на лекция по предмет, който не влизаше в програмите им. Какви бяха реалните шансове това да се случи? Тя му отвърна, че преди близо четири и половина милиарда години Земята е била бомбардирана от комети, донесли със себе си лед, който се беше стопил и се беше превърнал във вода.
	„Имаш ли доказателства за това?“, попита я той. „Сблъсък между сателит и комета и измерване на количеството вода“, отвърна тя. „И?“ — „Едномилиардна водна бомба в Космоса. Кометите паднали на земната повърхност, вулканите започнали да изригват, изхвърляйки пара, която се е превърнала в облак и заваляло, без да спира, в продължение на хиляди години. Хората се колебаят за точното количество вода и откъде е дошла, но както и да се е случило, voila…“ Тя посочи към морето. Каза му, че шансът една планета с вода да стане люлка на живот е трилиони и трилиони към едно, толкова слаб, че направо невероятен. Това беше чудо — това, че изобщо се бяха срещнали четири и половина милиарда години по-късно, а не посещението на една и съща лекция.
	Спомни си топлината му до тялото си, острия чакъл под одеялото им и усети как пада към твърдото ядро на Земята и Мат.


>	13

	Руби спеше до нея. Тя изгаси лампата в кабината и зърна собственото си отражение в предното стъкло, подобно на киароскуро* на тъмния фон отвън. Включи фаровете на тира, но не видя светлинни снопове пред себе си. Чернотата беше солидна. Старият й ужас да не бъде затворена жива в ковчег и заровена дълбоко в земята премина като кълбо през тялото й. Дишането й стана повърхностно, пръстите й започнаха да си играят с бутоните на таблото. Чистачките избутваха снега от стъклото, подобно на снегорини.
	[* Киароскуро — техника в изобразителното изкуство, изразяваща се в драматично осветяване на отделни фигури на тъмен фон. — Бел.прев.]
	Фаровете осветяваха тежкия сняг, силните ветрове въртяха с озлобена скорост навяванията по шосето. Ясмин погледна към часовника на таблото. Беше спала два часа. Бързо извърна очи към огледалото за обратно виждане, но от сините светлини нямаше и следа. Разграфеният измервателен стълб наблизо показваше, че за времето, в което беше спала, бе навалял трийсет сантиметра сняг. Термометърът показваше минус трийсет и седем градуса.
	Тя включи радиостанцията. Шофьорите си подхвърляха реплики един на друг от различните депа във Феърбанкс, Дедхорс и спирката в Колдфут. Никой от тези, които се включваха, не беше навън.
	В лаптопа на Руби беше пристигнал нов имейл. Преследвачът им го беше изпратил, докато Ясмин спеше.
	Единственото, което се виждаше на снимката, беше сняг и тя изпита облекчение. Светлината на фенерчето беше по-слаба, отколкото на предишните две снимки, белотата на снега бързо преливаше и изчезваше в тъмното наоколо. Ясмин с неохота увеличи изображението и забеляза черни следи. Видя трупове на животни, частично заровени в снега, бялата им козина на практика почти не се открояваше от общия фон; издаваха ги единствено очертанията от черни косъмчета, подобни на резки от въглен, около мъртвите им очи и черните върхове на муцуните им. Различи общо пет животни, но беше възможно да има и други. Опита се да разбере как са били убити, но не забеляза никакви следи от кръв или наранявания; може би светлината на фенерчето беше прекалено слаба.
	Да не би да й отправяше предупреждение, че това би могло да се случи с нея и Руби — двете да бъдат безследно погребани под снега?
	Заглавието на имейла беше DSC_10025; номерът под снимката — 68945304 149992659.
	Увеличи яркостта на екрана до максимум. В долния десен ъгъл различи сянката на хъски с остатък от юзда, най-вероятно катарама, която проблясваше едва забележимо под лъча на фенерчето. Който и да беше подателят на имейлите, той пътуваше с шейна, безшумен и незабележим в тъмнината. Колко близко беше до тях?
	Светлината от екрана събуди Руби. Ясмин понечи да затвори лаптопа, но дъщеря й успя да види снимката.
	— Арктически вълци — отбеляза тя.

	* * *

	Мисля, че татко е изпратил снимката, за да ни покаже какво са сторили бракониерите с вълците. Защото единствено хората убиват вълци.
	Но зверовете все още са с прекрасните си гъсти бели кожуси, а бракониерите биха ги одрали, за да вземат кожите им.
	Сигурно виелицата ги беше застигнала и погребала. Може би някоя натрупана камара сняг се е стоварила отгоре им, че защо не и лавина.
	— Трябва да съобщим в полицията, че татко е жив — казвам, защото сега, след като вече имаме ТРИ имейла, няма начин мама да не е разбрала, че са от него.
	Но тя не казва нищо и аз разбирам, че _продължава_ да не ми вярва, значи и полицаите щяха да реагират като нея, а аз не знам как да накарам някой да вземе думите ми на сериозно. На светлината на фаровете ни се виждат огромни развети снежни чаршафи, като някакви променящи формата си духове, населили шосето.


	Отново караше. Гъстият сняг се сипеше бързо върху предното стъкло на камиона; чистачките се плъзгаха с максимална скорост.
	Неочаквано фаровете им отказаха и тирът продължи да се движи в пълна тъмнина. Ясмин бързо намали скоростта, като се опитваше да предотврати поднасянето на гумите и се молеше да се задържат в очертанията на шосето. И после дебелият слой сняг се отлепи от предното стъкло. Докато беше спала, върху тира се беше натрупал сняг, после се бе плъзнал надолу към предното стъкло, подобно на щора.
	По радиостанцията долетя гласът на Коби, малко по-неспокоен от обикновено:
	— Някой виждал ли е онази лудата?
	Значи от „храбра“ беше станала „луда“, не намираше това за нечестно.
	— Тук съм — включи се тя.
	— Господи! Ясмин. Наистина се притесних за теб.
	— Заспах.
	— В кабината ли си? Търсих те из всички камиони.
	Искаше да му каже истината, но шофьорът на цистерната може би продължаваше да ги търси в Колдфут и щеше да чуе разговора им.
	— Ясмин?
	Но онзи със сигурност вече бе разбрал, че не са в Колдфут, и беше поел след тях. Докато се колебаеше какво да отвърне, Коби се досети за истината:
	— Подминала си ни?
	Тя замълча.
	— Божичко! Бурята ще удари след три часа.
	Три часа. Невъзможно беше да стигне до Мат за толкова кратко време; дори нямаше да е изминала и половината път до Дедхорс.
	— Толкова скоро? Сигурен ли си?
	— Приближава наистина бързо. Трябва да се върнеш.
	— Мъжът ми е някъде навън. Няма да оцелее.
	— Наистина съжалявам да го чуя, госпожо — включи се друг шофьор. — Но ти няма да успееш да стигнеш до Дедхорс, а по пътя няма безопасно място, на което да спреш да изчакаш. Щом прекосиш планините, ще се озовеш на северния склон на Арктическата тундра; там няма дървета, които да спират вятъра. Бурите префучават през нея, сякаш е в ада. Осемдесет и осем хиляди квадратни мили пустош. Знаеш ли колко огромна площ е това? Колкото щата Юта. Дори по-голяма.
	— Това просто не е възможно — добави друг глас. — Ветровете ще те преобърнат, снегът може да те затрупа, няма да успееш да излезеш от камиона за нищо на света, така че няма да си в състояние да си поправиш спирачките, нищо. Ако двигателят ти спре, ще замръзнеш в кабината.
	Отново се разнесе гласът на Коби, бавен и добър:
	— Нямаш достатъчно време, за да стигнеш до Дедхорс, Ясмин. Дори камионът ти да беше с турбодвигател и да беше средата на юли, разбираш ли? Трябва да се върнеш в Колдфут. Налага се мъжът ти просто да чака.
	В буря като тази? Без никаква защита? Когато дори опитните шофьори в приятните си топли кабини в масивните им камиони говорят за убежище? Тя чуваше фученето на вятъра през затворените прозорци на кабината.
	— Веднага обръщай, чуваш ли ме? — рече Коби. — Но първо трябва да си сложиш веригите. Снегът вече пада наистина бързо и скоро ще стане хлъзгаво.
	Хлъзгаво. Дума, сякаш излязла от устата на малко момиченце, щапуркащо по чорапи върху полирания под. Изпълни я топло чувство към Коби за това вербално подценяване на ситуацията.
	— Значи така. Имаш нужда от тези вериги — дори да искаш да се самоубиеш, като продължиш да караш, пак ти трябват. Знаеш ли как се слагат?
	Тя разбра, че ще я накара да сложи веригите и после ще я убеди да се върне обратно. Правеше го бавно, стъпка по стъпка, търпеливо и мило.
	— Не.
	— Добре. Намират се до гумите, под шасито на камиона. Разстилаш ги отпред, после бавно придвижваш камиона върху тях, накрая ги затваряш.
	— Добре.
	— После се оглеждаш за място, където да обърнеш.
	— Благодаря ти.
	Тя изключи радиостанцията и погледна в огледалото за обратно виждане. Зад нея нямаше никого. Спря камиона. Руби беше включила „Магически глас“ и следеше разговора.
	— Продължаваме към татко — каза дъщеря й. — Преди каза на хората, че ще спрем в Колдфут, но не го сторихме, значи продължаваме към татко.
	Констатация, не въпрос, тъй като за двете беше немислимо да оставят Мат сам навън, в арктическата буря. Ужасът на Ясмин от това да го изоставят, който първоначално беше завладял мозъка й, а после се беше превърнал в призрачно присъствие на шосето пред нея, сега се бе изправил точно насреща й в тъмното.
	Засега трябваше да се концентрира върху поставянето на веригите, защото каквото и да предприемеше, имаха нужда от тях.
	Докато навличаше арктическите си дрехи, тя се видя такава, каквато беше преди много години, когато ходеше по засипания с листа слънчев тротоар от топлата витрина на магазина за кулинария към вестникарската будка; очуканата кола, която връхлетя върху тротоара, и Мат, който я блъсна встрани от пътя й. През воя на арктическия вятър Ясмин чу звука от удара на колата в близкия уличен стълб, бибиткането на клаксона, влудяващо силно и настойчиво, докато шофьорът лежеше върху него, прегънат на две — едва шестнайсетгодишен.
	Същата вечер двамата с Мат разговаряха и тя беше прозряла защо биха могли да се оженят. Не защото беше застанал между нея и колата, а защото бяха разговаряли за момчето — за онова, което го бе накарало да го направи; какъв ли дом, семейство, образование имаше то; каква безнадеждност го беше тласнала напред с колата — защото Мат бе използвал пълния капацитет на интелекта си, за да се опита да си обясни какво точно се беше случило.
	И защото, докато техните съседи от покрития с листа квартал си разменяха гневни имейли за безотговорния млад нарушител, който беше получил онова, което заслужаваше, и „слава богу, че някой невинен не пострада по-зле“, на Мат му беше мъчно за момчето. Защото на следващия ден бе видял майка му до уличния стълб с букет карамфили в целофанена опаковка и беше купил тиксо от вестникаря, а после беше помогнал на жената да закрепят цветята за стълба.
	„Ти си моята целувка на приказния принц — беше му казала тя. — И целувка за лека нощ, и обувки, които прилягат съвсем точно, и стъклена пантофка, и с теб вече не съществува вакуум в природата, нито пък в мен, и те обичам.“


	Снегът е като плътни мрежести завеси, спускащи се от небето към земята, цели слоеве от тях. Мама си облича всичките арктически дрехи, защото трябва да сложим веригите на гумите.
	— Мога да ти помогна — предлагам.
	Тя поклаща отрицателно глава.
	— Мога пак да ти светя с фенерчето — продължавам. — А ако ми стане прекалено студено, ще вляза вътре.
	— Благодаря. Но наистина не искам да излизаш навън, разбра ли?
	— Разбрах.
	— Обещаваш ли?
	— Добре.
	Мама продължава да ме гледа с очакване.
	— Да, обещавам.
	Няма да позволи на Руби да излезе отново навън — едно дете може да развие хипотермия много по-бързо от възрастен човек. Нахлузи арктическите си ръкавици върху тънките подплати и излезе, като затвори вратата на кабината възможно най-бързо.
	Жестокият студ я шокира. Беше си мислила, че цветът на студа е бял като снега или може би син като означението на кранчето за студена вода, но студ като този беше заченат на място без дневна светлина и беше черен, с пълно отсъствие на всякакви багри.
	Чу пронизващ писък, после осъзна, че е воят на вятъра, който навяваше на талази пресния сняг по заледената повърхност на шосето; бели призраци, пресичащи пътя и оголения терен.
	Включи фенерчето на Адиб и откри веригите. Опита се да ги откачи, но не можеше да го направи, докато едната й ръка беше заета. Заби фенерчето в снега и освети с лъча му долната повърхност на шасито. Веригите изглеждаха като заварени от студа за куките, които ги крепяха. Беше трудно да ги стисне здраво. След три опита успя да улови веригите и с всички сили да ги откачи.
	Трябваше отново да премести фенерчето и да насочи лъча към гумите. После разстла веригите пред тях.
	Снегът се оцвети в бледосиньо. В далечината отзад се мярнаха фарове.
	Беше разбрал, че не са в Колдфут, и ги бе последвал. Разговорът й с Коби по радиостанцията просто бе потвърдил този факт. Не можеше да определи колко далеч беше.
	Имаше чувството, че шофьорът на цистерната и човекът, който изпращаше жестоките снимки, работеха заедно и сега затягаха примката.
	Вятърът премина в протяжен вой на сирена, усили се; ужасеното лице на момчето в тъмнината. Беше умряло, преди да стигнат до него.
	Предпазните й очила се замъглиха от изключителния студ. Тя опипом стигна до стълбите на камиона, успя да се покатери по тях и да влезе в кабината, но не можа да открие дръжката, за да затвори вратата.

	* * *

	Слагам си ръкавиците, после се навеждам към мама, посягам към вратата и я дръпвам, за да я затворя. Не виждам очите й зад очилата, което означава, че и тя не вижда през изпотените стъкла. Помагам й да ги свали, после ги избърсвам. Тя подкарва камиона много бавно, изминава само няколко сантиметра. Слага маската и очилата си и отново излиза навън. Наблюдавам я през прозореца, в случай че все пак реши да ме помоли за помощ.


	Клекнала край тира, Ясмин наблюдаваше внимателно светлините на цистерната. Не се уголемяваха, следователно той също беше спрял. Все едно изчакваше благоприятен момент. Писъкът на вятъра в тъмното преминаваше в нисък стон, когато профучаваше на кълбета покрай камиона. Беше оставила фенерчето забито в снега и насочено към колелата, но то бе почти изчезнало в преспите. Тя започна да рови и опипва с ръце наоколо, но ръкавиците й бяха прекалено дебели. Свали ги и остана само по тънките подплати. След две минути откри фенерчето и бързо сложи ръкавиците си, после го включи. На светлината му видя, че гумите се бяха разминали с веригите едва с няколко сантиметра. Трябваше да повтори всичко отначало. И трябваше да го направи бързо, а това нямаше как да се случи.
	Усети как времето сякаш пада от нея в натрупващия се сняг.
	Никога няма да стигне навреме при Мат и да изпревари бурята.
	Тихите стенания на вятъра и цистерната зад нея оказаха натиск върху страха й, твърд и стегнат.
	Вдигна очи към кабината, кехлибарената светлина озаряваше малкото личице на Руби до прозореца.
	Отмести поглед напред, в тъмнината, и видя разчленения мускусен бик, гарвана и заровените в снега вълци, чу как виелицата се устремява към своята кулминация.
	Завладя я ужасяваща яснота; изборът, който трябваше да направи, придоби остър фокус, буквално избухна пред нея. Трябваше да обърне. Вече не съществуваше друга възможност. И Мат би искал тя да стори именно това; почувства го, без дори да се налага да го оформя като мисъл в главата си. Животът на Руби беше над всичко.
	Щеше да мисли за Мат, когато дъщеря й беше в безопасност.
	Ако продължаваше да мисли за него сега, нямаше да е в състояние да сложи веригите, да се върне обратно в кабината и да кара; нямаше да е в състояние да диша, да примигне или преглътне.
	В продължение на цял смразяващ час тя на два пъти пропусна да уцели веригите и започваше отначало. Сините светлини си оставаха все същите като отдалеченост; камионът продължаваше да стои на едно място и да чака.
	Когато се опитваше да изрови фенерчето от снега, усети как металната повърхност на двете венчални халки бе станала още по-студена на отрицателните арктически температури, после как меката кожа на пръста й залепва за метала, подобно на устни към замръзнала желязна релса. Мат й беше казал истината, когато й обясняваше защо му се налага да сваля халката, когато работи.
	Спомни си как беше държала пръстена му в полицейския участък, топлия метал под пръстите си.


>	14

	През последните петнайсет минути температурата се беше понижила с три градуса. Ясмин най-накрая сложи веригите. Заизкачва стъпалата към кабината. През прозореца видя как Руби се тресе, а лицето й е пребледняло. Бързо влезе вътре.
	Лаптопът беше отворен и на екрана се виждаше нов имейл.
	Снимката показваше мъртва полярна лисица с нежно заоблени уши и огромни очи сред меката бяла козина. Ясмин се опита да си представи, че пред нея лежи плюшена играчка, която човек можеше да си купи от магазина, невероятно пухкава и примамлива, а не умъртвено живо същество, но по детски уязвимата мека красота на лисицата така силно й напомни за Руби, че трябваше да заглуши вика си. Фенерчето на мъжа осветяваше само главата на лисичето. Муцуната му беше оплескана с кръв.
	Заглавието на имейла беше DSC_10027; номерът под снимката — 68733615 149695998.
	Беше я изпратил преди четири минути.
	Руби изглеждаше съсипана, но сега нямаше време да я успокоява, трябваше да я отведе на безопасно място. Бързо подкара камиона, като се оглеждаше къде може да обърне.


	Плачех с Босли и татко влезе, и двамата разговаряхме за училище и за Джими, и той каза, че можем да започнем общ блог. Показа ми снимки на красиви животни и птици. Имаше една снимка на полярно лисиче. Татко каза, че всеки път, когато виждал полярно лисиче и погледнел към красивата му муцунка, успявал да ме види наистина ясно. Също като мама с хризолита на пръстена й.
	Лисичето на снимката е мъртво.
	Татко никога не би изпратил подобна снимка на мама.
	Имейлите не са от него.
	Когато си мислех, че татко ни праща съобщенията, вярвах, че той е в безопасност, защото има лаптоп и терминал със себе си, и че е достатъчно добре, щом може да печата разни неща и да ги изпраща.
	Снегът, който пада, е изключително обилен, като армия от мравки сиафу*. Една малка мравка-снежинка може да ви ухапе, но милиони и милиони от тях убиват всичко, дори хора. Татко може да няма нищо със себе си. Нито лаптоп, нито одеяло, нито дори нож. Какво ще стане, ако снегът го атакува и той няма къде да се скрие?
	[* Сиафу — наричани още „мравки водачи“, те представляват цяла армия от мравки в централните и източните райони на Африка. Те са смъртоносни, когато нападат заедно, ужилването им е отровно, но го правят рядко. — Бел.прев.]
	Знакът за „татко“ е изобразяването на буквата „Т“ с пръсти и от формата му ми идва да заплача, но упорито се опитвам да сдържа сълзите си. И това не е добре, защото мама не може да ме види как й правя знака, докато кара, затова включвам „Магическия глас“.
	— На татко ще му трябва нож, за да си направи апутиак — казвам. — И може да няма такъв.
	— Мисля, че е взел пакет със средства за оцеляване — отвръща мама. — И че ще разполага с всички инструменти, които са му необходими.
	Чета думите й на „Магически глас“, препрочитам ги отново и отново. Ще ми се пак да съм първокласничка и да й вярвам, и да си мисля, че татко е в безопасност.
	Но вече съм в шести клас. И през септември ще съм в средното училище.
	Поглеждам през прозореца към снежните мравки сиафу, сякаш ако ги гледам втренчено достатъчно дълго, ще ги накарам да изчезнат, но те прииждат все повече и повече. Мама е казала нещо, защото на „Магически глас“ излизат допълнително напечатани редове: „Трябва да се върнем в Колдфут и да изчакаме там, докато бурята премине“.
	Не може да е вярно.
	— Ще потеглим веднага щом бурята отшуми, обещавам, тогава отиваме право при татко ти.
	— Не! Не можем да го изоставим!
	Опитвам се да изкрещя, но „Магически глас“ не крещи.
	— Той може да умре! Мамо, моля те!
	Това не е моят глас, а някаква тъпа, пълна с прахоляк торба на прахосмукачка.
	— Ще остана сама!
	Напечатвам нещо, за да го прочете, произнесено с истинския ми глас, и й бутвам лаптопа. Тя кара към голямата отбивка и знам, че там ще обърне и ще остави татко.
	Мама спира камиона, но двигателят продължава да бръмчи, защото усещам буботенето му под себе си.
	— Баща ти е добре — уверява ме тя. — Сигурна съм, че си е построил убежище.
	Гади ми се, когато поклащам глава.
	— Действаме по сценарий номер две, Руби. Татко ти е тръгнал на пътешествие и е взел своя комплект за оцеляване със себе си.
	Но тя не вярва наистина, че има сценарий номер две. Само й се иска да вярва в това. Така беше дори на летището, когато за пръв път го спомена. Не си го помислих с думи, просто го почувствах. Но нямах нищо против, защото в продължение на цяла вечност бях сигурна, че татко е взел всичко най-важно със себе си, като терминала и лаптопа на някой приятел, и нож.
	— Просто се престорих, че вярвам, че баща ти е отишъл да снима — продължава мама и признанието й така ме изненадва, че правя мъничко вътрешно салто. — Преструвах се пред полицията, пред теб, дори пред самата себе си. Но сега вече видях снимките на мускусен бик и на арктически вълци, и на полярна лисица, и на гарван, и отпечатъците от криле на бяла яребица… Бог знае колко още други създания има в тази пустош.
	— Има речни бобри — казвам. — И снежни сови, и зайци беляци. Много, много неща.
	— Именно — кимва мама. — И баща ти дойде тук да ги снима. И аз мисля, че е излязъл да прави снимки, когато селото е пламнало. Така че е взел комплекта за оцеляване със себе си с всичко, от което може да има нужда.
	Тя ми се усмихва и разбирам, че наистина го вярва.
	— Той ми каза, че апутиакът има добра форма, за да устоява на буря. Защото е с извит свод и вятърът просто духа над повърхността му.
	— Това е вярно, не бях се замисляла. Е, в такъв случай в неговия комплект за критични ситуации ще има инструменти, с които ще може да си направи иглу и да се скрие в него.


	Когато двете халки замръзнаха за пръста й, Мат, такъв, какъвто го познаваше и обичаше, се беше върнал стремително в паметта й, честността и човечността му я връхлетяха. Не беше излъгал за халката. И не беше излъгал, че се връща тук заради животните.
	Да, заплашителните имейли и шофьорът на цистерната, който ги преследваше, я плашеха, но същевременно придаваха тежест на вярата й, че съпругът й е жив, тъй като някой искаше тя да не стигне до него.
	Щеше да закара Руби в Колдфут и да помоли Коби да се грижи за нея, после щеше да продължи сама и да го намери. Ако останалите шофьори се опитаха да я спрат, тогава просто щеше да се наложи да постигне своето със сила.
	Натисна педала на газта и погледна в огледалото за обратно виждане, преди да се опита да обърне камиона. Ярките светлини зад нея я заслепиха, за момент престана да вижда. Цистерната беше точно зад камиона им, фаровете бяха включени на максимум, готови да се врежат в тях. Беше принудена да ускори и да подмине мястото, където можеше да завие, и продължиха да се движат на север.
	Просто трябваше да се откъсне напред и да набере преднина, за да може да обърне тира, сигурно щеше да има друго удобно място за тази маневра, което да е достатъчно широко.
	Но дори да успееше да обърне, щеше да й се наложи да го подмине, докато той пътуваше в обратната посока. Непознатият беше опасно жесток с тях, сега беше съвсем наясно с това. Беше ги принудил да излязат от очертанията на шосето и сега се намираха в планината, с рязък склон от едната им страна.
	Тя бързо сграбчи ръката на Руби и я стисна окуражително, преди да посегне към радиостанцията.
	— Коби, там ли си?
	— Ясмин, радвам се да чуя гласа ти. Към Колдфут ли се движиш?
	— Не можах да обърна. Една цистерна опита да се вреже в камиона ми, когато забавих, за да се помъча да завия обратно.
	— Божичко!
	— Преследва ме от много мили. Можеш ли да се свържеш с полицията?
	— Разбира се. Дръж се, чуваш ли? Полицаите ще се свържат с теб на този канал.
	Тя погледна отново в огледалото за обратно виждане. Онзи бе намалил яркостта на фаровете си и беше спрял. Сигурно бе чул разговора. Не би искал полицията да го открие толкова близо до нея.
	Това означаваше, че тя също можеше да спре камиона, и за момент облекчението, че не шофира, я завладя напълно.
	— Съжалявам, мамо — рече Руби. — Не исках да кажа това.
	Ясмин знаеше, че дъщеря й е ужасена от преследвача, и се удиви на силата й, която й позволяваше дори и в тази ситуация да бъде добра. Също така знаеше, че Руби наистина мислеше онова, което беше казала.
	Спомни си как бе споделила с Адиб, че Руби ще е загубена без баща си и как се беше изненадала, когато думите бяха излезли от устата й, истината в тях я бе зашлевила, сякаш осъзнаването на този факт бе дошло от някъде другаде, а не беше в нея през цялото това време. Щеше да е загубена без баща си, да. Съсипана. Смазана. „Да“ за всички тези ужасни емоции. Но не и сама.
	По радиостанцията прозвуча мъжки глас:
	— Госпожо Алфредсън? Тук е лейтенант Рийв.
	Спомни си го от Феърбанкс. Разговорът вероятно беше прехвърлен към него в мига, в който Коби я бе споменал.
	— На магистралата Далтън ли сте? — попита ужасено той.
	— Да.
	— Къде е детето ви, госпожо Алфредсън?
	— С мен.
	Шофьорът на цистерната сигурно слушаше. И ако той беше Силезиън Стенет, вече знаеше, че Руби е с нея, но ако беше друг, може да не бе наясно с този факт. Дали това щеше да го възпре да прояви жестокост? Или може би щеше да го подтикне да използва уязвимостта им?
	По радиостанцията се възцари мълчание. Представи си как хората слушат този разговор, почувства техния ужас. Каква е тази майка, която застрашава живота на детето си по този начин?
	— Казаха ми, че някой се е опитал да ви изблъска? — продължи лейтенант Рийв.
	— Опита се да ни попречи да се върнем обратно. Следва ни от около сто мили, може би още от Феърбанкс.
	— Тира на Азизи ли караш? — попита друг глас, който й се стори познат.
	— Да. Той…
	Мъжът я прекъсна:
	— Аз съм на MP 181, на юг ли пътуваш? Подминах камиона на Азизи преди около двайсет мили. Зад тази госпожа няма никого.
	Сигурна беше, че е същият човек, който я бе попитал дали има оръжие.
	— Продължих още около двайсет мили, после видях друг тир, който се движеше на север — продължи безименният шофьор. — И беше тир, не цистерна. Както казах, зад нея няма никого.
	— Лъжете — възрази тя. — Това сте вие, нали? Шофьорът на цистерната със сините фарове. Движите се на север, не на юг. Точно зад мен.
	— Хей, я не си играй на привидения, госпожо.
	Лейтенант Рийв се включи отново:
	— Ето какво ще направим, госпожо Алфредсън. Ще се опитате да намерите място, на което да спрете, докато изпратим спасителен хеликоптер, който да вземе вас и дъщеря ви. Разбрано?
	Говореше й много спокойно, с овладени разумни доводи, както човек би говорил на самоубиец, стъпил на перваз, помисли си тя.
	— Да.
	Искаше да му каже за имейлите, за вероятното заграбване на земята и за Силезиън Стенет, но в момента думите й нямаше да имат никаква тежест — в очите му тя беше просто една съсипана от скръб жена, която е откраднала камион, поставила е детето си в опасност и си е внушила, че някаква цистерна я преследва.
	Но когато хеликоптерът им долетеше от Далтън, щяха да видят, че зад нея наистина има цистерна. Тогава щяха да разберат, че непознатият шофьор е излъгал. Тогава щяха да я чуят. И тя щеше да ги убеди, че Мат е жив, че най-вероятно знае нещо за Анактуе, поради което някой се опитва да й попречи да стигне до него.
	Сините светлини зад тях ставаха все по-големи, докато цистерната се приближаваше. Пътят пред нея имаше две платна и беше прав поне още няколкостотин метра, недостатъчно пригоден за маневра на масивна цистерна, но достатъчно широк, за да е възможно разминаване. А ако той стореше това, тогава щеше да се престори, че никога не е я преследвал.
	Тя отново подкара тира, стараейки се да запази преднината пред него през неспирния сняг.
	Трябваше да остане отпред само докато полицията пристигне. Огромните чистачки изстъргваха дебелите слоеве от стъклото още когато снежинките го докоснеха, но й осигуряваха много ограничена видимост.
	Стигнаха до тесен участък от пътя, извиващ покрай планинския склон. Тук нямаше място за изпреварване, затова Ясмин намали скоростта и спря. Шофьорът на цистерната бе принуден да стори същото. Щеше да изчака тук, докато полицията пристигне. Пред тях се виждаха два малки смърча, наклонени настрани от вятъра.
	— Аз съм виновна — каза Руби. — Заспах.
	— Не си виновна за нищо.
	— Но ако те бях събудила, щяхме да се откъснем от мъжа зад нас и да сме по-близо до татко.
	— Нямаше да има никаква разлика.
	Руби поклати глава.
	— Честна дума. Съвсем никаква разлика.
	До това отвратително пътуване не си беше давала сметка колко щедра е Руби към майка си. Ето, и тук тя поемаше вината, докато всичко — всичко! — се беше случило единствено заради нея.
	Лейтенант Рийв отново се включи по радиостанцията:
	— Говорих със спасителния ни отряд. Съжалявам, но при тези метеорологични условия хеликоптерът не може да излети.
	Ясмин веднага подкара отново, знаеше, че шофьорът на цистерната слуша и сега ще се устреми към тях.
	— Дори да успеят да стигнат до вас, което е много съмнително — продължи лейтенант Рийв, — не можем да рискуваме да ви качим с дъщеря ви в хеликоптер при тези ветрове. В момента скоростта им е петдесет мили в час, а ще стане по-лошо. Ураганна сила.
	— Точно зад нас се движи цистерна със сини фарове. Опитва се да ни изблъска от шосето.
	— Проверихме. Никой от превозвачите няма камиони навън. Шофьорите им изчакват в Дедхорс, Феърбанкс или Колдфут. Никой друг, освен вас, не кара при тези условия.
	— Моля ви, трябва да ми повярвате.
	— Ще дойдем да ви приберем възможно най-бързо.
	— В Анактуе беше изпратен хеликоптер, който да огледа за оцелели — рече Ясмин. — Въпреки че и тогава е имало буря…
	— Ветровете не бяха толкова силни. Летенето беше рисковано, но не самоубийствено. Днес случаят не е такъв. Ще сте в по-голяма безопасност, ако изчакате бурята в кабината си.
	Сините светлини зад нея оставаха същите по размер, което означаваше, че шофьорът спазва равномерна дистанция. Може би трябваше да се опита да дръпне напред? Но пътят беше стръмен, ветровит и опасен, а снегът ставаше все по-тежък.


	Движим се много, много бавно, защото е трудно да се види нещо през снега, мъжът след нас също кара много, много бавно. Сякаш ни преследва на забавен кадър, но все пак продължава да ни преследва.
	Виждаме табела: ПОСЛЕДНИЯТ СМЪРЧ НА СЕВЕР — НЕ РЕЖЕТЕ. До нея лежи мъртво дърво, цялото побеляло от сняг и лед, все едно е направено от дребни костици. Сигурно сме подминали последното дърво на север преди много мили.


	Ясмин забеляза как сините фарове на цистерната се отместват встрани, после пак заемат изходно положение. Трябва да беше поднесъл. Може би не беше спрял да сложи веригите за сняг. Може би просто щеше да се подхлъзне на ръба на проклетия планински склон и всичко да се свърши. Или, което не беше толкова хубаво, колкото първата възможност, щеше да му се наложи да спре, за да си постави веригите, и щеше да е също толкова непохватен, колкото беше тя, и процедурата щеше да му отнеме час, а през това време те щяха да са далеч от него.
	През снега успя да зърне пътния стълб с означение MP 242. От картата на Адиб знаеше, че скоро щяха да доближат прохода Атигун, най-високия планински проход в Аляска. От другата му страна лежеше безкрайният северен склон на тундрата, простиращ се до Северния ледовит океан.
	Плътната тъмнина и сняг бяха пронизвани единствено от нейните фарове и от сините светлини на цистерната. Но тя усещаше как чувството й за вина, че е поставила Руби в такава опасна ситуация, също я преследваше в тъмното, а зад вината — друга, по-тиха вина: _Ще остана сама._


>	15

	Вятърът запращаше снега хоризонтално върху предното стъкло, тирът им тежко си проправяше път през него. Ясмин не виждаше очертанията на шосето, разчиташе единствено на светлинната маркировка по магистралата, която кратко отразяваше с оранжево просветване светлината на фаровете й. Усещаше как огромният им камион се накланя под порива на засилващия се вятър.
	Беше изключила радиостанцията след разговора си с лейтенант Рийв и повече не я включи: не искаше да чува гласа на мъжа от цистерната, макар да копнееше за този на Коби — човек, когото никога не беше срещала и най-вероятно никога нямаше да срещне.
	Видимостта беше толкова лоша, че вече не можеше да прецени колко близо до тях беше преследвачът им. Беше изминал половин час, откакто бе видяла фаровете му за последен път.


	Шофьорът на цистерната се крие в снега и тъмнината зад нас и ние не знаем къде е.
	Мама спира камиона. Моли ме да извадя ярката оранжева дреха на господин Азизи, оная, дето прилича на туника и се намира в една жабка на моята врата. Като жилетките, които ме кара да слагам, когато карам колелото си. Господин Азизи я носеше, докато оправяше камиона във Феърбанкс.
	Приближаваме до края на шосето, точно до ръба на склона, и мама отваря прозореца. Камионът се залюлява, сякаш пръстите на вятъра са проникнали през отворения прозорец, и огромно количество сняг нахлува вътре и се приземява в скута й наистина бързо, сякаш ако остави прозореца отворен прекалено дълго, скоро ще бъде затрупана и ще се превърне в снежен човек.
	Мама хвърля оранжевата жилетка през прозореца, вятърът я подхваща и със завихряне я отнася надалеч, после ме кара да извадя дрехите от куфара на господин Азизи, аз го правя и тя изхвърля и тях. Но задържа парката му, вероятно защото полярните парки са супер скъпи, после бързо вдига прозореца. Огледахме се хубаво за сините фарове, но все още никъде не ги виждаме.
	Мама отдръпва камиона от ръба на планинския склон и потегляме напред, нагоре към падината. После тя отново прави същото и на мен малко ми прилошава. Обяснява ми, че трябва да оставим такива дълбоки следи, че снегът да не може да ги затрупа.


	Беше от майките, които редактираха вълшебните приказки и изхвърляха от тях психарките мащехи; не позволяваше на Руби да гледа нищо, което не беше подходящо за нейната възраст, и ето я сега — обясняваше на дъщеря си как шофьорът на цистерната ще види дрехите и оставените следи и ще си помисли, че са се преобърнали през ръба. И ужасното беше, че това бе единственото успокоение, което можеше да предложи на дъщеря си.
	— Но нали ще забележи следите ни, когато се отдалечим оттук? — отбеляза Руби.
	— Не, защото няма да са толкова дълбоки и скоро снегът ще ги запълни.
	— Но вятърът може да издуха оранжевото нещо и дрехите надолу по баира.
	— Не е проблем.
	Защото тогава преследвачът им щеше да реши, че са мъртви, което беше добре. Каквото и да им се случеше, тя знаеше, че това пътуване щеше да остане завинаги като синоним на края на детството на дъщеря й.
	Пътят е ужасно стръмен; понякога от едната страна се виждат планини, подобни на гигантски изправени на задните си крака коне точно до нас, сякаш се канят да стоварят тежките си подковани копита отгоре ни. От другата страна цари пълна тъмнина и това е дори още по-страшно, защото можем да полетим директно в пропастта.
	Господин Азизи ми каза, че проходът Атигун е висок четвърт миля. Тогава още не знаеше, че ще минаваме с мама през него. Нито пък че ще има снежна буря и някакъв мъж ще ни преследва. Не вярвам, че щеше да ми го каже, ако знаеше всичко това. От двете страни на шосето има бариери, чието предназначение според мама е да предпазват човек да не падне в пропастта, но аз току-що зърнах една от тях и ми се стори доста ненадеждна. Не мисля, че ще спре камион като нашия с цяла къща отгоре му.
	Понякога на светлината на фаровете ни се мярка малък знак, просто стрелка, сочеща надясно или наляво, което означава, че мама знае кога да завърти волана, иначе може просто да полетим към небето и да падаме в продължение на четвърт миля. Не знам колко време ще отнеме това.
	Върху тях валеше толкова много сняг, достатъчно да ги задуши. Ясмин едва зърваше по някой светлоотразителен знак на границите на магистралата и изпадаше в паника, че светлинките, които проблясваха вдясно от нея, всъщност трябваше да са от лявата й страна, което означаваше, че сигурно е излязла от пътя, бариерата щеше да поддаде и двете с Руби щяха да се прекатурят през ръба на пропастта. Не беше сигурна кое е небе и кое е земя, къде е ляво и къде — дясно, не знаеше дали е ден, или нощ. Физическата й дезориентация в тъмнината и снега завладяваше мозъка й и имаше моменти, в които вече не знаеше от кого или от какво бяга. Може би сините фарове, които ги следваха невидими в тъмното, бяха фантом, може би страхът й за Мат беше нещото, което я преследваше. Но това нямаше как да е вярно, защото всъщност я гонеха чувството й за вина и провалът й като майка. И тя не можеше да се обърне и да се изправи лице в лице с нито едно от двете, не още, не и преди да е прекарала Руби жива и здрава отвъд планината.


	Не знам как мама знае накъде да кара. Ако аз бях на нейно място, нямаше да съм наясно къде е шосето. Когато фаровете ни попаднат върху стълб, просветват малки оранжеви светлинки, но те са наистина миниатюрни. Сигурно е същото и с пилотите на самолети през нощта, когато се спускат надолу от черното небе и виждат единствено мънички светлини, които да им посочват пътя? Но когато приближават към пистата, светлинките стават по-големи, освен това са подредени в права линия, а тези тук остават наистина малки и се вият покрай планината.
	Гривната ми вибрира, камионът също вибрира и вибрациите стигат чак до костите ми, сякаш сме арфи, мама и аз, и на мен ми харесва да си представям, че сме такива, но знам, че звукът всъщност не е добър, защото мама изглежда много уплашена.


	В началото Ясмин си помисли, че чува експлозия, но ехото от звука продължи твърде дълго, все едно солидната земя, скалите и ледът на планината се бяха превърнали в гигантска гръмотевица. Чу как лавината с грохот се спуска зад гърба им, но не знаеше колко е наблизо, нито дали се разширява, за да помете и тях по пътя си. Подкара толкова бързо, колкото й позволяваше смелостта. И после звукът отслабна и замлъкна. Единственият звук сега идваше от жестокия вятър, сякаш всеки момент бе готов да подкара нова снежна грамада надолу.


	Мама ми казва, че е паднала лавина. Казва, че има добра и не толкова добра новина. Не толкова добрата новина е, че лавината сигурно е блокирала пътя зад нас, така че няма да можем да се върнем в Колдфут, нито пък някой от Колдфут ще може да се добере до нас. Аз съвсем не намирам това за лошо, защото единственото, което искам, е да стигна до татко.
	— Коя е добрата новина? — питам.
	— Мисля, че цистерната остана от другата страна на лавината.
	— Или пък е паднала право върху онзи!
	Двете почти се засмиваме, защото въпреки че пътят е стръмен, пълен със завои и е трудно да се види, главната заплаха за нас беше мъжът от цистерната, а той може вече дори да не е там.
	Не говорим много, защото мама има нужда от цялата си концентрация, докато шофира. Така че не коментираме човека, който ни изпрати имейлите, не и от мига, в който разбрах, че не е татко. Според мен е шофьорът на цистерната или негов приятел.
	Мама е откопчала предпазния си колан, за да може да се привежда силно напред. Лицето й е супер близо до предното стъкло. Пръстите й стискат волана, сякаш могат да ни задържат на шосето.


	Вятърът беше ураганен, снегът с плющене се залепяше по предното стъкло, сякаш Ясмин прокарваше пъртина с камиона през него. Беше я страх, че цистерната може би бе успяла да изпревари лавината и сега да е близо зад тях.
	Беше се замислила дали да не вземе лаптопа на Руби и да изпрати имейл с молба за помощ, или да потърси съдействие по радиостанцията, но вече бе говорила с полицията и те не можеха да стигнат до тях преди спирането на бурята.
	Копнееше да си поговори с Коби или другите шофьори, но се страхуваше, че ако мъжът от цистерната беше избързал преди лавината, щеше да я чуе. Все още хранеше слаба, но непоклатима надежда, че планът й да го заблуди може да е проработил и преследвачът им да е повярвал, че са се преобърнали в пропастта.
	Почувства как кабината им се издига леко нагоре и осъзна, че бяха стигнали до върха и сега щяха да започнат да се спускат. Ако последваше нова лавина, нямаше да успее да избяга от нея, защото щяха да се плъзнат и да пропаднат в бездната.
	На два пъти гумите поднасяха и камионът продължаваше безконтролно да се спуска няколко метра напред, и тя трябваше усилено да помпа спирачките, за да забави скоростта. Едва различаваше светлоотразителите и понякога й се струваше, че оранжевите светлинки просто й се привиждат, че са като сирени, които я подмамват към бездната и скалите на хиляди стъпки надолу.
	Чуваше рязкото повърхностно дишане на дъщеря си и осъзнаваше колко е уплашена, но не можеше да я успокои, защото трябваше да се концентрира напълно върху шофирането.
	Най-сетне стигнаха до полите на планината.
	Фаровете й осветиха приливна вълна от сняг, набираща скорост по полярната тундра.
	Зад гърба им се издигаше планина, разделяща Аляска на две като бариера с широчина седемстотин мили, и не беше възможно да я прекосят отново, нито да я заобиколят. На сто и седемдесет мили пред тях се намираха Дедхорс и Северният ледовит океан.
	Спомни си гласа на шофьора: _… Няма дървета, които да спрат вятъра… Бурите фучат през това място, все едно е адът… Осемдесет и осем хиляди квадратни мили нищо…_


	Вятърът е МЕГАТРОННО мощен. Сега снегът вали още по-силно, сякаш над главите ни има снежен таван и той се стоварва върху нас.
	Камионът ни се разтърсва и аз си мисля, че сигурно е от вятъра, но мама казва, че не е. Казва, че покрай гумите ни се е насъбрал лед и те не могат да се въртят както трябва, затова трябва да спре и да го изкърти. Не добавя „иначе мъжът може да ни настигне“, но знам, че именно това има предвид. Не знаем дали лавината го е спряла. А планът на мама с дрехите на господин Азизи също може да не е проработил.
	Нали се сещате за онзи театър на открито в Рим? Където са пускали лъв срещу някой роб? Все едно и ние се намираме в такъв студен, тъмен театър, но срещу нас няма да пуснат лъв, който да ни нарани, а убиец на мускусни бикове, гарвани, вълци и полярно лисиче, без те да са му сторили съвсем нищо.
	Ясмин забързано обличаше полярната си екипировка, ядосана от времето, което й беше нужно за това — основен пласт, среден пласт, външен пласт дрехи; пръстите й не успяваха да се справят достатъчно бързо с циповете и велкрото. През цялото това време цистерната може би приближаваше. Но температурата отвън беше минус четирийсет и два градуса, а се усещаше много по-ниска заради вятъра, и тя щеше да има нужда от всичките тези предпазни слоеве, иначе щеше да развие хипотермия и нямаше да има кой да спаси Руби. Премръзналата й по-рано лява ръка продължаваше да я боли, докато се обличаше, но тя беше доволна, защото бе почти сигурна, че болката е признак за липса на поражения по нервите. Измъкна един чук от куфара с инструменти на Адиб и го пъхна в джоба на якето си. Искаше да си сложи дебелите ръкавици, но с тях нямаше да може да стисне чука, затова нахлузи само тънките подплати и полярните работни ръкавици.
	Остави парното включено и излезе от кабината. Беше накарала Руби да си облече допълнителен кат дрехи, за да я предпази от силния удар на минусовата температура отвън при отварянето на вратата.
	Стъпи на първото стъпало и някакъв силен удар я закова за стената на кабината, зашлеви я силно през лицето, после я запрати долу. Лежеше сгърчена от болка на земята, после се обърна, за да посрещне нападателя си, без съмнение шофьора на цистерната, но наоколо нямаше никого. Атаката беше дошла от ураганния вятър. Звукът не приличаше на нищо, което беше чувала в реалния свят, приличаше на писък на самолетен двигател сред безкрайната тундра. Дясната й ръка продължаваше да стиска здраво фенерчето; инстинктът й за самосъхранение я беше накарал да се вкопчи в светлината, вместо да спаси себе си. Беше благодарна, че дебелите пластове дрехи бяха омекотили падането й.
	Снегът се сипеше и бе толкова плътен, че изглеждаше като солидна стена. Ясмин запълзя, после се повлече по корем и като си помагаше с лакти, се изтегли към едната страна на камиона.
	Очите й пареха, сякаш в тях беше попаднала гореща пепел; кожата под очите й гореше. При падането предпазните й очила се бяха разместили. Примигването ставаше все по-трудно, имаше чувството, че миглите й се залепват една за друга.
	Почувства студа, който я заобикаляше; хищник, изтъкан от тъмнина.
	Пропълзя над чука, който силно се заби в тялото й. Вдигна го, после се плъзна под камиона, където намери подслон от полярния ураган. Клепачите й бяха замръзнали, миглите — залепнали, и тя не можеше да отвори очи. Енергично избърса лице с ръкава на якето си, отново и отново, но това не помогна. Единственото топло нещо, с което разполагаше, беше собственият й дъх. Вдигна плетената си маска нагоре, дръпна я над очите, така че да се озоват в едно пространство с устата й, и постепенно издишванията й затоплиха клепачите, размразиха ги и тя отново прогледна. Спусна пак предпазните очила пред лицето си, но около ръбовете им се беше насъбрал лед и сега те не прилягаха така плътно, както би трябвало.
	Светна с фенерче към гумите; както беше предположила, в тях се бе вклинил лед. Удари по него с чук, но той беше твърд като метал и не поддаде. Опита пак и пак. С всеки следващ удар й ставаше по-трудно да държи чука. Сети се за пътуванията с автобус до брега на Клей, които двамата с Мат бяха предприемали толкова пъти преди години. Първата спирка беше Холм-некст-дъ-Сий, после Торнъм, Тичуел, Бранкастър, Бранкастър Стейд. Всеки път, когато удареше леда, си представяше следващата автобусна спирка. Бърнам Дийпдейл, Бърнам Маркет, Бърнам Овъри, Холкъм, Уелс, Клей.
	Когато удряше за двайсети пореден път, вече не си спомняше кое крайбрежно селце следваше, нито дори имената им и не можеше да задържа чука в ръката си. Загубата на паметта и слабият захват бяха първите признаци на хипотермия. Трябваше да се върне в кабината.
	Насочи лъча на фенерчето встрани от гумите, в тъмнината. Небе, земя и сняг се бяха слели в една чужда безкрайна цялост. Помисли си, че така трябва да изглежда скръбта; така бе усещала мозъка си, когато майка й беше умряла; безкрайна, празна самотност.
	Мат беше някъде там.
	Изкрещя с все сила името му в тъмното. Но въпреки че устните й оформяха отделните букви и дробовете й се напрягаха да възпроизведат вик, той беше заглушен от вятъра и тя дори не знаеше дали изобщо бе издала някакъв звук. Сякаш беше създала пълен вакуум около себе си и вече не беше сигурна в присъствието си на това място.
	Изкачи стъпалата до кабината. Вятърът се опитваше да я разкъса на части, краката й бяха изтръпнали.
	Беше оставила фаровете включени и от последното стъпало видя скалиста стръмнина, малко по-висока от камиона, на около десетина метра пред тях. Пътят се врязваше в едната страна на стръмнината. Това все пак беше някакъв заслон, където можеха да изчакат преминаването на бурята.
	Погледна назад за цистерната, но тъмнината и плътният сняг без съмнение щяха да я скрият, ако беше там, а тя нямаше да може да го чуе през писъка на бурята. Но той също нямаше да може да ги види и чуе. И беше невъзможно за когото и да е от тях двамата да продължи да шофира в тези условия. Щеше да му се наложи да изчака, те също.


	Мама влиза вътре. Лицето й е покрито с пресни червени следи, а кожата около очилата й кърви, все едно студът я беше хапал. Свалям ръкавиците от ръцете й — целите са вледенени; парното работи на макс.
	Мама започва да кара, само дясната й ръка е на волана, защото мисля, че лявата я боли прекалено. Има толкова много сняг! Все едно сме в него.
	Камионът ни продължава да се тресе наистина силно, направо ме подхвърля на седалката, а коланът се врязва в гърдите ми.
	Мама спира и аз забелязвам дребни дупки в снега.
	— Това място е подходящо да изчакаме преминаването на бурята — казва мама.
	Тук вятърът не може да ни преобърне. Само ни разклаща, все едно не може да ни обгърне както трябва с ръце.
	Мама ми се усмихва.
	— Дори шофьорът на цистерната да е успял да премине през планината, няма как да ни открие на това място.
	Бях уплашена и от бурята, и от шофьора, и от големия тъмен театър с мъжа, който изпраща имейли; прекалено много ме беше страх да се страхувам и за татко.
	Правя знака „Т“ с пръсти.
	Мама ме прегръща. Все още е облечена с якето си и ръкавите му са покрити с лед. Тя се съблича, за да не ме кара да треперя.
	— Татко ти е в неговия апутиак — успокоява ме тя. — И е добре. Ескимосите сигурно са се справяли с подобни бури в продължение на векове.
	Мога да се закълна, че наистина вярва на думите си. Един апутиак е много по-добър от палатка, защото палатката просто ще бъде издухана от вятъра.


	Сега Ясмин беше съвсем сигурна, че Мат й е казал истината за венчалната халка и за обяснението му, че иска да дойде тук през зимата, за да снима дивите животни на Аляска. Беше казал на Руби, че може да си построи иглу. Сега му вярваше за всичко. Вярата в Мат означаваше, че той имаше шанс за оцеляване.
	Обзе я ужас, сякаш страхът беше живо същество в гърдите й, но не можеше да си позволи да мисли за него, не и сега, не още. Неин приоритет и единственото практично нещо, което можеше да направи, бе да преведе Руби невредима през бурята.


>	16

	Мама изпразва куфарите ни и ние навличаме всичките си дрехи. Започнахме с най-тесните и сега си обличаме най-широките дрехи отгоре. С ръкавите е най-трудно и мама ми помага да ги издърпам над тези отдолу, макар че не може да използва напълно лявата си ръка, понеже е изгорена от леда. Помага ми да си облека парката на господин Азизи най-отгоре. Мирише на лимонов сапун, каквато беше миризмата на господин Азизи, само дето не го знаех, преди да помириша лимоновия сапун и да се сетя за него. Искам мама да облече тази парка, но тя отказва.
	Фаровете ни са изключени, така че не виждаме нищичко. Понякога имам чувството, че се движим, но това е от вятъра, който ни клати. Мама май чува разни работи, защото продължава да замръзва на място, сякаш играе на „Статуи“.
	Казва, че когато от полицията дойдат да ни вземат с техния хеликоптер, тя ще ги накара да повярват, че татко е жив и ще ги ПРИНУДИ да отидат да го потърсят в Анактуе. Казва, че ако се наложи, ще отмъкне проклетия им хеликоптер. Никога преди не съм я виждала да произнася „проклет“, но татко употребява тази дума доста често, за всяко нещо, като задръстване на движението например. Харесва ми формата, която заемат устните й, когато го изговаря, те се затварят в края — проклеТ — сякаш наистина е твърдо решена да го направи.
	Затъква спалния чувал на господин Азизи около мен и той също мирише на лимон. Казва ми, че трябва да поспя, защото, когато човек спи, времето минава по-бързо. Когато бях малка, ми обясняваше, че спането е като пътешествие в Космоса, просто заминаваш за малко, но когато отново се върнеш на Земята, тук времето, през което си отсъствал, е доста по-дълго. Така че затварям очи.


	Ясмин беше доволна, че Руби не може да чуе жестоките пориви на вятъра; полярната въртележка високо над главите им в стратосферата, спускаща се към земята под формата на ураган, разтърсващ камиона и запращащ хоризонтални лавини по повърхността на тундрата.
	Термометърът в кабината показваше минус четирийсет и два градуса навън, а усещането за студ се засилваше от неспирния вятър. В кабината беше десет градуса. Бяха облечени във всички дрехи, с които разполагаха, но тя нямаше представа колко дълго щяха да оцелеят, ако двигателят откаже.
	Включи радиостанцията с надеждата, че ще чуе как полицаите храбро се борят с урагана и идват да ги приберат въпреки всичко, макар да знаеше, че дори самата мисъл за това е налудничава. Но единствените гласове, които се чуваха, бяха на шофьорите, спрели принудително в Дедхорс, Колдфут и Феърбанкс — оплакваха се заради закъснението и загубата на надници. Независимо от това гласовете им й действаха успокояващо, така че остави радиостанцията включена.
	До нея Руби спеше. Ясмин си спомни пребледнялото й лице и треперещото й тяло, когато беше видяла снимката на убитото полярно лисиче и бе разбрала, че имейлите не са от баща й. Тогава дъщеря й си беше помислила, че Мат не разполага с никакви инструменти за оцеляване, нито с подслон.
	Спомни си как се беше оглеждала за място, където да обърне.
	_Не! Не можем да го изоставим!_
	Бе видяла отбивка, където можеха да направят маневра.
	_Той може да умре! Мамо, моля те!_
	Руби буташе лаптопа си към нея, докато тя се насочваше към отбивката.
	_Ще остана сама!_
	А цистерната беше точно зад тях, фаровете й я заслепяваха и тя трябваше да продължи напред по стръмния, ветровит и предателски път, затова не й беше останало време да се замисли върху думите на дъщеря си, нито да прочете онова, което беше написала на компютъра си, но беше усетила как провалът й като майка я бе преследвал в тъмнината.
	Отвори последния документ на лаптопа.
C>
	Това са моите думи, мамо. Това съм аз, говоря.
C$
C>
	Това съм аз,
	КРЕЩЯ!
C$
C>
	Това е моят глас.
C$
C>
	Това съм аз.
C$
	Мат го беше разбрал. И тя го обичаше още повече заради това.
	Погали пухкавата повърхност на маската на Руби, сякаш да изглади бръчките от умора и тревога по лицето отдолу. После отвори блога й.
C>
	__aweekinalaskablog.com__*
	[* Блог „Една седмица в Аляска“. — Бел.прев.]
	Здравейте, този блог е за времето, прекарано в Аляска от нас. Мат Андерсън, оператор на филми за дивите животни, и Руби Алфредсън.
	(Мислиш ли, че така става, татко? Ти вероятно ще напишеш нещо много по-добро и аз ИЗОБЩО няма да възразявам, ако решиш да го промениш. Засега първо слагам снимката на мускусния бик. Ще изтрием тези бележки преди да го публикуваме!)
C$
	Руби беше качила снимка на разчленения бик и старателно бе копирала всички цифри отдолу.
C>
	(Това за работата ти ли е, татко? Надявам се да е така, защото на хората, които четат блога ни, може да им призлее, като го видят. Мисля, че си направил снимка, защото това е голям мускусен бик, а вълците обикновено не нападат такива големи екземпляри? Да не е бил болен или ранен? Но ние ще видим жив мускусен бик, нали? Така че ще пиша за мускусни бикове и после можем да сложим друга снимка, и ти ще добавиш всичко, което съм изпуснала.)
C$
	Ясмин си спомни физиономията на Руби, докато дъщеря й упорито се опитваше да приеме това гротескно изображение като част от нормалния свят; като нещо, което баща й би изпратил. Разбра, че дъщеря й вече не приемаше на доверие онова, което тя й казваше; понеже й беше нужно да си измисли доказателства, че баща й е жив. Сега изпита гняв и остра мъка, понеже Руби бе подмамена да вярва, че тези снимки са от баща й, макар и тя самата доброволно да се беше подвела по това и че така внимателно бе включила в блога си онова, което непознатият й беше пратил.
C>
	Мускусните бикове наистина изглеждат огромни и страшни, но в действителност са кротки тревопасни и копитата им са големи само за да могат да чупят леда с тях и да стигат до вода, както и да ходят по снега, без да затъват. Ескимосите наричат мускусните бикове „умингмак“, което означава „брадатите“.
C$
	Ясмин си спомни, че дъщеря й беше почнала да й разказва за мускусните бикове, но тя я бе прекъснала и й беше казала да използва гласа си, фокусирана единствено върху желанието си да накара Руби да говори с уста. И Руби със сигурност беше усетила липсата й на интерес — дали изобщо се бе опитала да я прикрие? Прочете онова, което дъщеря й щеше да й каже, стига да й беше позволила да говори:
C>
	Мускусните бикове са много смели. Вълчите глутници ги преследват и винаги убиват най-малките (или почти винаги). Така че когато биковете видят вълча глутница, всички възрастни правят кръг около малките. Насочват задниците си навътре към центъра на кръга, а рогата си — навън, за да изглеждат застрашителни. Преди около сто години и хората са ходили на лов за мускусни бикове и тогава те също са правели кръг около малките и не са помръдвали от мястото си, докато ловците са стреляли и стреляли по тях. Когато някой от биковете бил ранен, останалите ограждали и него и се опитвали да го защитят. Ловците са ги смятали за глупави животни, но всъщност те са били много храбри.
C$
	Ясмин беше трогната от описанието на мускусните бикове и от знанията на дъщеря си. Отвори следващата страница на блога.
	Руби беше качила снимката на мъртвия гарван и отново педантично бе копирала номерата отдолу.
C>
	(Разказвал си ми много неща за гарваните, така че ще напиша онова, което знам, и после ти ще добавиш пропуснатото.)
	Гарваните са най-големите пойни птици и изпълняват редица различни песни. Пеят, когато са уплашени, а понякога — когато просто разговарят помежду си. Грачат, както издават звуци, наподобяващи почукване, но предимно обичат да пеят.
	Избират си партньор и остават с него до края на живота си. Много са верни. Понякога прекарват дори трийсет години заедно.
	Когато летят, обичат да правят салта и свредели във въздуха. Понякога, когато летят, носят пръчки или пера и си ги предават един на друг, сякаш играят на подхвърляне и хващане в небето.
C$
	Ясмин си представяше съвсем ясно как Мат разказва за гарваните, както и задоволството на Руби от тези разкази; чувстваше топлината между баща и дъщеря.
C>
	След раждането на бебетата гарваните остават с родителите си в продължение на година. Понякога се появява трети гарван, нещо като кръстник, който помага на родителите да намират храна за малките, както и да ги обучават. Гарваните са суперски — страхотни имитатори и си играят на шеги: могат да имитират други животни и дори хора.
	Те остават в Аляска през цялата зима. Ако има някой снежен хълм, обичат да се пързалят надолу по него, все едно са в тобоган, при което се редуват един след друг. Те не просто си играят заедно, играят и с други животни, дори такива като вълци и мечки. Не е ли удивително?
C$
	„Да — помисли си Ясмин — удивително е.“ Тя отново погледна снимката и вместо да види демоничната птица от западната литература или грозните, натоварени с отрицателни символи затворници в лондонската кула, погледът й се спря върху птици, които пееха, пързаляха се и оставаха с един партньор до края на дните си. Нищо чудно, че Руби толкова много ги харесваше; също и Мат. Вече беше разбрала, че тук наистина съществува див свят, който Мат можеше да снима, но сега успя да разбере и поради каква причина съпругът й бе поискал да го прави.
	Руби беше пожелала да й разкаже една ексимоска история за някакъв гарван. Но тя я бе прекъснала с изискването да използва истинския си глас. И когато дъщеря й не беше проговорила с устата си, тя бе решила, че най-вероятно няма никаква история.
	Прехвърли се на следващата страница от блога.
	Снимката на мъртвите вълци, почти напълно заровени в снега, изпълни екрана. Отново забеляза проблясването на впряг в долния десен ъгъл и едва забележимото очертание на хъски.
	Руби не й беше казала нищо за вълците. Нито един факт. Дори не беше направила опит.
	Колко често беше карала дъщеря си да замълчи, без да си дава сметка за това?
C>
	(Защо си направил този снимка, татко? Да не би да е заради това, че бедните вълци са били уловени като в капан в снега? Мислех, че животните в Аляска са наистина добри в оцеляването в такива условия. Мисля, че тези снимки не са за нашия блог, а за работата ти. И че ще ми разкажеш всичко за тях, когато се видим.
	Но аз наистина искам да пиша за нашия блог, защото, когато го правя, имам чувството, че си с мен.
	И ще видим вълци, нали? Такива, които са живи и с гъста бяла козина? Затова сега ще пиша за онези, които предстои да видим.)
C$
	Ясмин чу името си по радиостанцията.
	— Добре, Ясмин, готов съм да се хвана на бас, че слушаш радиостанцията.
	Беше я включила преди петнайсет минути, за да има за компания гласовете на останалите шофьори. Сега усили звука. Беше Коби.
	— Ако сте ме чули преди, някъде около дванайсет пъти, тогава се извинявам, че се повтарям. И всеки, ВСЕКИ, който ме прекъсне, понеже му се повдига от това, ще отговаря пред мен в Колдфут.
	Все едно бучащата гневна буря се сблъскваше със спокойно отговарящ й глас.
	— Така. Значи, с теб има дете — продължи Коби. Сигурно я презираше за това, но тонът му беше мил. — Трябва да се погрижим за нея, нали така? Гледай и двете да сте на топло, за да оцелеете през тази буря. Разпитах момчетата тук, в Колдфут, и съставихме един примерен списък с най-доброто, което може да се направи.
	Помисли си как, когато всичко това свърши, щеше да хареса идеята за примерен списък с нещата, които помагат при оцеляването насред полярна буря в Арктическата тундра. Сега, докато Коби беше там и й говореше, вярваше, че ще настъпи момент, в който всичко ще е приключило.
	— Така. Първото нещо, което трябва да направите, е да облечете всички дрехи, с които разполагате. Ако имате по три шапки, тогава слагате и трите на главите си, ясно? Спални чували, хавлии, всичко от този род, увийте около себе си.
	Имаше чувството, че ще й даде златна звезда за награда, и й се прииска да се похвали, че вече са направили точно това.
	— Вероятно си надула парното до дупка, нали така? Но трябва да сме сигурни, че в кабината ти не прониква въглероден окис.
	Ясмин беше чувала за хора, заседнали в колите си, които се отравяха от въглероден окис, защото снегът запушваше ауспусите им. Но ауспухът на камиона беше много високо, затова тя бе решила, че подобна опасност не съществува.
	— Можеш ли да видиш какво излиза от ауспуха ти? — попита Коби. — Ако да, дали изглежда странно, например гъст и кълбест дим? Това е знак, че има някаква повреда.
	Значи повреда, а не блокиране щеше да бъде потенциалният проблем. Но в тъмнината и с този сняг й беше невъзможно да погледне ауспуха. Но дори да беше възможно, силата на бурята щеше незабавно да разпръсне дима.
	— Предполагам, че бурята е в разгара си, но преди вятърът да започне да вие срещу теб, чу ли някакви звуци изпод шасито на камиона ти? Като силно тракане? Това може да бъде причинено от дупки.
	Ясмин не беше чула странни звуци, но от друга страна, имаше толкова много неща, върху които се бе съсредоточила, докато караше, така че напълно възможно беше да ги пропусне. Беше видяла лед, забит в гумите й, твърд като желязо, унищожителен; той би могъл да пробие дупки в ауспуха. И ако това беше станало в някоя част, минаваща под кабината, тогава вътре би могъл да изтича въглероден окис.
	Беше оставила парното и преди, когато бе заспала след Колдфут, но оттогава камионът беше подложен на много по-голямо натоварване.
	Дръпна спалния чувал над Руби, после изключи двигателя; парното и фаровете веднага изгаснаха.
	Гласът на Коби продължи в тъмното:
	— Да допуснем, че е станало най-лошото и има някаква повреда. В този случай, когато включиш двигателя, дръж прозорците леко открехнати, и от двете страни, за да влиза свеж въздух и да пречи на отровните газове да се натрупат. Брейди съветва да включваш двигателя по десет минути на всеки час, затова предполагам, че ще е безопасно да го пускаш за по пет минути на всеки половин час.
	Тя погледна към часовника на лаптопа, който беше напълно зареден. Екранът светеше. Щеше да засече половин час, преди отново да включи двигателя.
	— Адиб трябва да има кутия с инструменти в кабината — продължи бавно и спокойно Коби. — Най-вероятно в средната жабка, ако кабината е като моята. Вътре със сигурност ще има нож. Трябва да разрежеш седалките и да извадиш изолацията. После се опаковайте в нея. Включително главите.
	Ясмин погледна в жабката и откри макетно ножче, дебело тиксо, отвертки и малко острие за разбиване на лед. Извади макетното ножче.
	— Не съм сигурен дали си чула съобщенията, които полицията не спря да ти изпраща? — продължи Коби. — Но те гласят, че не трябва да излизаш от кабината. Не и докато бурята не спре. По каквато и да е причина. Чакай малко, тук други хора ми казват какво съм изпуснал.
	Представи си шофьорите, насядали около някоя маса в мизерното кафене в Колдфут, с чаши горещо кафе пред себе си, вероятно потропвайки с крака, за да се стоплят, защото си представяше, че дори вътре е студено. Не знаеха дали е жива, камо ли пък дали изобщо слуша това, и се трогна, че въпреки всичко се опитваха да й помогнат.
	— Добре. Така, слушай, Ясмин. Наистина е важно. Трябва да останеш будна, защото се налага да изключваш периодично парното. Ако започне да ви става студено, почнете да движите ръцете и краката си колкото можете, за да поддържате циркулацията на кръвта. Знам, че кабината не е толкова голяма, но се движете възможно най-много.
	Вече разрязваше седалката си с макетното ножче. Вътре имаше пълнеж. Ако направеше достатъчно дълъг разрез, щеше да успее да извади цял пласт и да го увие около Руби като допълнителен слой.
	— Гейб съветва да завържеш нещо цветно на антената си, когато стане безопасно да излезеш навън. Но според мен хеликоптерът ще може да те види достатъчно ясно, тъй като ще си единственото нещо на шосето, така че не се притеснявай много за това. — Той замълча за момент и Ясмин се притесни, че е изчезнал. — Знам, че не можеш да отговориш по радиостанцията. Мислиш, че по петите ти се движи някакъв психар. Не съм сигурен в това, но да приемем, че е истина — щом ти го вярваш, ще го приема за факт — в такъв случай няма как да ми отговориш и да издадеш каквото и да било, нали? Така че аз ще продължа да се появявам и да изпълнявам краткия си рецитал пред теб, докато бурята не утихне. Схвана ли? Добре.
	Щеше й се да може да му благодари.
	Навън беше минус четирийсет и три градуса. Вътре продължаваше да е десет. Не знаеше колко бързо ще спадне температурата в кабината. Но стигнеше ли до нула, щеше да събуди Руби и да я накара да се раздвижи, за да поддържа циркулацията си.
	В тъмната кабина, с Руби, притисната плътно до нея, тя продължи да чете блога й.
C>
	Знам, че много хора се страхуват от вълци, защото мислят, че те са като от приказката за Червената шапчица: гадни животни, които обичат да убиват. Или защото вият страховито. Но вълците изобщо не са такива, особено полярните вълци. Те са много красиви, с гъста бяла козина, която е специално пригодена да им държи топло. Полярните вълци не са много големи. Според мен главното нещо, което хората не харесват у вълците, е, че се движат на глутници, наобиколят животното, като стадо мускусни бикове например, и после отделят от него едно мъничко биче и го убиват. Но вълците са много по-малки от мускусните бикове, затова е нужно да са в група. И трябва да ядат, иначе ще умрат. Освен това нямат много енергия, за да преследват плячката си, защото поддържането на нормална телесна температура в Аляска си е непрекъсната работа, така че се спират на животни, които изискват възможно най-малък разход на енергия.
	Пък и ние ядем агнешко, нали? Никой не иска да яде стара овца. Макар че според мен на вълка му е все едно какъв е вкусът на големия мускусен бик.
C$
	Ясмин си представяше как Мат се усмихва на тези думи, какво удоволствие изпитва от бъбривия блог на Руби. Откри общо между тях двете и вълците, в използването на последните остатъци от енергия за оцеляване имаше дълбок смисъл.
	Беше си мислила, че докато е на лаптопа си, Руби е самотна, че напуска истинския свят, за да навлезе в киберпространството, населено с непознати, без да разбира, че в него може да има интимни светове.
	Върна се в спомените си към дните, прекарани в Шотландия, гневът й, че дъщеря й ще пише блог, неразбирането, че ставаше дума за връзката между Мат и Руби, че блогът щеше да е място, където двамата да се срещат и да бъдат близо един до друг. Едно от многото места. Тя също би могла да намери места, където да се присъедини към Руби — трябваше вече да го е направила.
	Имаше още една страница от блога. Беше си помислила, че когато Руби видя мъртвото полярно лисиче с красива муцунка, омазана с кръв, тя най-накрая бе разбрала, че тези снимки не идват от баща й и бе престанала да пише.
	Температурата в кабината бързо падаше. Тя свали ръкавицата от дясната си ръка и попипа лицето на дъщеря си, както беше правила безброй пъти, когато Руби бе болна. Челото й беше топло; беше я оставила да спи по-дълго, отколкото трябваше. После прочете последната страница.
C>
	(Днес видях нещо суперско-страхотно, татко! И искам този блог да е за всички удивителни неща в Аляска, и се надявам да нямаш нищо против. Нямам снимка, но може би ще успея да направя такава, когато ти си с нас.)
	Видях три луни!
	Да пукна, ако лъжа!
	Обикновената луна и още две, по една от всяка страна; наричат ги лунни кучета. Мама ми разказа всичко за тях. Точното им име е пархелии. Образуват се от лунна светлина, отразена от ледени кристали. Красиви са. Трите луни изглеждаха така, сякаш си поделяха небето.
C$
	Сега в кабината беше минус два градуса. Оставаха още петнайсет минути, преди да може отново да пусне парното. Отвори нов документ на лаптопа на Руби и напечата:
C>
	●
C$


	Дъхът ни е като пушек. Лимоненият аромат на господин Азизи вече го няма, не се усеща никаква миризма; студът е убил всякакъв мирис.
	Бурята разтърсва камиона ни, сякаш сме боен кораб в бурно море.
	Мама е като някой старшина, заповядва да си сложим всичко — ВСИЧКО, Руби! Така че вземаме дори кърпи и ги натъпкваме в шапките си, за да направим още един пласт, а когато отново се стопли, косата ми ще мирише на паста за зъби. От училище ме пускат да отсъствам по време на учебните занятия само ако си представя домашните, но сега късам страниците от учебниците си, за да напластя и тях. Това ще е най-хубавото извинение за липса на домашни за всички времена — „ТРЯБВАШЕ да си скъсам учебниците, иначе щях да получа хипотермия!“.
	Сложила съм сгънатата карта на господин Азизи в грейката си, но наистина внимавах, защото на нея е отбелязано Анактуе, а това е мястото, където се намира татко, така че не искаме да скъсаме тази част.
	Мама проверява термометрите. В кабината е минус шест градуса, а навън — минус четирийсет и два. Включили сме си малката лампичка на тавана и „Магически глас“. И двете с мама носим специалните ръкавици, които татко ни купи, така че можем да разговаряме със знаци. Щях да се уплаша, ако нямаше да можем да си говорим.
	Според мама се намираме в епицентъра или окото на бурята. Поглеждам навън, за да видя дали не ни наблюдава някое зло око, като Саурон от „Властелинът на пръстените“, но виждам само отражението на лицата ни в стъклото. Изобщо не приличат на нашите лица, защото сме с очила и маски, и много шапки.
	Сега потропваме с крака по пода и размахваме ръце наоколо, и мама казва, че освен това трябва да сме НАЩРЕК. Казва, че главната задача на всяка една от нас е да държи другата будна. Така че ще си разказваме интересни неща. Аз съм първа, но не знам какво да кажа на мама. Тя разбира, струва ми се, че не знам.
	— Можеш ли да ми разкажеш историята за ескимоския ловец и ледения блок? — пита ме мама.
	Отдавна исках да й я разкажа, още докато бяхме с господин Азизи, защото това е наистина щастлива история и според мен щеше да повдигне духа й. Но тогава на нея не й беше интересно.
	— Сигурна ли си? — питам.
	— Напълно — отвръща тя и на мен ми става ясно, че под маската цъфва една от онези кратки лъчезарни мамини усмивки.
	— Добре. Един ловец седял съвсем сам край една дупка в леда на повърхността на морето — започвам. — Ледът му изглеждал като част от земната повърхност, защото бил много, ама много дебел.
	Мама ми кима да продължа, все едно наистина я интересува.
	— Трябвало да седи наистина неподвижно. В продължение на много, много, много часове. Вятърът ставал по-силен и по-силен, какъвто е сега, според мен. Ледът се откъснал и заплувал към морето. В началото ловецът дори не разбрал, че парчето лед, на което седял, се е откъснало. Не знаел, че между него и брега има дълбоко, дълбоко море. Бедният ловец се носел все по-навътре и навътре в морето. Татко казва, че понякога някой ловец се удавя или замръзва до смърт. Но семействата им продължават да хранят надежда.
	Точно така каза татко — „продължават да хранят надежда“. Но според мен по-правилно ще е да се каже „държат се здраво за надеждата“, защото надеждата е нещо топло, което човек иска да държи близо до себе си.
	— Руби? Ти каза, че семействата продължават да хранят надежда, нали?
	Тя си мисли, че не внимавам, но аз просто си мисля за надеждата.
	— Да. Защото този мъж бил исиксурук — произнасям трудната дума буква по буква, — което означава „силен и издръжлив ловец“, така че той изминал целия път до Сибир на своето парче лед. И на следващата зима се върнал обратно при семейството си по замръзналото море.
	Мама ми се усмихва, но през очилата й виждам сълзите в очите й и си мисля, че сълзите сигурно болят, защото очите й изглеждат по-червени.
	— Страхотна история, Руби.
	Ще ми се татко да я беше разказал, защото го прави много по-добре от мен.
	Сега се настъпваме по краката с огромните си ботуши, които са ни тесни заради многото чифтове чорапи, които сме обули, и се преструваме, че маршируваме по време на парад пред Бъкингамския дворец, а туристите ни правят снимки, и си представям, че пред Бъкингамския дворец има сняг, а войниците с шапки от меча кожа спират да маршируват и започват бой със снежни топки, така че все едно хуквам на място, размахвам ръце и се преструвам, че мятам топки. Мама казва, че го играя брилянтно. На нея й е по-трудно, отколкото на мен, защото тя трябва да се навежда, докато се прави, че марширува и хвърля снежни топки.
	Термометърът на господин Азизи показва минус осем градуса в кабината и минус четирийсет и пет — навън.
	Сега подскачам, мама също, с един такъв приклякващ подскок, и махаме с ръце, както когато някой познат печели състезание и ние го поздравяваме, после решаваме, че Босли е на кучешки надбягвания, макар че той просто се впуска към тълпата, размахал опашка в очакване да го погалят. Ръцете ни се блъскат едни в други, така че не можем да правим големи замахвания.
	Мама казва, че съм един от онези служители по летищата, които размахват флагчета, за да казват на самолетите къде да паркират, а на мен ми се падна джъмбо-джет с късоглед пилот, така че трябва да правя супер големи размахвания.
	— Ти каза на господин Азизи, че обичаш музика, нали? — пита тя и после произнася с пръсти името „Брамс“ по букви.
	Не знаех, че ме е слушала, докато си говорех с господин Азизи. Мисля, че мама също може да изпита чувството, че сме вътре в музиката.
	— Каква друга музика харесваш?
	Но сега е неин ред да ми каже нещо интересно.
	— Моля те, Руби, искам да знам.
	— Харесвам и поп — отвръщам. — Преди всичко „Бийтълс“, заради картините в песните им.
	— „Жълтата подводница“? Тази ми е от любимите.
	— Да, и „Градината на октопода“. Най-много ми харесва „Луси в небето с диаманти“. И доста харесвам песента на Риана за диаманти и звезди.
	Пеенето е уморително, все едно че ръцете ми току-що са участвали в маратон.
	Лицата ни вече не се виждат в предното стъкло. Отвътре има лед на спирали; на някои места е много по-дебел, отколкото на други.
	— Руби? Говорехме за музика?
	— Понякога обичам да танцувам. Ако музиката е пусната достатъчно силно.
	Използвам американския знак за танц, като изобразявам дансинг с лявата си ръка и танц, като прокарвам по дланта й двата пръста на лявата ми ръка.
	Поглеждам към мама и от очите й зад очилата разбирам, че е щастлива от този факт, и ми се приисква да й бях казала по-рано.
	— В известен смисъл усещам музиката по дансинга, ако не е покрит с мокет, ритъмът преминава през мен. И мога да копирам движенията на другите, а ако ми предават думите със знаци — още по-добре.
	Джими каза, че съм невероятно-страхотна шик танцьорка. („Шик“ беше думата ни за седмицата и според нас беше дума, която предизвикваше асоциации с хипи, танцуващо чарлстон.)
	— Къде танцуваш? — пита ме мама. Тя наистина искаше да тренирам балет в училище, но аз не харесвам балета.
	— У Джими. Майка му винаги му крещи да намали музиката, но той не я слуша.
	Майката на Джими каза, че музиката била _оглушителна!_, което на нас двамата с Джими ни се стори невероятно комично.
	— Браво на Джими — казва мама. — Имам страхотна идея. Можем да танцуваме!
	Въздухът жили, когато си поемаш дъх, все едно вдишваш мравки сиафу с острите им жила. Мисля, че ако докоснем дръжката на вратата с голи ръце, кожата ни ще залепне за нея.
	— Аз ще пея — заявява мама. — Риана!
	Правя физиономия, но тя не може да я види, защото съм с маска. Но тя разбира и знам, че ми се смее.
	— Тогава ще съм Джон Ленън, не Риана. — Очите й продължават да се смеят зад очилата.
	Тя сваля маската, за да мога да разчитам думите на „Луси в небето с диаманти“, но в същото време ми ги показва с ръце. Татко казва, че пеенето е прекрасно заради звука, който се чува дори когато човек не разбира думите. Аз смятам същото. Че пеенето е красиво само по себе си.
	Човек може да създава песен и да пее с едни и същи букви.
	Мама пее и пее за мандаринови дървета и небеса от мармалад. Става ми хубаво, като си мисля за това, защото така не се сещам за студа и страха.
	Думите на мама са като бели пухкави облачета и е забавно, че думите изглеждат така, сякаш човек може да види, че са направени от дъх. Чудя се дали всяка дума има своя специална форма. Терапевтите ми казваха за издишваните звуци, а сега ги виждам. Може би ако живеехме някъде, където бе толкова студено като тук, щях да се науча да разчитам думите по формата им във въздуха.
	Сега мама минава на песента на Риана. И на двете ни идва да се изкикотим, когато с жестикулиране изразява „падаща звезда“. И на никого не съм го казвала, но миналия срок мама ми разказа за секса, защото следващата година отивам в средното училище и трябва да знам неща, които знаят възрастните. Каза ми, че знакът за звезда прилича много на знака за вагина, така че наистина трябва да се внимава много, когато се произнася „звезда“. После двете не спряхме да се кикотим цяла вечност и тя заяви, че според нея „звезда“ било много хубаво име за „вагина“. Та когато изобразява „звезда“ в песента на Риана, ние се смеем, но това е болезнено, защото мравките сиафу ни жилят по целия път надолу към дробовете.
	Мама казва, че падащите звезди не съществуват. Всъщност са малки частици прах и скали, които попадат в земната атмосфера и изгарят; и според мен от това ще излезе дори още по-хубава песен, защото е наистина вълнуващо, пък и човек не трябва да се притеснява да не обърка вагина с падаща звезда.
	Не танцуваме както трябва, просто мърдаме толкова, колкото е възможно, и се преструваме, че е танц. После мама спира да пее и да танцува, и очите й под очилата вече не са заобиколени от бръчици смях.
	— Напоследък май не прекарваш много време с Джими?
	Някога пееха такава песен:
P>
	Джими и Руби
	в клоните на дърво седят
	и се Ц-Е-Л-У-В-А-Т.
P$
	Твърдяха, че „седят“ и „целуват“ се римували.
	На нашата площадка за игра няма дърво. Но и да имаше, аз щях да се ПОКАТЕРЯ по клоните му с Джими или двамата да си направим лагер.
	Тази песен е скапана.
	— Руби…?
	Ясмин зачака Руби да й отговори, но дъщеря й остана смълчана. Мат й беше казал, че Руби и Джими вече не са толкова близки, и тя се беше разстроила заради Руби, но същевременно си бе помислила, че това би могло да я окуражи да си потърси нови приятели.
	До нея Руби не помръдваше. И тя усещаше в неподвижното тяло на дъщеря си ужасната й самота.
	— Добре тогава, скъпа моя Руби, да продължим да танцуваме!
	Не трябваше да я пита за Джими. Трябваше да я стимулира да продължи да се движи. Само да можеха да ходят, бягат, скачат нагоре-надолу както трябва, но вместо това бяха затворени като в клетка в тази малка мразовита кабина до отминаването на бурята. Маската й все още беше спусната на шията, за да може Руби да вижда ясно устните й, също като движението на пръстите й, докато пееше — всичко, което би й помогнало да се фокусира и да остане будна.
	Сега температурата в кабината беше минус дванайсет градуса, отвън — минус четирийсет и пет. Трябваше да изчака още осем минути, за да включи парното, но не беше сигурна, че дъщеря й ще издържи толкова.


	Става изключително трудно да се диша, дробовете ми се изпълват с мравки и в тях вече няма място за въздух. Съществува едно чудовище, направено от студ, твърдо като ръб на тротоар, което приближава към нас в тъмното, прорязва си път през предното стъкло на камиона, през врати и прозорци, и единственото оръжие срещу него е топлината, но ние нямаме такава. Опитвам се да танцувам, за да пропъдя чудовището, докато държа мама за ръката, но вече не мога, краката ми не помръдват. Чудовището приближава все повече и повече към мен, оголва зъби, редици и редици остри като ножици зъби, и се кани да ме разкъса на малки парченца, и аз правя на мама знак: „Помогни ми!“, и тя пуска двигателя на камиона. Веднага.
	Парното работи от три минути, мама е включила цялото осветление и лаптопът ми се зарежда. Прозорецът трябва да е отворен, но съвсем леко. Ледът от вътрешната страна на предното стъкло все още е дебел и на спирали, и човек вижда дъха си, но въздухът вече не щипе толкова, когато го вдишваш и чудовището е отстъпило съвсем мъничко назад, но продължава да ни наблюдава от тъмното. Мама отваря блога ми, но на мен ми се ще да го затвори.
	— Колко още ни остава? — питам.
	— Две минути.
	Опитвам се да не се плаша от мисълта за изключването на парното.
	— Блогът ви е страхотен, Руби. Прочетох го, докато спеше.
	Поклащам глава, ядосана съм. Такава глупачка бях да си мисля, че онези имейли са от татко.
	— Написах нещо вместо теб. Не е блог. Просто нещо интересно.
	Поглеждам към лаптопа, отварям блога си и виждам, че е напечатала точка. На една цяла страница.
	— Какво е това?
	— Ще ти кажа след минутка. Отлагам го до моята интересна история за теб.
	Остава една минута. Чудовището ни дебне, ноктите му дерат предното стъкло, чакат да проникнат през него и мама сигурно го знае, защото взема ръката ми в своята и я стисва. И после я отдръпва, за да може да прави знаци, и ми казва:
	— Тази буря ще спре. И ще бъдем добре.
	И аз се опитвам да съм като нея, храбра.
	— Сега трябва отново да спра двигателя. Съжалявам.
	В кабината е минус два градуса при включен двигател; и сега щеше да почне стремглаво да пада. Ясмин се страхуваше, че този път температурата ще е много по-ниска.
	— Добре, помогни на един самолет да паркира и ще ти кажа един интересен факт.
	— За точката ли? — Жестикулирането на Руби беше забавено.
	— Да.
	Руби се изправи и Ясмин забеляза колко трудно й е да запази равновесие. Не беше се стоплила достатъчно. Скоро щеше да се наложи отново да включи двигателя, но щеше да го остави да работи възможно най-дълго.
	— Ако принтираш тази страница на лаптопа си — започва мама, — белият лист ще е Космосът, а точката ще е с размерите на Земята.
	Поглеждам към точката и си мисля за мама, татко и мен, живеещи в една точка, и за това как бихме се побрали в нея.
	— Не е съвсем точно — продължава мама. — Точката би трябвало да е в цяла книга от празни страници. И не само една книга, а стотици хиляди книги в хиляди библиотеки.
	Поглеждам отново към тази точка. Такава е мъничка, дребничка. Все едно че ние не представляваме нищо съществено.
	Мама се усмихва.
	— И знаеш ли кое е удивителното? — пита ме тя и аз поклащам отрицателно глава. — Че има точка! Че съществува тази удивителна планета, наречена Земя, с вода и атмосфера, които да поддържат живот. И ние сме тук. Какви са шансовете за това, Руби?
	Опитвам да се усмихна на мама, обаче е ужасно уморително да раздвижа устни в усмивка.
	— Не спирай да махаш с ръце. — Но аз не мога да движа ръцете си. Моят джъмбо-еърбъс ще катастрофира в самолета до него.
	— Разкажи ми за посещението ти в училището за глухи.
	Тя знае, че това е нещо, което ще ме събуди. Но на мен ми се иска да ми разкаже повече за нашата планета-точка. А и е неин ред да разказва интересни неща.
	— Наистина искам да знам — казва тя.

	* * *

	Ясмин си спомни за завръщането на Руби и Мат у дома. Руби й беше казала:
	— Най-обикновено училище, мамо.
	И Ясмин беше изпитала облекчение, че дъщеря й не бе умолявала да я запишат там.
	Но онова „най-обикновено училище, мамо“ беше огромно. Обикновеното училище, в което Руби тръгна, беше самотно, изтощително, често жестоко. Никога — „просто училище“.
	Руби жестикулираше, ала движенията й бяха размазани и Ясмин не можеше да я разбере.


	Искам да кажа на мама, че не съм глухото момиче, аз съм Руби. Но когато се опитвам да го изразя с пръсти, не мога да ги раздвижа както трябва. Искам да й кажа, че в училището за глухи може да си талантлив в правенето на глупави физиономии или да си зле по математика, или да измисляш страхотни игри през междучасията и да изричаш гигантски лъжи, които са смешни, така че никой няма нищо против и всички схващат майтапите ти от първия път, и те разбират, и те опознават. А дори и да не стане веднага, все някога става. И най-хубавото е, че когато хората си съставят погрешно мнение за теб, можеш да го промениш. Момичетата там най-вероятно също харесват понита и котенца повече, отколкото речни бобри, но аз мога да им разкажа защо речните бобри са суперски-страхотни.
	Мислите ми са като онзи въображаем малък заек, който профучава покрай кръглата арена, а пръстите ми хрътки се опитват да ги хванат и да ги превърнат в думи, обаче са твърде бавни и аз не мога да кажа всичко това на мама.
	Усещам как този малък заек става все по-бавен и по-бавен, после полягва. Сънят ме завладява, а знам, че трябва да СЪМ НАЩРЕК, РУБИ, но сънят ще е топъл. Главата ми натежава, все едно съм от ония човечета, на които главите им са закачени на пружина; сякаш цялата съм една глава, а останалата част от мен е направена от гума.
	Мама ме потупва и ми казва с жестове: РУБИ, ТРЯБВА ДА ОСТАНЕШ БУДНА!
	Чудовището е точно зад мен. Краката ми са толкова тежки, че не помръдват. Не мога да избягам. То потраква с челюсти около лицето, ръцете и краката ми и острите му като ножици зъби захапват всяка част от мен.


	Руби изпадаше в безсъзнание. Ясмин завъртя ключа и пусна двигателя. Отравянето с въглероден окис беше риск, но дъщеря й щеше да умре от хипотермия, ако не успееше да я стопли. Температурата в кабината беше паднала до минус петнайсет градуса. Навън беше минус четирийсет и осем. Руби беше припаднала.
	Парното работеше от десет минути. В кабината беше минус три градуса. Ясмин свали маската на Руби и видя колко пребледняло е детето й. Допря устни до лицето на Руби и издиша топъл въздух върху студената кожа на момичето. Щеше й се да може да изкрещи и да я събуди със силата на звуковите вълни, удрящи по тъпанчетата й, толкова близо до изпадналия й в безсъзнание мозък. Но можеше да използва единствено допир. И не успяваше да я събуди.
	Как можа да причини това на Руби? Вече не си спомняше стъпките и решенията, които бяха довели до припадъка на детето й до нея. Вече не помнеше причините и оправданията си. Ала нямаше право да използва енергията на насочената към нея самата омраза, още не; трябваше да спаси Руби от смъртта.
	Знаеше какво трябва да направи, но не беше сигурна откъде го бе научила, не бе убедена, че си спомня точно. Беше противодействие на инстинкта й за самосъхранение, но тя се съблече с болезнени, несръчни пръсти. На топлия въздух от парното изтръпналото й тяло се отпусна, а студът сякаш я дереше на живо. Съблече и Руби, както си беше в спалния чувал, опитвайки се да не отмества маската и шапката й. После се мушна в спалния чувал при дъщеря си. Руби й се стори по-малка и по-слаба, сякаш след такова измръзване теглото й се беше стопило.
	Руби се тресеше неконтролируемо, докато Ясмин я държеше в прегръдките си. Чувстваше как собственото й тяло става по-студено и се надяваше, че топлината й преминава в Руби.
	Беше видяла студа като изтъкан от тъмнина хищник, все едно бе жив. Но сега го почувства като нещо огромно, жестоко безлично; вледенена тъмнина, която те поглъща в себе си. Усещаше как запълва кухините й, как се вклинява, подобно на леден костен мозък, в костите й, а после и последният остатък от съзнанието й се изцеди от нея и премина в полярната чернота.


>	17

	Руби спря да трепери. Ясмин изпита панически ужас. После чу дишането на дъщеря си, равномерно и ритмично, и усети топлината на кожата й. Термометърът показваше, че температурата в кабината се е покачила на дванайсет градуса; навън беше минус двайсет и шест.
	Ясмин беше спала в продължение на почти два часа с включен двигател и пуснато парно. Беше истински късмет, че в газовата система на камиона нямаше повреда и в кабината не беше изтекъл въглероден окис. Но пък, от друга страна, им се полагаше и малко късмет. Ледът от вътрешната страна на предното стъкло се беше разтопил на локвички.


	Мама ме събужда и ми се усмихва. Щастлива съм, без да знам защо.
	Бурята е преминала! ВЕЧЕ НЕ Е СТУДЕНО! Леденото чудовище напълно се е разтопило върху контролния панел на кабината и аз наливам на мама пълно с въздушни мехурчета шампанско, хвърлям конфети и се чувствам боцкащо жива, сякаш всяка клетка от тялото ми празнува и хвърля конфети през прозорците върху снега.
	Кабината вече не се люлее, никак даже. Отново усещам миризмата на всичко около себе си; косата ми мирише на паста за зъби! Мама ми обяснява с жестове, че полицаите скоро ще пристигнат. „И ти ще ги накараш да вземат татко с проклетия им хеликоптер?“, питам я аз. „Абсолютно!“, отвръща мама, после ме предупреждава да не използвам ругатни и да си облека някакви дрехи. Би трябвало да ми е странно, че съм гола, но не го усещам по този начин.
	Мама ме хвали, че съм храбро момиче.


	Когато пристигнаха на това място в разгара на бурята, Ясмин можеше да вижда едва на няколко метра пред себе си; сега светлините на фаровете й разкриваха покрита със сняг безбрежност, простираща се дотам, докъдето стигаха светлините, и продължаваща в тъмното чак до Северния ледовит океан. Сега знаеше, че там навън има птици и животни, които оцеляват на студа и тъмнината, и тези знания смекчаваха голата острота на пейзажа и му придаваха дишаща топлина.
	— Ами ако се окаже, че е наистина трудно да отвлечем полицейски хеликоптер, за да стигнем при татко? — попита я Руби.
	— Не вярвам, че ще се наложи да го отвличаме. Мисля, че вече сме спечелили уважението им, защото пресякохме цяла планинска верига, победихме лавина и оцеляхме насред полярна буря по средата на тундрата. Сега вече ще чуят онова, което имаме да им казваме.
	Руби се засмя:
	— Да.
	Сега полицаите също така щяха да й повярват и за цистерната, която ги преследваше, защото едва ли някой би се осмелил да премине през прохода Атигун насред арктическа буря само заради някакъв фантом.
	— А ако помислят, че сме се преобърнали от ръба на бездната? — попита Руби.
	— Когато изхвърлихме дрехите на господин Азизи и оставихме следи ли? Снегът вече ще е заличил следите ни и дрехите още преди края на виелицата. Полицаите скоро ще ни открият.
	Известно време мълчим, просто се чувстваме щастливи и сгрети, после мама ми казва:
	— Защо не ти харесва да говориш с уста?
	Притеснявам се да ми се кара; че съм се провалила, както винаги става. Но греша. Виждам, че не е така. Просто тя наистина иска да знае каква е причината.
	— Когато използвам жестове или пиша, виждам същите думи, които вижда и човекът, с когото комуникирам — обяснявам, — както сега. Виждам ръцете си, ти също ги виждаш и ние заедно виждаме думите. Но ако проговоря с уста, тогава само човекът, който чува, ще чуе моите думи. Не и аз.
	Млъквам, защото съм истински провал, но ще й кажа, че когато говоря със своя глас, се плаша.
	Мама не ме прегръща, което е добре, защото не искам да ме прегърне. Гледа ме наистина сериозно, сякаш й се ще да узнае повече.
	— Все едно вече не съм тук — допълвам. — Когато говоря с уста, сякаш изчезвам.
	Мама кимва. Виждам, че ме разбира.
	Ясмин си спомни как беше крещяла името на Мат насред бурята. Но въпреки че устата и езикът й бяха заемали правилната форма и дробовете й бяха форсирали дъха й възможно най-силно, изкрещяното име беше заглушено от ураганния вятър и тя не знаеше дали изобщо беше издала някакъв звук. Това я беше накарало да се почувства дезориентирана и уязвима, все едно бе създала вакуум около себе си.
	Колкото и да се напрягаше Руби да изкара някакъв дъх от дробовете си, колкото и перфектен да беше моментът, както и координацията на езика, устните и небцето й, гласът й щеше да остане нечут от самата нея и светът щеше да е ням. Откакто бе навършила три години, Руби бе поискала да сложат огледало във всяка стая. Сега Ясмин ясно разбираше нуждата на дъщеря си да потвърди на самата себе си физическото си присъствие на дадено място.
	Облякоха си полярните дрехи, преди да излязат навън. Вече не беше толкова убийствено студено, както по време на бурята, но пак беше минус двайсет и пет градуса и продължаваше да е тъмно.


	Излезли сме от кабината и сме супер схванати, като някакви кукли, държани в прекалено тясна кутия. Готова съм да се обзаложа, че татко прави същото, което и ние, защото един апутиак не е много голям, така че той сигурно също се протяга и прави джъмбо-стъпки. Оглеждам се да видя някое животно, но в тъмното е почти невъзможно да се види каквото и да било. А и не искам да се оглеждам прекалено дълго, защото се страхувам, че мога да зърна мъжа, който убива животните, въпреки че не ни е изпращал имейл от цяла вечност и според мама вече се е отказал. Пък и полицаите скоро ще пристигнат.
	Мама ме потупва лекичко по рамото. Ръцете й, осветени от лампичката в кабината, ми казват да погледна нагоре.
	СУПЕРСКИ-СТРАХОВИТО-КРАСИВО Е!!!
	Над главите ни блестят милиарди звезди и накъдето и да погледне човек: покривът на кабината, стените, небето, всичко грее и блещука. И не е както когато виждаш звездите у дома, защото цялата работа е в това, че тук е толкова тъмно. Просто тъмно накъдето и да погледнеш. Черно, черно, черно. Но в безкрайното небе греят диаманти и ярки като лазер точки, и хиляди частици от слънчевите лъчи, уловени и задържани в небето. Като брокат върху кадифе и светлина, пречупена през стъкло, и те са магически и в същото време — реални!
	Мама не откъсва поглед от небето, главата й е силно отметната назад, и аз буквално чета мислите й:
	СУПЕРСКИ-СТРАХОВИТО-КРАСИВО!!!


	Ясмин никога не беше виждала такова красиво, чисто и перфектно небе; нямаше никакво причинено от човека светлинно замърсяване, небето беше чисто изпрано. Докато траеше бурята, се беше вкопчвала във вярата си, че Мат е в безопасност. Гледката на това изключително нощно небе засили убеждението й. Той беше оцелял и полицията щеше да го открие, и тримата щяха да се съберат отново.
	Огледа небето за Поларис. От тринайсетгодишна възраст беше оглеждала нощното небе, първо с бинокъл, по-късно с телескоп и пътувания до някоя обсерватория, и при всеки отделен случай, за да се ориентира къде се намира по разположението на звездите, тя първо намираше Поларис, постоянната Полярна звезда, маркера за „право на север“. Усещаше се близка с моряците и изследователите отпреди векове, които бяха определяли посоката си с помощта на тази звезда.
	Откри Поларис високо над себе си. Беше стъпила на върха на планетата.


	Гледаме към небето, за да зърнем полицейския хеликоптер, и докато трае това, мама ми показва съзвездието Рало и как от него да открия Поларис, който сочи право на север.
	— Това Северната звезда ли е? — питам мама.
	— Да. Намираме се на самия връх на Земята, Руби — отвръща тя. — Светът се върти около нас.
	Започвам да се смея, но мама настоява:
	— Вярно е! Представи си невидима нишка, която тръгва от Космоса надолу към мястото, където сме стъпили, преминава през цялото земно кълбо и излиза навън отдолу, където е Южният полюс. Земята се върти около тази нишка, така че наистина се върти около нас.
	Страшно ми харесва това обяснение.
	Тя продължава да гледа към небето, но лицето й е придобило наистина сериозно изражение.
	— Трябва да ползвам лаптопа ти, става ли?
	Мама влиза в кабината и аз я следвам, защото искам да й кажа нещо, което може би не знае. Татко ми обясни, че когато мигрират, птиците използват Северната звезда за ориентир. Ето така намират пътя си към дома в тъмното. Малките птиченца изучават звездите в нощното небе, за да ги запомнят. Да пукна, ако лъжа! Мисля, че мама и татко могат да сравнят бележките си за суперската Северна звезда.
	Тя е отворила лаптопа ми и гледа снимката на бедния разкъсан мускусен бик, и сега преминава надолу към цифрите под нея: 68950119 149994621.
	— Мислех, че тези цифри са свързани със заглавието на имейла, но не е така — обяснява ми мама. — Предполагам, че DSC има нещо общо с някакъв файл на фотоапарат, но тези дълги номера са различни.
	Сигурно разбира, че съм объркана, защото жестовете й са наистина внимателни и прецизни.
	— Разделяме Земята на сегменти, както когато беля портокал — продължава тя. — Линиите между сегментите се наричат географска дължина. Всички те се срещат в Северния полюс, много близко дотук, и в Южния полюс, откъдето излиза невидимата нишка, за която ти говорих.
	Отваря снимката на горките вълци. Виждам, че наистина иска да побърза, но намира време да ми обяснява с ръце:
	— В другата посока вървят невидими окръжности, подобни на обръчи, опасващи Земята. Те се наричат географска ширина. Една от наистина важните географски ширини е Полярният кръг. Географската му ширина е 66,56, после следват някакви по-малки цифри, 2 и 5, ако си спомням правилно. Антарктическият кръг е със същата географска ширина, само че отпред има едно S, което означава Юг.
	Тя посочва номера под снимката с вълците: 68945304 149992659.
	— Ако сложим десетична запетая в първия набор от цифри, ще получим географска ширина — малко на север от Полярния кръг.
	Не разбирам, но това няма значение, защото имам чувството, че макар да жестикулира, мама сякаш говори на себе си. И татко прави така понякога, но досега не съм виждала мама да го прави.
	Записва 68,945304.
	— Повтаряме същото и с втория набор от цифри със знак минус, тъй като съм почти сигурна, че е географска дължина, която се намира на запад от главния меридиан.
	Записва 149,992659 и наистина нямам представа какво иска да каже. После отваря всеки един имейл и записва всички номера на гърба на картата на господин Азизи; казва ми, че моята работа е да се оглеждам за полицейския хеликоптер.


	Някога Ясмин беше смятала, че географската дължина и географската ширина, освен че са откривателски практически инструмент, също така са и начин човечеството да затвърди собствеността си над планетата. Беше харесвала тези глобални невидими маркери много повече от своеволните и кървави линии, очертаващи държавите. Ограждащата природа на разделителните линии, безстрастната им математическа логика и научна прецизност я караха да усеща света като по-безопасно място. Също така й харесваше, че историческият начин на картографиране на планетата се използва всеки ден в забързания съвременен живот, докато хората, които караха колите си, използваха GPS, без да разбират, че са безопасно направлявани от координатите на географските ширина и дължина, добити чрез триангулация* на сателитни сигнали в Космоса.
	[* Триангулация — метод в тригонометрията и елементарната геометрия за определяне на разстоянието до обекти. — Бел.прев.]
	Вероятно именно поради факта че дълго време беше асоциирала географската ширина и географската дължина със защитеност и ред, първоначално бе пропуснала да види какво всъщност представляват всички тези цифри. Разположението им под гротескните снимки ги беше замаскирало, беше им позволило да подминат неидентифицирани нейния обикновено научно настроен мозък. Или може би просто тези ужасни образи бяха изисквали цялото й внимание; уплашена и изтощена, тя не разполагаше със спокойствието и яснотата на ума, за да ги разтълкува.
	Като се опитваше да овладее тревогата си, тя отвори Google Earth: цифрите щяха да определят местоположението на преследвача им с точност до няколко метра. Скоро той щеше да се сдобие с физическо присъствие на точно определено място някъде там, в тъмното.
	Тя напечата цифрите под снимката с мускусния бик, добавяйки десетична запетая и отрицателен знак: 68,950119 –149,994621.
	На екрана се появи глобус, който се завъртя, за да разкрие западната част на планетата — Русия, Канада и Аляска, после картината се увеличи и сега се виждаше само Аляска. Придвижи се през Аляска и спря.
	Това трябва да беше мястото, където беше убил мускусния бик и го бе снимал.
	Маркира местоположението на животното и плъзна курсора на мишката за допълнителни детайли.
	Видя, че на картата е маркирано Анактуе.
	Използвайки измервателна линия, тя измери разстоянието между мускусния бик и Анактуе. Осем мили.
	Защо й беше изпратил местоположение? Сигурно беше неволно. Помисли си, че сателитният му терминал може би имаше вграден GPS, който автоматично беше тагнал снимката и негодникът не бе разбрал.
	Вкара в търсачката номера на снимката с гарвана: 69,051605 –150,116989.
	Местоположението на гарвана беше точно в Анактуе. Дали Мат познаваше този човек?
	Не беше сигурна, че времето, през което бяха изпратени имейлите, съвпадаше с пропътуваното разстояние, но сигурно при изпращането на имейли на такова отдалечено място съществуваха проблеми.
	После вкара номерата под снимката с вълците: 68,945304 –149,992659.
	Отново измери. Вълците се намираха едва на половин миля разстояние от мускусния бик.
	Вкара и номерата от последния имейл, този с полярното лисиче: 68,733615 –149,695998.
	Беше изминал осемнайсет мили от мястото с вълците, отдалечавайки се от Анактуе.
	Отвори своята електронна поща. Преди час, докато бяха спали, беше пристигнал нов имейл.

	* * *

	Тази снимка е най-гадната от всички. Семейство речни бобри. Майка, баща и три малки. Речните бобри са наистина срамежливи, но когато никой не ги наблюдава, те играят, включително и възрастните, на криеница, на гоненица — всякакви игри. Освен това са грациозни плувци и строят тези суперски бърлоги със съвсем мъничка дупка, през която да влизат и излизат, за да са в безопасност. Но тези тук не са били в безопасност.
	Мама ме моли да вкарам координатите в Google Earth. Според мен иска да ме разсее, за да не мисля за горкичките речни бобри, но дори да не гледам към снимката, аз продължавам да ги виждам наистина ясно в съзнанието си.


	Ясмин излезе от кабината. Застанала на най-горното стъпало, тя се огледа за хеликоптер, но не забеляза никакви други светлини, освен тези на звездите. Ослуша се, но не чу нищо, нито дори вятъра; огромна тишина и неподвижност.
	Стори й се, че долови дишане и стъпки. Сигурно беше игра на собственото й въображение, сама се плашеше.
	Руби удряше по стъклото на кабината.
	Нов имейл.
	Екранът се изпълни със звезди, чиято светлина пронизваше тъмното небе; същото небе, което виждаха сега над себе си. Изведнъж Ясмин се почувства шокиращо уязвима, сякаш стоеше гола пред него. Откъде знаеше той къде се намират, че да й изпрати тази снимка? Все едно четеше местата на скривалищата й от мозъка й.
	Руби беше вкарала координатите от имейла с бобрите в Google Earth. Беше се придвижил на девет и половина мили от имейла с лисичето и продължаваше да се отдалечава от Анактуе.
	Вкара в търсачката координатите от снимката със звездите: 69,602132 –147,680371.
	Звездната снимка беше направена на шест и половина мили от бобрите. Продължаваше да се отдалечава от Анактуе.
	Сигурно бягаше.
	Според него снимката със звездното небе бе последният акт на заплаха, но вместо да я уплаши, той беше издал местоположението си. Можеше да каже на полицията къде точно се намира преследвачът им.
	Взе слушалката на радиостанцията.
	Нямаше връзка.
	Опитваше се отново и отново да се свърже, но нищо не се получи. Почувства как цялата се сковава от ужас.
	— Ето какво ще направим — каза тя на Руби. — Искам да се опиташ да се свържеш с полицията чрез имейл и да им кажеш, че имаме нужда да дойдат при нас възможно най-бързо. Кажи им, че вече не разполагаме с радиостанция. Можеш ли да опиташ?
	Руби кимна.
	— Добро момиче. Аз ще откъртя леда от гумите. Не искам да изоставим камиона на господин Азизи тук. Искам да е готов, за да може някой полицай да го върне обратно на собственика му.
	Надяваше се Руби да не разбира, че я лъже и че се налага да се измъкнат възможно най-бързо. Тя стегна ръкавиците около китките си, взе шилото за лед от кутията с инструменти на Адиб и излезе навън.
	На най-горното стъпало отново се ослуша за стъпки и дишане, но не чу нищо. Ураганният вятър беше издухал снега над магистралата и през тундрата; не беше се натрупал около камиона, както се бе страхувала.
	Пропълзя под камиона с фенерчето на Адиб. Нагласи светлината и извади шилото за лед. Измръзналата й лява ръка силно я болеше, но тя се подпря на нея, докато дясната й ръка къртеше леда.


	Мама и татко не ми позволяват да ровя из Гугъл, когато съм сама, а учителите ни винаги ни дават уебсайт, където да отидем, ако искаме да използваме интернет за домашните си, така че никога преди не съм правила нищо такова. Вкарах „Полиция, Аляска“ в търсачката и се показаха много, ама много неща, само че не знам кое от всичките е правилното. Надявах се, че ще намеря уебсайт, който да ни помогне, но той е само с обяви за работа. Пиша „Полиция във Феърбанкс“, защото това е единственият град, който знам, като изключим Дедхорс, а аз не съм сигурна дали в Дедхорс изобщо има полиция. Уебсайт! С телефонни номера. Само че ние нямаме телефон. Ровя и ровя, защото трябва да има и имейл адрес, но не откривам такъв и не знам какво да правя.
	Гривната ми вибрира и интернет връзката прекъсва точно в този момент.
	Мама тича към мен, бързо прескача стълбите и влетява в кабината. Вижда ме и цялото й лице светва, сякаш се усмихва, въпреки че продължава да ми изглежда наистина притеснена. Казва ми да си сложа предпазния колан, но потегля още преди да съм успяла да го сторя. Гривната ми вибрира само когато наоколо има наистина силен шум.
	Дишането на мама е супер бързо, виждам това въпреки многото катове дрехи върху нея. Сигурно е откъртила леда, защото камионът вече не се тресе.
	Включвам „Магически глас“, защото знам, че не може да жестикулира, докато кара. За да използвам „Магически глас“, не ми е нужен интернет.
	— Каза ли на полицията?
	— Съжалявам.
	Мама гледа право напред и продължава да кара. След малко сигурно разбира колко зле се чувствам, защото лицето й отново омеква и тя казва:
	— Няма нищо. Полицаите и без това вече ще са тръгнали към нас.


	Ясмин тъкмо привършваше къртенето на най-голямата буца лед, когато чу как изстрел разкъса замръзналата тишина, както и последвалия пукот при удара на куршума някъде в камиона. Видя как сателитният предавател пада с трясък на земята. Хукна към Руби и забеляза как лъчът на електрическо фенерче се отдалечава надолу по пътя; светлината му за кратко се отрази в металната повърхност на цистерната. През цялото това време той не беше стоял от другата страна на лавината, а беше изчаквал преминаването на бурята. И после се беше промъкнал към тях в тъмното и бе откършил антената на радиостанцията им, после бе свалил с изстрел сателитния предавател.
	Най-вероятно възнамеряваше да стори нещо по-лошо и искаше да се увери, че няма да могат да се обадят и да потърсят помощ.
	Сега караше бързо, като на два пъти рязко зави, за да избегне натрупвания от сняг по шосето.
	— Какъв беше този силен шум? — попита я Руби.
	Не знаеше какво да й отвърне.
	— Мамо?
	— Някой счупи сателитната чиния — рече тя. — Който и да е той, явно не иска да говорим с никого. Но полицията няма да се забави много.
	Полицаите щяха да ги забележат лесно. Нямаше дървета, нито дори храсти, а върху камиона им се мъдреше огромната сглобяема къща. Едва ли щяха да се затруднят да ги открият?
	Нямаха радиостанция. Нито сателитна връзка. Най-близката сграда бе на повече от сто мили разстояние.

	* * *

	Трябваше да изпратя имейл на някой от училище; на Джими, защото знаех адреса му наизуст. Помислих си го, но после се сетих, че в Англия е нощ и че той няма да отвори имейла ми до сутринта, а това беше много време. Но не съм сигурна дали у дома е нощ. Дори не знам дали е нощ тук. Имам чувството, че навсякъде е нощ; все едно нощта е погълнала дните.
	Гледам през прозореца си, защото се надявам отново да видя отпечатъци от криле на бяла яребица, но наоколо има само сняг и тъмнина.
	Изведнъж се сещам какво трябваше да направя и ми призлява.
	— Трябваше да туитвам — казвам на мама.
	— Няма нищо, което можеше да направиш. Наистина.
	Вероятно мисли, че идеята е глупава. Но не е. А сега е прекалено късно.
	Преди да замине, татко искаше да е сигурен, че никакви тролове няма да се промъкват сред моите последователи в Туитър, както в „Трите козлета“* с мен в ролята на едно от козлетата.
	[* Норвежка приказка, в която темата е „изяж ме, когато напълнея“. — Бел.прев.]
	Той каза:
	— Последователите ти те ретуитват като луди. Все едно че имаш шестстотин говорещи малки костарикански папагалчета.
	Каза го, защото само малките птички възпроизвеждат такова свирукане, а костариканските папагали са наистина, ама наистина най-шумни, така че, когато малките им повтарят звуците, те сигурно също са шумни.
	— Въпреки че — продължи татко — според някои хора изключителната птица лира е по-шумна.
	Засмях се, понеже смятам, че е суперско да имаш „изключителен“ прикачено към името ти.
	После татко попита:
	— Какво ще кажеш, ако те нарека Изключителната Руби?
	Просто щеше да ме накара да умра от срам.
	— Виждала ли си това? — додаде татко. — Имаш последователи от цялата земя. Америка, Австралия, Япония, Канада, Европа, отвсякъде.
	Значи някъде щеше да е ден и някой щеше да е станал и да е видял туита ми, с който моля за помощ, и този някой щеше да е възрастен и да знае какво да направи.
	Сега е твърде късно.
	Мама бързо ме стисва за ръката.
	— Няма нищо. Наистина.
	Аз обаче не съм съгласна с нея.
	— Обърнал е — продължава мама. — Зад нас не се виждат светлини. И е така от много време.
	Обръщам се да проверя. Права е. Зад нас е само черно. Гледам много, много дълго време и няма никого.
	— Той знае, че ще ни търсят с полицейски хеликоптер, и не иска да открият и него — казва мама. — Бяга. Както и мъжът, който ни изпраща снимките.
	Правя знака за „Ура!“, което кара мама да се засмее.
	Караме часове наред и аз не спирам да проверявам, но зад нас наистина няма никого.
	Руби я потупа по ръката. От едната страна на шосето се виждаше стълб, който стърчеше над снега. Дървото беше разцепено в горната част, където бе имало пътен знак. До него имаше завой.
	Ако Руби не беше гледала през своя прозорец и не беше предупредила Ясмин, тя никога нямаше да го забележи. Спомни си, че когато беше разглеждала картата на Адиб, се бе надявала да открие някакъв речен път, който да ги откара до Анактуе. Беше забелязала извивката на река Алатнак близо до магистралата. Бяха стигнали точно до тази точка.
	Адиб им беше обяснил, че ще е възможно да карат по речния път единствено ако към него е построено свързващо шосе. Това трябва да беше именно свързващото шосе. Предполагаше, че „Соагил Енерджи“ вече бяха почнали да изграждат инфраструктурата си.
	Анактуе се намираше на трийсет и пет мили разстояние оттук. Ако пътят по замръзналата река беше безопасен, тя щеше да стигне до Мат и да е с него след по-малко от два часа. Полицейският хеликоптер пак щеше да ги забележи, щяха да са близо до Далтън, а камионът им беше огромен. Можеше да насочи полицията към Мат.
	Свърна от магистралата и пое по необработеното свързващо шосе.


>	18

	Свързващото шосе свърши на едно Т-образно кръстовище, там, където се срещаше с речния път. На север беше Анактуе. Ледът по реката в тази посока нямаше никаква маркировка, нито следи от превозни средства, които да са карали по него. На около трийсетина метра правеше рязък завой и Ясмин не можеше да види какво се простира отвъд. В другата посока върху ледения път бяха поставени светещи маркировки и имаше явни следи от използване на шосето. Ясмин предположи, че мъжът, който убиваше животните и й изпращаше имейлите, може да е бягал от Анактуе по този път.
	Шофирането по немаркиран и непроверен път щеше да бъде твърде опасно, за да стигне до Мат. Започна да обръща, но камионът беше огромен и тежък, а завоят — прекалено широк, за да може да направи маневрата.
	Просто се налагаше да направи непозволен обратен завой. Щеше да обърне право върху шосето с маркировка, след това — обратно към заледената река по посока Анактуе, след това — към свързващото шосе.
	Първата маневра й се удаде без проблем и тя започна да обръща. Когато задните гуми удариха заледената повърхност на реката към Анактуе, камионът се раздруса и тя се уплаши, че ледът е тънък и нестабилен. Отново даде напред и сега целият камион беше върху маркирания участък от заледения речен път. Не можеше да обърне към свързващото шосе, защото нямаше достатъчно място. Просто щеше да се наложи да изчакат тук.
	Тя отвори прозореца си, изключи двигателя и наостри слух да чуе звука от приближаващ хеликоптер. Вместо това долови пукане на лед. Въпреки че беше в маркираната зона, бяха твърде тежки, за да ги издържи ледът. Тук едва ли се бяха движили толкова тежки камиони като техния. Не знаеше как да се отърве от товара, за да олекнат. Страхуваше се дори да опита, както при поставянето на веригите за сняг беше установила, че дори да знае какво прави, така и в момента нямаше ни най-малка представа, не вярваше, че ще успее да приключи бързо при минусовите температури. Просто трябваше да продължи да се движи бавно, за да прехвърли товара върху следващия леден участък.
	Полицейският хеликоптер все още можеше лесно да ги забележи; не бяха далеч от Далтън, а речният път беше открит за погледа.


	Представете си огромна река. После си я представете покрита с лед в тъмното. И ние караме по нея! Мама казва, че ледът е достатъчно дебел, за да ни издържи, така че няма да пропаднем през него, а също и че други хора са минавали оттук преди нас, ако се съдеше по маркировките, както се наричат ниските стълбчета. Смешно е, като си помисля, че под нас сигурно има жаби, точно на дъното на реката, защото там е най-топлото място. А също и много видове риби, но аз не знам кой знае колко за рибите.
	— Да си разказваме ли още интересни факти? — предлага мама. Може би и тя малко е уплашена.
	— Да.
	— Искаш ли ти да започнеш?
	— Добре. Помниш ли, че ме пита за училището за глухи?
	Мама кимва. Сега, когато пръстите ми се движат, мога да й кажа.
	— Едно момиче там ми каза, че понякога обществото на глухите ти дава специален жест за твоето име.
	„Обществото на глухите“ може да звучи официално, но Ана, това е милото момиче, каза, че е страхотно. Аз я попитах дали е суперски-страхотно? И тя веднага отвърна: „Да, суперски-страхотно е!“.
	— Какво точно име? — попита мама.
	— Ана се смее много, затова нейното име е Кикот. А бащата на Ана се смял на шегата на един приятел в кръчмата — Ана каза, че цялото им семейство много се смеело — но когато татко й се смеел, бирата му потекла по ризата отпред и сега му викат Лигата.
	— Лигата? Наистина ли?
	— Да. Но много хора имат имена, които не са смешни.
	— Ти какво име би имала?
	— Не мога аз да го избирам. То е избрано за мен.
	Мисля, че мама малко се натъжава.
	— Пак ще съм си Руби — уверявам я. — Но ще имам и друго име. Мога да съм аз, но и повече от аз.
	Известно време мама мълчи и аз се притеснявам, че онова, което казах, й е прозвучало ужасно, защото двамата с татко са избрали името Руби за мен.
	— Според мен е страхотно — казва накрая тя.
	И аз така смятам, стига да не е Лигата.
	— Ти какъв интересен факт си избираш?
	— Нещо за Космоса.
	— Добре. Знаеш ли, че в Космоса цари пълна тишина? Дори когато избухват звезди, те не издават никакъв звук.
	— Значи в Космоса всички чуват като мен?
	— Да. Харесва ми да си мисля колко тихо е там, горе. Милиарди и милиарди светлинни години тишина.
	На мен това също ми харесва.
	Ясмин се замисли за тишината в Космоса. Курсът по философия, по време на който беше плела, се занимаваше с въпроси от рода на: „Ако едно дърво падне и никой не го види, дали това наистина се е случило?“, изложено на по` научен, но не чак толкова, език от теорията за причинно-следствената връзка и субективния идеализъм. За Ясмин, след като на Руби бяха поставили диагнозата „глухота“, това се превърна в: „Ако едно дърво падне и само Руби е там, дървото издало ли е някакъв звук?“. Мислеше, че ако звуковите вълни не се ударят в тъпанче и не се превърнат в нервен импулс, изпратен към мозъка, значи те продължават да съществуват под формата на вибрации във въздуха из гората, мек тремор над обраслата с мъх земя, поклащащо се наблизо дърво, листо, докоснало за минута лицето на дъщеря й.
	— Отново е твой ред — каза тя на Руби.
	— Добре. Знаеш ли, че инуитите имат жестомимичен език като част от нормалния им език? Все едно че да разговаряш с жестове е нещо най-обикновено.
	— Не, не знаех. Това е страхотно.
	— Татко е разказал на всички в селото за мен и една старица предложила да ме научи на някои от техните знаци.
	Още не беше уведомила дъщеря си, че всички селяни са загинали в пожара; не знаеше как.
	— Татко каза, че ако е смразяващо студено и вятърът вие, покриваш лицето си с шал и затова е трудно да отговаряш на въпроси с гласа си, така че, ако вдигнеш вежди, значи казваш „Да“, а ако бързо присвиеш очи — „Не знам“. Но имат и знаци за по-сложни работи.
	Скоро трябваше да й го съобщи.
	— Също така имат наистина страхотни думи за нещата. Имат дума, която означава „гост, очакващ да бъде нахранен“. Татко каза, че това е наистина полезна дума. И… Стоп! Трябва да спрем!
	Мама спря камиона и аз скачам от кабината на леда. Семейството бобри е.
	Малките и родителите им са се скупчили върху снега. Не са разположени така, както на снимката. Виждам влажната им козина, отворените им очи и мустачките им. Докосвам един от тях, леко го погалвам, и тогава забелязвам, че единият му крак липсва.
	Изведнъж върху леда се появяват всичките тези цветове: розово, зелено, синьо, и аз поглеждам нагоре към небето и виждам танцуващи воали от светлини, и ги мразя. Все едно съм в някакъв сладникав филм на Дисни. Но ако беше сладникав филм, семейството бобри нямаше да са мъртви. Има и едно хъски. То също е мъртво. Трябва да е на оня човек, защото хъскитата не са диви животни. Светлините продължават да танцуват, сякаш всичко е красиво, все едно е балът в края на „Спящата красавица“, когато се появяват феите и оцветяват балната й рокля в синьо, розово, синьо, розово, но аз искам те да СПРАТ и отново да се възцари тъмнината.

	* * *

	По откритото лице на Руби се стичаха сълзи. Ясмин виждаше дъщеря си да плаче истински за пръв път от началото на тяхното злополучно пътешествие.
	— Как е възможно някой да стори такова нещо? — изкрещя Руби с ръцете си. — Защо?
	Ясмин я прегърна, защото нейните собствени ръце не бяха способни да дадат отговор. Видя как сълзите на дъщеря й замръзват по страните й. Небето над тях беше обагрено в яркозелено и розово, огромни пълзящи по цялото небе светлини. Чу как ледът пука по-силно отпреди.
	Бързо изтика Руби обратно към кабината и забеляза дълбока пукнатина в леда от едната страна на камиона. Бяха на двайсетина сантиметра от нея. От другата страна на камиона имаше перфектно кръгла малка дупка, от която като лъчи излизаха тънки пукнатини. Изглеждаше така, сякаш бе направена от куршум или дрелка. Зачуди се дали човекът, който беше отскубнал знака, не се беше опитал също така да дестабилизира леда и да разруши пътя. Беше минала точно между двете пукнатини.
	Върнаха се в кабината.
	Снимката с бобрите беше направена само на шест и половина мили от последното му местонахождение.
	Започна да кара бавно, придвижваше се напред сантиметър по сантиметър, колкото да прехвърли тежестта на камиона върху съседния леден участък. Ако се движеше достатъчно бавно, полицаите лесно щяха да стигнат до тях, преди да са се приближили до неизвестния си враг.
	Навсякъде около тях блестяха полярните светлини, искрящо-поразителни.
	— Невероятно красиво е, нали?
	Но Руби не отвърна.

	* * *

	Ако си мислиш, че нещо е ужасно, защото е красиво, то престава да бъде красиво, нали така?
	— Аляска е известна със своето Северно сияние — обяснява ми мама. — Хората от цял свят идват тук специално заради него.
	Не искам да ми разказва за Северното сияние, защото то най-вероятно е трик. Ще ми каже, че всичките тези светлини всъщност не са там наистина, а са в резултат от нещо друго, също като пархелиите.
	— Горе, над планетата Земя, е като на война — казва мама.
	Руби се извърна да я погледне. Ясмин разбираше, че дъщеря й има нужда от някакъв космически факт, който да компенсира стреса й от гледката на мъртвите животни върху леда; че сега светът за Руби се състоеше от добро и зло; детският й свят в малък мащаб си беше отишъл от нея.
	— Слънцето изпраща слънчев вятър — поток от силно заредени частици, пренасящ материя към нас. Той лети в нашата посока със скорост милиони мили в час. Понякога запраща и гигантски облак от соларна плазма, наситен с линии магнитни полета. Става дума за десет милиарда тона плазма, което е равно на тежестта на сто хиляди бойни кораба, и може да бъде с ширина трийсет милиона мили. Тези изригвания означават, че слънчевият вятър се носи към нас със свръхзвукова скорост.
	Руби кимна. Ясмин забеляза, че сега момиченцето вече наблюдаваше сиянието.
	— Земята има магнитен щит, който е навсякъде около нас. Невидим въздушен мехур. Нарича се магнитосфера. Слънчевият вятър се удря в щита. И именно това наблюдаваме сега. Тези светлини са щитът, който защитава нашата планета.
	Докато Руби гледаше към небето, Ясмин се замисли за метала в земното ядро, който създаваше магнитно поле по време на въртенето на Земята. Това магнитно поле изминаваше хиляди мили в Космоса и ги защитаваше.
	За пръв път тъмнината около тях беше оживяла в цветове.
	Въпреки очевидната жестокост изпратените в електронната й поща снимки на птици и животни бяха позволили на Ясмин да повярва в Мат, а блогът на Руби й беше помогнал да разбере до голяма степен желанието му да бъде в Аляска, но когато съзря несравнимата красота на нощното небе над главите им, когато намери Поларис и осъзна, че се намира на горната земна ос, когато видя Северното сияние, представящо космическа битка в небесата над нея, тя за пръв път сама бе изпитала страстта на Мат към това място. Бе дошла за това на другия край на света посред зима, и доверието в съпруга й се задълбочи.
	После светлините угаснаха и двете отново се озоваха в тъмнина.
	Видя две малки сини луни в огледалото на камиона. Помисли си, че е оптическа измама, защото това не можеше да е вярно. Не беше възможно преследвачът им да е зад тях.
	Сините светлини на фаровете му бяха ярки и ясни зад тях.
	Какво го караше да рискува да бъде открит толкова близо до тях? Сто процента беше подслушвал радиостанцията, бе чул, че полицията ще дойде да прибере нея и Руби след отминаването на бурята. Мъжът се беше включил в разговора по-рано и сам беше разговарял с полицията. Спомни си лъжите му, гласа, който й се беше сторил странно познат и който казваше, че се отправя на юг, не на север; че я бил подминал преди трийсет мили и зад нея нямало никого. Дори беше дал точно подвеждащо местоположение на нейния камион: MP 174. Тогава не се беше замислила колко конкретен бе той. Но сега осъзна колко лошо бе това. Страхуваше се, че анализът на ситуацията ще изкара на преден план нещо ужасяващо, но нямаше друг избор, освен да разсъждава.
	Значи така, той беше дал местонахождението си, MP 181. Тогава не й се беше сторило толкова важно, просто фалшив детайл от една по-голяма лъжа. И после беше добавил, че я е подминал преди трийсет мили. Ако направеше елементарно изчисление — което и полицаите щяха да сторят — нейното местоположение на трийсет мили на север от него би я поставило на MP 201.
	Спря за не повече от десет секунди, за да погледне картата на Адиб. MP 201 всъщност беше най-малко на четирийсет мили южно от мястото, където наистина се бяха намирали. Не само беше излъгал за своето местоположение, но и тяхното бе негова измислица.
	Но тя беше казала на полицията къде се намираха с Руби, нали? Те сигурно я бяха питали. Не, защото смятаха, че вече знаят, тъй като бяха получили тази информация от услужливия шофьор на цистерната. А тя беше твърде заета и уплашена, за да разсъждава трезво.
	Спомни си как камионът се беше наклонил по време на жестоката буря и снега, който се удряше в предното й стъкло, докато онзи беше лъгал полицията; час по-късно ураганът се беше развихрил с пълна сила. Полицаите щяха да предположат, че при онези условия тя не би могла да измине повече от десет мили. Никога не би им хрумнало, че може да е пресякла прохода Атигун.
	Полицията издирваше нея и Руби на юг от планината Брукс. Никой не ги търсеше тук, в северната тундра.


	Шофьорът на цистерната отново е след нас. Но полицаите скоро ще пристигнат, ще го хванат и ще го вкарат в затвора, но мама първо ще ги накара да ни заведат да приберем татко.
	Сега имам чувството, че е още по-тъмно, защото Северното сияние осветяваше небето, а щом изчезна, остави сянка след себе си, като допълнителен слой тъмнина.
	Речният път се стеснява все повече и повече и аз си мисля, че това донякъде е като да пораснеш. Не можеш да направиш завой и да се върнеш назад, дори да си уплашен и наистина да ти се иска да го направиш. Никога вече няма да си малък първокласник.
	Навън става по-студено. Термометърът на господин Азизи показва минус двайсет и осем градуса.


	Ясмин трябваше да държи Руби настрана от шофьора на цистерната. Но колкото по-бързо караше, за да се отдалечи от него, толкова по-близко се оказваха до мъжа, който им беше изпратил имейлите.
	Двете с Руби не бяха си сложили предпазните колани. Ако камионът пропаднеше през леда, не знаеше с колко време щяха да разполагат да се измъкнат на повърхността. От Адиб бе разбрала, че щом веднъж попаднеш във водата, умираш от хипотермия много преди да имаш време да се удавиш.
	Заплахата бе отзад, отпред и отдолу и тя погледна към звездите, но те вече не можеха да й предложат успокоение или да й вдъхнат смелост. Вместо това усети страха си. Именно липсата й на кураж беше причината Руби да се намира в такава опасност.
	От момента, в който полицаят във Феърбанкс й беше съобщил, че Мат е мъртъв, тя не се беше осмелила да престане да се движи, а бе продължила напред, игнорирайки всички, рискувайки сигурността на дъщеря си, приближавайки към съпруга си, защото прекалено много се страхуваше да спре и да погледне фактите в очите. Не беше само защото Мат се нуждаеше от нея, за да го спаси, тя също отчаяно имаше нужда от мъжа си и не бе достатъчно смела, за да приеме живот без него.
	В разгара на бурята вярваше, че Мат е на сигурно място в апутиака си. Но къде беше доказателството за това? Единственото, което имаше, единственото, което някога бе имала, бе вярата, а тя по самата си природа не предлагаше доказателство за своя подкрепа. Вярата бе изтъкана от любов, надежда и доверие, нищо повече.
	Когато беше получила онези ужасни снимки, Ясмин бе избрала да вярва, че се случва така, защото Мат е жив и онзи мъж не иска тя да го открие. Но сега се чудеше къде беше логиката във всичко това.


	Мама ме накара да си сложа всичките полярни дрехи. Тя се облича, докато кара, и аз й помагам. Слагам си маската за лице и предпазните очила, но мама отлага да си сложи своите, защото няма да може да вижда добре, докато шофира.
	Камионът спря внезапно. Ясмин натисна силно педала на газта, но без резултат. Усети как нещо ги дърпа назад. Погледна навън през прозореца си. Чу ръмжене, после кабината се килна на една страна. Ледът се беше спукал от тежкия товар и тирът потъваше.
	Вземам фенерчето, както ми беше поръчала мама, но също така грабвам и лаптопа си. Пъхам го в парката си, после скачам на леда. Мама хвърля една торба с всичката ни храна на земята и също слиза, държи сигналната ракета и спалния чувал на господин Азизи.
	Къщата продължава да се накланя и да разширява дупката в леда; торбата с храната пада вътре, а сега и къщата пропада, малко по малко, като на забавен кадър. Гривната ми вибрира, сигурно камионът ни вдига много шум, докато потъва. Фаровете се обръщат нагоре към небето, все едно са от онези огромни прожектори, които се използват при претърсване. После и те се скриват под водата.
	Двете с мама бягаме, защото навсякъде около нас ледът се пука. Налага се да прескачаме през пукнатините. Сега всичко е синьо.
	Поглеждам зад нас и виждам, че е от фаровете на цистерната, които обагрят всичко в син цвят. Реката трябва наистина да е дълбока, защото вече не се вижда нито къщата, нито кабината на камиона ни.
	Синята светлина намалява, фаровете на цистерната се смаляват. Сигурно обръща. Според мен го е страх да не би ледът да се напука още повече и той също да пропадне, и тогава всичко ще се превърне в една огромна дупка с него в нея.
	Мама ме държи за ръката и двете бягаме от цистерната по леда. Присвива ме от едната страна на корема и мама явно усеща, защото известно време двете ходим, хванати за ръце, после отново хукваме, после пак вървим.


	Когато скочиха от потъващия камион, Ясмин чу изстрела, но Руби нямаше представа, че шофьорът на танкера беше стрелял по тях. Бързо беше хукнала с дъщеря си по пукащия се лед. Когато прецени, че са пробягали приблизително половин миля, спря. Сигурно вече бяха извън обсега на куршумите му, а ледът около тях беше стабилен.
	Коленичи и се опита да развие сигналната ракета на Адиб, а Руби й помагаше, като й светеше с фенерчето. Но облечените й в ръкавици пръсти не можеха да разкъсат плъзгавата опаковка, затова тя ги свали и остана само по подплати. Обзе я паника, че няма кибрит, но после откри, че капакът на кутията може да се използва за запалване на края на ракетата. След шест опита успя. Сигналната ракета излетя в небето, яркочервена, оставяйки следа от светлина след себе си. Ясмин бързо си сложи ръкавиците.
	Двете с Руби гледаха червената светлина, докато се движеше по нощното небе, изглеждаше така, сякаш бе станала част от звездите. Може би полицията беше разширила претърсването и щяха да забележат ракетата, а може би въздушните таксита бяха възобновили полетите си и някое от тях щеше да я види. Светлината изгасна и над тях отново останаха само звезди. Ясмин предположи, че мъжът, който й беше изпратил имейлите, е само на половин миля разстояние от тях и също бе съзрял ракетата. Но тя нямаше избор, трябваше да потърси помощ. Без убежище и без начин да се стопли, Руби нямаше да оцелее дълго. Разполагаха с лаптопа, но той беше безполезен без сателитен терминал.
	Коленичила на леда, Руби свали ръкавиците си и отвори лаптопа. Останала по копринените ръкавици-подплати, тя написа:
C>
	Да му разкажа ли историята за Гарвана? Оная, за която инуитите вярват, че е истина?
	Много бих искала да я чуя. Защо не се опиташ да пишеш със специалните ръкавици, които татко ти ни купи?
	Не мога да пиша с ръкавици. За известно време мога да съм само по подплати, мамо. Когато пръстите ми замръзнат, ще си сложа дебелите ръкавици.
	В началото, когато още не е имало нищо, Гарванът сътворил света с пляскането на крилете си. Има една дълга част за един врабец, но ще я прескоча, защото не е най-интересната.
	Добре.
	Гарванът обичал всички хора и животни, които създал, и искал да узнае повече за тях. Един ден, докато пътувал със своя каяк, забелязал някакъв кит и когато китът се прозял, Гарванът влязъл в устата му.
	Китът затворил устата си и вътре станало много тъмно. Гарванът продължил да гребе, докато стигнал до белите ребра на кита, които се издигали навсякъде около него. Татко каза, че белите ребра били като колони от слонова кост. А по средата имало едно красиво момиче, което танцувало.
	Сега трябва да си сложа ръкавиците.
C$
	Руби си сложи ръкавиците и двете започнаха да обикалят в големи кръгове и да размахват ръце. Ясмин светна с фенерчето на Адиб, за да види къде отиват, после побърза да го изключи. Трябваше да пазят батерията му. Защо не се сети да вземе нещо, с което да запалят огън, както да си осигурят малко топлина, така и светлина. Сложи ръка на рамото на Руби, за да я накара да забави темпото. Налагаше се да поддържат циркулацията на кръвта си, но не и да се изпотят, защото потта щеше да се изпари и да извлече топлината от телата им, с което щеше да ускори настъпването на хипотермията. Когато двете с Руби бягаха от шофьора на цистерната и пукащия лед, тя се страхуваше да не се изпотят, затова беше редувала тичането с ходене.
	Продължи да гледа към небето с надеждата да зърне малките светлинки на самолет или хеликоптер, забелязал ракетата им, но нямаше нищо.
	Руби отново коленичи на снега и започна да пише нещо на лаптопа.
C>
	Защо полицаите още не са тук?
	Сигурна съм, че скоро ще пристигнат. Все някой ще е видял сигналната ни ракета. Историята е прекрасна. Можеш ли да ми разкажеш останалото с жестове?
	Да, но ще трябва да използваме фенерчето, за да ми виждаш ръцете, а така ще изтощим батерията.
	Гарванът забелязал, че ръцете и краката на момичето били закачени на конци. Конците били свързани със сърцето на кита.
	Гарванът се влюбил в момичето, затова свалил човката си и му показал човешкото си лице.
	Гарванът искал да изведе суперски-красивото момиче от корема на кита и да се ожени за него. Но момичето казало, че не може да изостави кита, защото е неговото сърце и душа.
	Пръстите ми замръзват.
C$
	Руби спря да пише и отново сложи ръкавиците си. Затвори лаптопа и светлината изчезна.
	Ясмин чу гласа й в тъмното:
	— Красивото момиче танцувало в корема на кита. Гарванът забелязал, че когато танцувало по-бързо, китът плувал по-бързо, а когато танцът се забавял, китът забавял плуването си.
	Истинският глас на Руби беше тих, но на Ясмин й се струваше ясен и красив. Сякаш чуваше смелостта на дъщеря си, докато Руби говореше.
	— Гарванът забравил, че момичето не можело да напусне кита, грабнал го и излетял навън с него.
	Изобщо не ми харесва да го правя; да карам устата си да приема различни форми и да правя специални малки движения с езика, зъбите и устните си с надеждата, че от устата ми излизат правилните звуци, които да пресъздават думите ми. Но това е единственият начин да се говори в тъмното. Мама здраво ме държи за ръката, което е една от хубавите страни на говоренето с уста — едновременно с това можем да се държим за ръце. Но не чувам нищо от онова, което мама ми отговаря, може би затова ме държи за ръката.
	Упражнявах се с „Магически глас“ и „Диктовка на дракона“. Казвам нещо и гледам какво излиза напечатано на екрана, после пак опитвам. Използвам и огледало, както ме съветва терапевтът ми, и слагам пръсти на шията си, за да усетя вибрациите, и пред устата си, за да усещам малките издишвания на въздух. Понякога напечатаните ми думи са абсолютно неразбираеми. Но друг път е по-добре. Хубаво е и е нещо, което човек може да върши, когато е сам и когато си поиска, и когато покрай мен няма кой да ме чуе как правя грешки. Или пък как се справям добре. Искам гласът, който излиза от устата ми, да е нещо, което аз да избирам да ползвам. Надявам се, че мама ще разбере историята.
	— Когато Гарванът излетял в небето с красивото момиче, всички конци се скъсали. В морето китът ставал все по-неподвижен и по-неподвижен.
	Ясмин си беше помислила, че е чакала този момент с години, но Руби бе използвала гласа си още в началото, когато усвояваше жестомимичния език, само че тя не я бе слушала.
	— Китът умрял и момичето почнало да се смалява и смалява в ръцете на Гарвана, докато съвсем не изчезнало — каза Руби. — И тогава Гарванът разбрал, че всичко, което е живо, има сърце и душа.
	Руби млъкна и тишината се стори толкова шумна на Ясмин, че тя трепна.
	Напрегна слух, но снегът попиваше всички звуци. Погледна в тъмнината, която беше погълнала всичката светлина и цвят. Не можеха да продължат напред, защото там бе мъжът, който беше изпращал имейлите. Не можеха и да се върнат, защото рискуваха да попаднат в обсега на куршумите на шофьора на цистерната. Двете с Руби бяха като приклещени в тези ужасни граници, а отвъд тях се простираха непроходимите дебри на планината Брукс и Северния Ледовит океан: кутия в кутията.
	Докато пътуваше към Мат в опит да го открие, можеше да вярва, че той е жив; можеше да избяга от фактите. Но сега те се изправяха пред нея, все едно че я бяха преследвали от офиса на лейтенант Рийв във Феърбанкс и тук, в ледената пустош, я заобикаляха.
	Мат й беше казал истината за венчалната си халка и за животните, да, следователно и онова, което бе казал за Корасон, също беше истина, но това не означаваше, че е жив.
	Това, че го обичаше, не означаваше, че той е жив.
	Вече не можеше да се движи и да приближава към него, нито можеше да избяга от страха си.
	Усети как кръвообращението й спря, засенчена от замръзналата неподвижност на голата тундра; насилствена неподвижност в една по-голяма неподвижност.
	Отгоре трепкаха звездите, разположени на недостижими светлинни години от нея.
	В тъмнината и тишината най-сетне трябваше да приеме истината.
	Той беше мъртъв.
	Беше умрял в понеделник следобед, докато двете с Руби все още бяха в Лондон.
	Тя изкрещя скръбта си, разпуквайки тишината, и Руби сигурно долови вибрациите на звука с кожата си, този чудовищен писък.
	Чу името й да се връща обратно към нея в тъмнината.
	Не можеше да е вярно.
	Мат отново я повика.


>	19

	Мама тича, хванала ме за ръката, и аз трябва да бягам супер бързо, за да не изоставам от нея, но земята е заледена и хлъзгава, така че мама ме придържа да не падна. В другата си ръка стиска фенерчето на господин Азизи и светлината му подскача, докато тичаме.
	Към нас е насочена някаква светлина. Страх ме е, че е човекът, убил животните. Светлината бързо се уголемява; той сигурно също тича и приближава към нас.
	Някой светва с фенерче в лицето ми и ме заслепява. Придърпва ме към себе си, прегръща ме и аз усещам топла въздушна възглавница в пухкавата му качулка, и виждам лицето му. Хвърлям се, сякаш за да изчезна в него.
	Татко силно ме прегръща и поглежда към мама.
	— Как така сте тук? — пита я той. — Как е възможно да сте тук?

	* * *

	Ясмин трябваше да го докосне, за да се увери, че е жив. Той се приближи към нея, хванал Руби за ръка; тя смъкна маската си за лице, искаше да усети кожата му със своята. Вдигна лице към него и го целуна, почувства топлината му, вкуси дъха и устните му, помириса тялото му; искаше вкусът и ароматът му да са по-силни, за да може да се увери с всичките си сетива, че го е открила.
	Беше си мислила, че тази земя на тъмнина и лед се бе превърнала в нейния Хадес*, изпълнена с опасност, и все едно беше сключила някакъв пакт с Дявола — ако преодолее ужаса си, ако рискува всичко, което има, тогава ще може да го върне обратно от подземния свят на мъртвите. Обгърна го с ръце, докато той я целуваше, държеше го здраво, сякаш нещо можеше да й го отнеме отново.
	[* Хадес — подземното царство в гръцката митология. — Бел.прев.]
	Мат погледна лицето й и забеляза цената, която беше платила, за да стигне до него — кожата й беше зачервена и кървяща, под очите й тъмнееха сенки на изтощение; бе толкова великолепна и невъзможно смела. Той свали ръкавицата си и докато я галеше по лицето, си позволи да повярва, че тя е тук с него и че отново може да я прегърне.
	Почувства Руби да се притиска по-плътно към двама им. Трябваше да ги отведе на топло място.


	Мама и татко се гледат така, сякаш другият е някакъв магически трик, само че далеч по-добро от магически трик; сякаш лицето на другия отсреща е красиво суперски-невероятно чудо.
	В душата ми щастието набъбва като огромен балон. Ако изляза навън, всичко ще изскочи пред очите ми в ярки цветове; невъзможно е да остане тъмно и студено. Но не искам да излизам навън. Искам да остана тук, с мама и татко.
	Апутиакът на татко е най-уютното местенце, което можете да си представите.
	Мама, татко и аз сме вътре и имаме кулик, който свети и топли. Има доста дълъг тунел, който служи за вход и чийто отвор е закрит с кожа от карибу, както и малка дупка на тавана, за да излиза през нея димът от кулика*.
	[* Кулик — лампа, използвана от инуитите, издялана от камък и пълна с мазнина, обикновено китова мас, и с трева или мъх, използвани като фитил. — Бел.прев.]
	Мама иска да вляза в спалния чувал, който взе от кабината на господин Азизи. Вече съм се стоплила, но тя настоява, „за всеки случай“. Има достатъчно място, за да се простре човек. Татко каза, че го е построил с идеята да вкара вътре и хъскитата, за да ги държи под око, но според мен те са някъде навън и се разхлаждат. На хъскитата им е топло дори когато навън е смразяващ студ. Татко казва, че запасите му са се изчерпали вчера и че куликът ще грее още само няколко часа, което според мен обяснява маминото _за всеки случай_. Навън, пред апутиака, гори огън, но татко казва, че и той ще угасне след около час. Изглежда наистина разтревожен, когато го казва, но аз изобщо не се притеснявам. Вече не.
	Татко има брада, цялата замръзнала, и ледът по нея се топи благодарение на кулика. Той обяснява, че е видял червената ни сигнална ракета и изтичал да види кой е, но ни най-малко не допускал, че може да сме ние, и тогава чул мама.
	Татко не разбира как сме стигнали дотук, а мама е цялата разтреперана и готова всеки момент да заплаче, така че му разказвам как господин Азизи ни взе в камиона си, как после му стана зле, така че мама трябваше да кара сама.
	— През Северна Аляска? — пита татко, все едно не може да повярва.
	Казвам „да“, и виждам колко се гордее той с нея — Невероятната мама!
	— Била си навън насред голямата буря? — пита ме татко и аз кимвам.
	— Сигурно те е било страх.
	— Беше ми студено.
	— Бас държа.
	— Двете с мама танцувахме, за да се стоплим.
	Казвам му и за шофьора на цистерната, но добавям, че повече не бива да се притесняваме от него, защото той спря да ни преследва, когато камионът ни потъна.
	Докато му обяснявам, той хваща ръката на мама и според мен го прави, за да се увери, че тя наистина е добре и наистина е тук.
	— Ти ни изпрати онези имейли, нали? — питам татко.
	— Да. Но не ми хрумна, че… — Пръстите му спират да се движат, сякаш не знае как да продължи. — Мислех, че сте в безопасност във Феърбанкс или сте се върнали обратно в Лондон. Не съм и сънувал…
	Пръстите му отново не намират думи и той изглежда толкова уморен и наранен. Не бях го забелязала досега. Балонът ми от щастие беше прекалено огромен. Но устните му са целите напукани и кървят.
	— Всички ли загинаха? — пита мама.
	— Да.
	Той има предвид цялото село: всичките му приятели, старицата, която щеше да ме научи на знаците на инуитите. Всички. Но татко не е умрял.
	— Корасон? — пита мама и видът й е тъжен.
	Той кимва и двамата разговарят с погледи; мисля, че това е език, който никой друг не може да разчете.
	Ръцете му се движат бавно, сякаш думите го жилят.
	— И Каюк, братът й близнак; всички. Аз също трябваше да съм там.
	Понечва да каже нещо, но после млъква и гривната ми вибрира. Отвън блясва светлина и снежните стени на апутиака ни стават ледено бледозлатисти. Мама и татко си слагат предпазните очила и се втурват навън, а аз се измъквам от спалния чувал и хуквам след тях.
	Силна струя въздух ме събаря на земята, сякаш някаква центробежна сила изсмуква въздуха изпод мен, и някакво изключително ярко око ме гледа втренчено — все едно е слънцето, и силен звук разтраква зъбите ми.
	Ярката светлина изгасва и вибрациите престават. Примигвам няколко пъти, защото все още съм заслепена и не виждам добре, и тогава тъмнината се връща. Мама светва с фенерчето и забелязвам един хеликоптер на снега, подобен на гигантско черно водно конче, чиито криле се въртят все по-бавно и по-бавно, докато накрая съвсем спират. От едната му страна има надпис „Щатска полиция Аляска“. От хеликоптера слиза някакъв мъж; лицето му е скрито зад черна гумена маска и предпазни очила и той прилича на насекомо. На ръкава му също пише „Щатска полиция Аляска“. Той се обръща, за да затвори вратата зад себе си и трябва да я е затръшнал силно, защото гривната ми отново вибрира. Сега приближава към нас.
	Капитан Грейлинг зърна групичката на снега, родителите и малкото момиченце; едно семейство навън, насред убийствения студ в дивата пустош; за малко да загуби равновесие от чувството на облекчение, което го обзе.
	— Слава богу, слава богу! Добре ли сте? И малкото ви момиченце, и то ли е добре?
	— Да — отвърна Ясмин Алфредсън.
	Грейлинг коленичи на снега, за да се изравни с момиченцето и то се дръпна назад. Той смъкна маската си.
	— Извинявам се, страшна маска.
	Но въпреки това детето не се приближи и той усети как чувството за вина го обзема отново. Той беше причината, поради която детето и майка му бяха поели из полярната дива пустош. Не беше ги защитил. Нищо чудно, че малкото момиченце не искаше да има нищо общо с него. Възхити се на духа му.
	Хвана Матю Алфредсън за ръката, по-скоро прегръдка, отколкото ръкостискане.
	— Как се извинява човек на някой, задето го е смятал за мъртъв?
	Капитан Грейлинг беше по-възрастен, отколкото си го бе представяла Ясмин, лицето му беше с по-меки черти и по-набръчкано от грижи. Той влезе с тях в апутиака, пропълзявайки през тунела на входа.
	— Видяхте ли цистерната? — попита го тя.
	— Да. Шофьорът е в хеликоптера. Оказа се, че не е толкова добър в маневрите.
	— Знаете ли кой е?
	— Засега не казва нито дума, но ще го накарам да проговори. — Той замълча за момент и Ясмин забеляза вината по лицето му. — Започнах да ви издирвам в мига, в който разбрах, че сте на Далтън. Но бурята се разрази и не беше възможно да контролирам хеликоптера. Започнах да ви търся отново веднага щом вятърът утихна достатъчно, за да може да се лети. Огледах внимателно всяка миля от магистралата на юг от прохода Атигун и не открих нищо. Затова се отправих на север.
	Тя предположи, че е повярвал на данните, съобщени му от водача на цистерната, и това, че беше тръгнал да ги търси из тундрата, е било по-скоро последно усилие, продиктувано от надежда, а не толкова от реалистични очаквания.
	— Бурята беше утихнала, видимостта беше много по-добра — продължи капитанът. — После видях ракетата ви и се отправих натам. Намерих цистерната. После излетях да открия и вас. Една от перките на хеликоптера се повреди от бурята и леда. Стигнах дотук, но не е безопасно да се излети отново. Свързах се с колегите си по радиостанцията, така че ще дойдат да ни вземат.
	— След колко време ще са тук? — попита Мат.
	— След час, може би малко повече от час. Далеч е дори за хеликоптер.
	Капитан Грейлинг видя как Ясмин Алфредсън разговаря със знаци с момиченцето и едва тогава разбра, че детето е глухо. Пълната уязвимост на Руби го шокира.
	— Бясна си ми, нали? — каза й той. — И аз съм бесен на себе си.
	Ясмин преведе думите му със знаци, но момиченцето не омекна.
	— Трябваше да повярвам на майка ти — продължи той. — Вината, че предприехте това ужасно пътуване, е моя. Трябваше аз да потърся татко ти.
	Ясмин преведе и този път Руби кимна, вече не беше така явно дистанцирана от него. Тя каза нещо на майка си.
	— Знаете ли дали Адиб Азизи е добре? — попита Ясмин.
	Капитанът кимна усмихнато и направи знака за „добре“, единствения, който знаеше.
	— Търсих ви — обърна се той към Мат. — Прелетях над целия район на Анактуе един бог знае колко пъти, проверявах и пак проверявах.
	— Кога беше това? — попита Мат.
	— В понеделник следобед, чак до вечерта.
	— Тогава вече бях на трийсет мили от селото — каза Мат.
	Татко говори с уста, за да комуникира с капитана, а също и със знаци, за да го разбирам и аз. Прави го, когато с нас има някой, който не разбира езика на глухонемите; това е наистина трудно нещо, защото при този език граматиката е различна, а също така трябва да използваш и лицето си. А татко изглежда толкова уморен.
	— Напуснах Анактуе на два пъти — казва той. — Първият път беше миналата сряда. Това е преди поне седмица, нали?
	Капитан Грейлинг кимва, но аз нямам представа кой ден сме днес; имам чувството, че сме карали през една безкрайно дълга нощ, защото нощта тук поглъща дните.
	Ясмин имаше толкова много въпроси към Мат, но знаеше, че първо трябва да чуе историята му за последните няколко дни, с всичките й детайли и подробности, така, както и той трябваше да изслуша нейната; защото такива дни пречупваха човек, а после отново го спояваха в едно цяло, само че различно от това, което е бил преди.
	— Казвате, че сте напуснали Анактуе миналата сряда, така ли? — повтори капитан Грейлинг.


>	20

	През злополучната сутрин Мат се беше събудил рано след безсънна нощ, прекарана върху твърдия нар. Предстоеше му пътуване. Корасон спеше в спалнята си, но близнакът й Каюк вече беше навън при хъскитата. Мат чу как лаят им разцепва неподвижността на ранната сутрин и гласа на Каюк, докато ги хранеше. Двамата с близнака бяха говорили до късно и Мат предположи, че младежът е решил изобщо да не си ляга.
	Придърпа атиклука* над инуитската си парка, излезе навън и веднага се почувства дезориентиран, както всяка сутрин, когато звездите и луната продължаваха да греят на небето, сякаш не са разбрали, че е вече утро. Силният порив на студения вятър моментално изтри от него и последната следа от сънливост.
	[* Антиклука — известен още като каспак; връхна риза с качулка и голям джоб отпред, с дължина на туника, носена от коренните жители на Аляска. — Бел.прев.]
	Подмина групата дървени къщи и бараки, сградата с бръмчащия в нея генератор и приближи до мястото, където държаха кучетата. Оттам ясно се виждаше, че две от дървените къщи са леко килнати настрани, понеже основите им бяха изкопани в перманентно замръзнала земя, която през последните години беше почнала да омеква.
	Каюк вече беше впрегнал кучетата в шейната, като всяко едно от тях бе вързано за отделен повод. Това щеше да е едва вторият път, в който Мат щеше да излезе сам с впряг от хъскита и този път щеше да е навън по-дълго отпреди. Каюк му даде последни напътствия за това, как водачът на шейната е лидер на впряга и как да направи така, че кучетата никога да не го забравят. После подаде на Мат една каменна лампа, издялана във формата на полумесец, неговия собствен кулик.
	— Щом ще си като коренните жители на Аляска… — подметна той на Мат и му се ухили.
	После двамата мъже се прегърнаха и Мат почувства колко здраво беше приятелството им. Не беше събудил никого, за да си вземе довиждане преди пътуването, не му се бе сторило необходимо.
	Той погледна към Ясмин и Руби, близо до него в апутиака, после отмести очи към капитан Грейлинг. Не беше сигурен колко дълго бе мълчал, но според него не бяха повече от няколко мига и си помисли, че спомените, подобно на сънищата, изглеждат продължителни, когато ги изживяваш, но в действителност не траят повече от няколко мига.
	— Напуснах селото рано, някъде към шест часа. Почти всички спяха. Предната вечер имахме парти в чест на Акиак, в чест на завръщането му у дома.
	— Акиак Икуа? — попита Грейлинг.
	— Да.
	— Според нашите данни той работи на един от кладенците в Прудоу — отбеляза капитан Грейлинг.
	— Не беше казал на никой от шефовете си, че напуска. Акиак беше решил да си тръгне, преди да го разкарат от „Соагил Енерджи“; не искаше да доставя на копелетата удоволствието да го уволнят.
	— По време на партито Акиак разбра, че лаптопът ми се е повредил, и ми даде своя. Каза, че бил подарък от „Соагил Енерджи“ от времето, когато още били на етап раздаване на подкупи, но сега, след като бяха стигнали до заплахи, той не искаше да има нищо общо нито с тях, нито с подаръците им.
	Мат беше взел лаптопа, но понеже нямаше защитна обвивка, се страхуваше, че може и да не работи навън при минусови температури. Надявайки се на най-доброто обаче, го беше пъхнал в калъфа на стария си лаптоп, който не прилягаше точно, после го бе сложил в брезентовата торба, приготвена за пътуването.
	— Използвахте ли снегомобил? — попита капитан Грейлинг и Ясмин разбра, че полицаят вече се съмнява във всеки един от фактите си.
	— Не, само кучешки впряг.
	Каюк използваше кучетата си за надбягвания и подобно на всички в селото, смяташе, че Мат е малко чалнат да не вземе снегомобил за своята експедиция, но въпреки това му беше предложил своя впряг. Мат беше излязъл с някакви оправдания от рода на това, че не иска да плаши снежната сова, която се надява да открие, и всички бяха така добри да не посочат, че осем хъскита биха уплашили една снежна сова със същия успех, както и снегомобил.
	На излизане от селото беше видял Каюк и Акиак, който продължаваше да изглежда по пиянски щастлив след своето парти, и двамата мъже му помахаха. Над шума на стария протестиращ генератор чу гласовете на децата, които играеха в снега.
	В продължение на четири часа Мат се концентрира единствено върху управлението на кучетата и да запази равновесие върху шейната. Имаше чувството, че едно от двете хъскита водачи, интелигентна женска на име Пукик, просто му позволява да се забавлява за малко в ролята на лидер.
	Когато беше пристигнал в Анактуе, връхните му дрехи бяха купени от специализиран интернет магазин; сега се обличаше в атиклук и инуитска парка, с кожа от карибу отвътре, и вместо ботуши за сняг беше обул високи меки ботуши, изработени от тюленска кожа, каквито носеха местните. Никой не му се беше подиграл, че се опитва да им подражава.
	Звездите и луната продължаваха да греят над него, както когато си беше легнал предната вечер. Понякога му се струваше, че когато е навън, сякаш живее в един безкраен момент; че в Далечния север времето се разтягаше и нарастваше неимоверно. Сети се за арктическата пеперуда, която прекарваше четиринайсет зими под формата на ларва и гъсеница, за да се появи в пълната си прелест само за няколко дни; на нея всеки час от тези летни дни сигурно й се струваше като години.
	Фенерчето на челото му осветяваше единствено белотата на снега пред него и козината по гърбовете на хъскитата; единствените звуци идваха от движението на шейната и дишането на кучетата. Дори пътуването му да се беше състояло преди хилядолетие, пак щеше да види същия пейзаж, да носи същите дрехи, да се придвижва по същия начин, и тази мисъл подреди нещата в перспектива, и по-специално — самия него, което беше необходимо, тъй като знаеше, че прекалено дълго време бе прекарал живота си в ролята на играча звезда, роля, която сам си беше избрал, и че това бе не само признак на слабост и егоцентризъм, но и в противовес с останалия свят. В Арктическата тундра беше невъзможно да се чувстваш важен, по-лесно беше да имаш усещане, че си свързан с нещо, неподвластно на времето и разстоянието.
	Установи естествен ритъм с кучетата и шейната, вече управляваше почти автоматично, и сега можеше да си позволи да мисли необезпокоявано за Корасон. Осъзна, че близостта му с нея се определяше до голяма степен от интимността и обичта, които изпитваше и към нейния брат близнак Каюк; и че това не бяха романтични чувства, а дълбоко приятелство, което го привързваше към двамата; и вероятно беше искал да си присвои част от обичта помежду им, но тя беше изключителна привилегия само за брата и сестрата. Корасон беше отвърнала на целувката му от приятелски чувства, мислеше си той, все едно бе усетила нуждата му и се бе опитала временно да я отстрани. Не беше искала нищо повече и той се надяваше, че ако тя го стореше, той щеше да спре нещата да отидат по-далеч. Една целувка беше достатъчна изневяра.
	И именно поради тази причина беше тук сам, истинската причина за това пътуване — да се погледне честно в очите и да си признае, че беше предал жена си.
	Погледна към безкрайната тундра, скована от студа, почувства замръзналия покой и си помисли, че тук е по-лесно да се изправиш спокойно лице в лице със своите големи проблеми. Небето над него беше огромно, наводнено със звезди.
	Бяха минали четири дни от целувката с Корасон; два дни — откакто беше говорил с Ясмин. Но не телефонният разговор беше жив в зимната тишина около него; вместо това си спомни шума на вълни и чакъл под краката, кецовете, прогизнали от прииждаща морска вода. Беше погледнал през телескопа й към морското нощно небе и тя му беше показала галактики. Но в действителност той бе гледал нея, а не звездите — красиво момиче, което не разчиташе на външния си вид, по-скоро сякаш се дразнеше от него, а изискваше внимание заради интелекта си; една партизанка-плетачка, която вперваше взор към звездите; талантлива, страстна, забавна, уязвима — удивителната невъзможност един-единствен човек да побира всичко това в себе си.
	И той беше останал влюбен в нея; обичаше я толкова силно насред полярната тундра, колкото през онази нощ, когато тя беше лежала в прегръдката му на плажа в Клей. Но той си бе мислил, че е останал влюбен в момичето, което си бе отишло като една от онези мъртви звезди, за които му беше разказала, чиято светлина продължаваме да виждаме не защото живеем в бъдещето на звездата, а защото гледаме в нейното минало.
	_Целунах я, защото ти ми липсваше._
	Почувства се страхливец, задето се беше вкопчил в интимността с Корасон, и осъзна, че никой не би могъл да запълни празнотата, която Ясмин бе оставила в него.
	Но той имаше отговорности към Ясмин такава, каквато беше сега, и към Руби, дълг да направи най-доброто за техния съвместен живот, а не да отсъства от него. Колкото и примамлива и изключителна да му се струваше Аляска, трябваше да се прибере при тях. Щеше да прекара три дни извън Анактуе, после да си стегне багажа и да се върне у дома.
	Първоначалният му план беше да прекара още осем седмици тук, за да снима не само животни, но и птици, които не бяха мигрирали, а бяха останали и оцеляваха на студа. Беше взел със себе си камера, сателитен терминал и лаптопа на Акиак, за да може да изпрати снимки на продуцентската си компания, но бе оставил всичко в брезентовата си торба; сега вече нямаше смисъл от всичко това.
	Нахрани хъскитата, после опъна палатката си и запали лампата, като използва арктическа трева за фитил така, както му беше показал Каюк. Топлината го изненада; уплаши се, че може да подпали палатката, затова изгаси кулика си.
	Погледна към пустошта, която изглеждаше сурова и безкрайна, но той знаеше, че под снега тундрата се състои от малки растения, крехка екосистема, която лесно можеше да се увреди и която бе невъзможно да се възстанови. В руската Арктическа тундра все още личаха следи от веригите на танкове, оставени по време на Втората световна война.
	От тук Лондон му се струваше бясно забързан, улиците и къщите му — дезорганизирани и шумни, задръстени с вещи, които настояваха за внимание; на подобен фон никой не можеше да изпъкне. В Аляска хората бяха по-ясно дефинирани. Но напоследък и селото беше станало по-шумно и по-неспокойно, докато жителите му спореха по въпроса как да предотвратят намеренията на „Соагил Енерджи“ да пусне сонди в земята им. Корасон координираше опозицията на компанията, обединяваща селяните. Понякога използваше неговия терминал, за да се включи към интернет; щом тръгнеше за Англия, щеше да й го остави.
	Когато обективът не го разделяше от земята, той я виждаше по-ясно и усещаше още по-силно магнетичното й привличане върху себе си. Недокосната от човека, тази земя притежаваше своя собствена идентичност, душа и същество, и той разбираше инуитското вярване, че всяко нещо има дух.
	Рано една сутрин снежният пейзаж имаше очи, които го гледаха с ярка настойчивост. Едва когато снегът се размърда, той забеляза, че част от него всъщност са пера на бяла яребица, която гнездеше на крачка от него.
	През лятото, когато беше тук, бе видял светлобежови яребици, зайци с кафява козина, тъмносиви лисици и ивичести вълци; сега козината и перата им бяха бели, сякаш самите те бяха направени от сняг. През последната си вечер беше видял снежна сова в полет, белите й разперени криле бяха около метър и половина; сякаш птицата беше изрязана в небето.
	Чистотата и огромната самота на тази земя, балансът на детайлите й в едно по-голямо цяло, я превръщаше за него по-скоро в жива поема, отколкото в място.
	През последната нощ небето беше безоблачно, пълната луна осветяваше снежния терен с опаловосини отблясъци. Спомни си думите на Ясмин, че лунната светлина, която достига Земята, е по-скоро отражение на слънчевата, примесена със звездна и земна светлина. Беше му казала, че цветът й всъщност не е син, но изглеждаше така заради ефекта на Пуркине*, недостатък в човешкото око, което го караше да я вижда такава. И той си помисли, че онова, което знаем, е филтрирано през собствените ни грешки и недостатъци и понякога те го превръщат в нещо по-красиво.
	[* Ефект на Пуркине — Ян Евангелиста е чешки анатом, физиолог и един от най-известните учени на своето време. Открива и описва ефекта на Пуркине — човешкото око има по-добра чувствителност към слаба синя, отколкото към слаба червена светлина. — Бел.прев.]
	Погледна към Ясмин на светлината на кулика и видя как момичето, което беше обичал толкова силно в миналото, се завръща, както и изтощената, изключителна жена, в която се беше превърнало, толкова храбра в любовта си към него. Той обгърна лицето й с длани.
	Капитан Грейлинг наблюдаваше как Мат докосна Ясмин. Беше изненадан от дълбоката и чиста обич, която изпитваха един към друг. Беше открил венчалната халка на Мат сред обгорените останки на селото и си бе помислил, че бракът, който бе символизирала, е приключил. Сега близостта им му се стори трогателна и болезнена. Той и жена му се бяха разделили, тихо и отчаяно, година след смъртта на сина им. Забеляза, че малкото момиченце се беше извърнало настрани от ръцете на баща си, за да им позволи този момент на интимност, но капитан Грейлинг трябваше да узнае останалото.
	— Какво се случи после? — попита той.
	Мат се обърна към него:
	— В петък сутринта имаше ледена буря. Изчаках я да премине, преди да се отправя обратно към Анактуе.
	Дъждът замръзваше върху всичко, до което се докоснеше, покриваше поводите на кучетата и неговата палатка с лед. Той го изкърти, после потегли, нетърпелив да види приятелите си, да си побъбрят по време на вечеря. Щеше да им каже, че се връща обратно в Англия, но беше сигурен, че повечето от тях и бездруго бяха изненадани, че изобщо е дошъл тук през зимата. Щеше да се позабавлява, като разкаже на Каюк как бе укротил кучешкия впряг, малко самохвално щеше да подчертае колко добре се беше справил с управлението на хъскитата.
	Преди да поеме, двамата с Корасон рязко се бяха върнали обратно към своето непосредствено близко приятелство, без да изпитват неудобство. Тя му беше дала нож, с който да си помага по време на лудото си пътуване с шейна, не стар, а модерен, като самата нея, както сама бе подчертала. Щеше да се наложи да й признае, че не го беше използвал. И се бе задоволил с палатка и спален чувал. Той не беше инуитски ловец, притежаващ способността да оцелява сред дивата пустош. Представи си я как му се присмива.
	— Върнах се в Анактуе по обяд — каза Мат.
	Когато наближиха селото, едно от кучетата опита да се откъсне и той трябваше да го накара да продължи напред.
	— Нямаше никакви светлини и никакъв звук. Помислих си, че сигурно е посред нощ и че часовникът ми се е повредил.
	Над главата му грееха звезди и беше тъмно, но така бе и през деня. Времето тук бе като покритата със сняг гола тундра, без никакъв отличителен знак, по който човек да се ориентира.
	Но не можеше да е пладне, защото лампите щяха да светят, щяха да се чуват гласове, отваряне и затваряне на врати, както и звуци от готварски принадлежности, долитащи отвътре навън в замръзналия въздух.
	Напрегна слух. Но не чу нищо. Тук никога не беше тихо. Дори по средата на нощта захранваният с дизел генератор не спираше своето механично жужене и ръмжене. Ако спреше, хората бързо разбираха и някой отиваше да го пусне отново. Късно през ноември температурите падаха прекалено бързо, за да не забележи никой спирането на генератора.
	Анактуе блесна под лъча на фенерчето му. Ледената буря беше ударила и селото, беше го глазирала в непробиваем чаршаф от лед, обгръщайки всяка къща и колиба като стъклена клетка. Снегът по земята също беше глазиран. Но не може някой да не беше излязъл навън, да не отвори врата или прозорец и да разтроши ледения слой. Селото сякаш беше омагьосано или застигнато от проклятие.
	Той отвори с мъка една замръзнала врата и влезе в първата колиба, където живееше приятелят му Хити със семейството си. Въпреки хапещия студ вътре в колибата се разнасяше дъх на диария и лека миризма на чесън. Обходи с лъча на фенерчето вътрешността на къщата.
	Хити лежеше на кухненския под, обвил с одеяло дванайсетгодишния си син. Ръцете на мъжа бяха сини, все едно ги беше потопил в мастило. Лицето на детето беше скрито в одеялото. Жена му беше на няколко крачки от тях, прегърнала по-малкото им дете, също увито в одеяло и с покрито лице. Мат си помисли, че първо бяха умрели децата, а после родителите им ги бяха покрили с одеяла и също бяха умрели. В тишината се чу звук и той стреснато се обърна. В колибата беше влязла голяма птица, сигурно го бе последвала, яростните й движения я превръщаха в размазано черно петно, после птицата прелетя покрай него и изхвърча навън.
	Той хукна от колиба в колиба. Същата миризма. Нямаше нито един жив човек. Оставаха само Каюк и Корасон. И двамата бяха млади и силни, надяваше се, че са успели да избягат от онова, което се беше случило тук. Откри ги на около петдесетина метра от селото. Сигурно се бяха опитали да потърсят помощ.
	Корасон беше в колибата на възрастния си съсед и Мат си помисли, че сигурно бе дошла да се погрижи за него. Също както при останалите, и нейните ръце бяха сини, а подът около нея бе опръскан от разстройство.
	Адреналинът премина като вълна през него, накара го да хукне. Тялото му се напрегна, умът му препусна с отчайваща спешност. После фенерчето му освети една мъртва черна птица върху белия сняг. Гарван. Внезапно замръзна на място. Беше нужно да се бърза, докато бяха още живи; сега не можеше да направи нищо за тях. Усещането му, че тук времето се разширява в един безкраен просторен момент, бе ужасяващо вярно за смъртта и разкаянието.
	Върна се в колибата на Хити и внимателно покри отново лицето на сина му с одеялото. Видя скъпоценната кожа от карибу, закачена на стената на колибата; беше _анджугаун_, първата плячка на млад ловец.
	Момчето, придружено от Хити, беше застреляло карибуто през септември и беше признало на Мат, че е плакало, когато убило животното; че се е почувствало като чудовище. Но после двамата с баща му прерязали трахеята на карибуто, за да освободят духа му. Заедно го бяха изкормили, а майка му беше замразила парчетата от месо, които щяха да ядат през тази дълга зима, чак до пролетта, мазнината щяха да използват да палят кулика си, а кожата — за завивки или дрехи. Но тъй като тя беше анджугаун, я бяха изложили на стената; през лятото щяха да му позволят да отиде на нощен лов и то щеше да я вземе със себе си и да я използва за апутиак. Баща му беше заявил, че един ден синът му със сигурност ще стане Исиксурук, силен и издръжлив ловец. Момчето бе добавило, че понеже са освободили духа на животното и не са изхвърлили нито една част от тялото му, се гордее със своя първи лов.
	Мат свали кожата от карибу от стената и я притисна към себе си, докато плачеше.


>	21

	В тихия апутиак Мат си припомняше шума, който вдигаха кучетата, хъскитата на Каюк, воя им към черното небе и към забулените с облаци звезди; звуците, които издаваха, приличаха на жесток погребален напев.
	Ясмин здраво стискаше ръката му, сякаш влизаше в колибите заедно с него. Той не описваше тези детайли на Руби, не искаше подобни картини да се загнездват в съзнанието на дъщеря му, нито тя да разбере как беше подвел приятелите си.
	— Те не разполагаха с никакви средства, чрез които да потърсят помощ. Бях взел сателитния терминал със себе си. А дори не го използвах.
	— Не си виновен — рече Ясмин. — Мат, чуй ме, моля те. Вината не е твоя. Не си знаел.
	Лицето на капитан Грейлинг изглеждаше като увиснало от ужас от разказа на Мат.
	— Мислите ли, че смъртта им е била болезнена? — попита той и Мат се изненада от човечността във въпроса на щатския шериф.
	— Да. Но тогава не бях сигурен.
	— Открили сте ги миналия петък, така ли?
	— Да.
	— Полицаите смятаха, че всички са загинали при пожара — намеси се Ясмин.
	— Не разбирам.
	— Имало е ужасен пожар — обясни капитан Грейлинг. — Унищожил е всичко до основи. Нямаше как да се разбере, че са умрели преди това.
	— Някой е запалил селото? — попита ужасен Мат.
	— Може да е било нещастен случай — каза Грейлинг, сякаш искаше да повярва в тази версия. — Може би когато са умирали, някой калорифер или готварска печка са били оставени включени, което би могло да е първопричината за пожара.
	Ясмин си спомни, че капитан Грейлинг бе начело на претърсването в Анактуе; сцената трябва да е била брутална. Тя разбираше защо не му се искаше пожарът да е бил умишлен; защото това би означавало, че някой е убил хората два пъти последователно.
	— Помислих, че полицията ще ги открие — каза Мат. — Може би не след един-два дни, но бях сигурен, че ще ги открият.
	Селяните имаха приятели и роднини, които живееха извън Анактуе. Селото беше отдалечено, но не и напълно откъснато от света. Хората го посещаваха с въздушни таксита, селяните също пътуваха по този начин. Беше предположил, че все някой ще ги открие и ще съобщи на полицията.
	Ясмин се обърна към капитан Грейлинг:
	— Ако ги бяхте открили преди пожара, щяхте да разберете, че Мат е жив. Щяхте да видите, че между труповете няма тяло на западняк.
	Капитан Грейлинг кимна. Трябваха му няколко мига, за да се съвземе.
	— Ще установим как е станал пожарът — обърна се той към Мат. — Но искам да разбера какво наистина се е случило в Анактуе преди изпепеляването на селото. И мисля, че вие можете да ми помогнете.


	Татко е събул специалните си ботуши, стъпалата му кървят, а някои от пръстите на краката му са черни, сякаш някой ги е намазал с вакса за обувки.
	Казвам му, че аз също искам да разбера какво е станало, така че ще чета разказа по устните му. Не искам да ми превежда чрез знаци, защото изглежда много уморен. Обещавам, че ще поглеждам настрани, ако нещо е особено ужасно. Завивам бедните му пръсти със спалния си чувал в опит да ги стопля и когато го правя, татко ми се усмихва и отново се превръща в предишния татко.
	— Пред една от къщите отново видях мъртвия гарван — обажда се татко с истинския си глас, а също и на езика на глухонемите, макар да му казах, че няма нужда.
	Беше ли им казал за гарвана? Или просто си го беше спомнил толкова живо, че си бе помислил, че е говорил за него.
	Бе започнало да вали сняг, белите снежинки падаха върху черната птица.
	— Снимах го.
	Тогава още не ставаше въпрос за веществени доказателства или конкретна следа, а защото мъртвата птица му се беше сторила като епитаф за мъртвите инуити и изразяваше нещо, което той никога не би могъл да опише с думи.
	— И после напуснах селото за втори път.
	Планът му бе да стигне до пистата; вярваше, че през следващите няколко дни със сигурност ще пристигне самолет. Все още разполагаше с палатката и провизии за себе си и за впрегнатите в шейната хъскита. Каюк го беше накарал да вземе двойно количество от онова, което му бе необходимо, в случай на буря. Можеше да чака самолета толкова дълго, колкото се налагаше.
	Кучетата не искаха да напуснат селото. Беше се наложило да използва цялата си власт и сила, за да ги накара да помръднат. Едно от водещите хъскита, Пукик, изглежда, беше разбрало, че трябва да се отдалечат, и другите го бяха последвали с неохота.
	Докато напускаше Анактуе, снегът се беше усилил. Зад гърба им селото се губеше в преспите и тъмнината. Обзе го чувството, че изоставя приятелите си. Кучетата теглеха шейната, снегът ставаше все по-плътен, докато накрая на Мат му бе невъзможно да разбере кое е пред него и кое над, под и зад; едноизмерна белота, в която той би могъл да пътува с еднакъв успех както през небето, така и през земята.
	На осем мили от Анактуе снегът оредя и отделните хълмове на триизмерния свят отново се появиха пред погледа му. Фенерчето на челото му освети черни форми, полегнали в снега.
	Когато приближи, вонята го удари силно в носа; същата както в колибите на селяните, отровна дори в ледения въздух. Цяло стадо мъртви мускусни бикове, по-малките бяха почти изцяло заровени в пресния сняг. Един голям мъжкар бе частично оглозган, очевидно след смъртта му, понеже по снега нямаше следи от кръв.
	Нещо проблесна в лъча на фенерчето му. Наблизо в снега се виждаше дупка и в нея — течаща вода, която отразяваше светлината на фенерчето му. Тук реката бе замръзнала, а после снегът я бе покрил. Мускусните бикове бяха изровили дупката в най-тънкия лед с копитата си, за да стигнат до вода.
	Той погледна в дупката. Водата се движеше бързо под леда. Една зъбата риба треска, около половин метър дълга, бе заклещена от парче лед точно под повърхността; хрилете й бяха частично разложени.
	Не искаше да повярва на доказателствата пред очите си; не искаше да си мисли, че тази крехка и чиста земя, бялата поема, в която бе живял до вчера, бе разядена от отрова.
	Нито искаше да признае, че вонята около мускусните бикове ги свързваше със селото. Детайлът беше твърде ужасяващ, унизителен, без никаква връзка с красотата на хората или животните.
	На половин миля по-нататък откри глутница мъртви вълци, повечето засипани от снежните преспи. Помисли си, че сигурно бяха яли от мускусните бикове или също бяха пили вода от реката.
	Селяните си бяха набавили речна вода, която да им стигне за два последователни дни, и я бяха складирали в цистерни; задачата да бъде изтеглена се падаше на най-силните мъже и жени. Акиак и Каюк бяха отишли за вода от реката, след като Мат беше поел на своето първо пътешествие. Акиак нямаше да фигурира в никакви списъци, не и след като се беше върнал най-неочаквано, така че беше много щедро от негова страна да предложи да помогне на приятеля си.
	Но селяните винаги преваряваха водата, преди да я консумират.
	Снегът продължаваше да се сипе и бавно да затрупва животните.
	Мат разказа как беше снимал мускусния бик и вълците и как с помощта на сателитния терминал беше установил точното им местоположение. Терминалът не бе останал свързан достатъчно дълго време, за да му даде възможност да прехвърли фотосите на своя лаптоп, но му беше показал географските координати. Записа цифрите с молив в бележника си. И химикалката му бе замръзнала.
	— Използвал си десетични координати — каза Ясмин.
	— Беше по-бързо да ги запиша по този начин. Мислех, че по-късно лесно ще попълня липсващите десетични запетаи.
	Ясмин си представи физическата и умствената издръжливост, които бяха необходими, за да се стои навън при минус двайсет и девет градуса студ и да се използва камера, после терминал, после молив. И тя разбираше защо Мат беше записал минималното. Беше му се наложило да остане само по тънки ръкавици; не би рискувал пръстите му да измръзнат, защото после нямаше да може да разговаря с Руби.
	— Вместо да продължа на изток към пистата, се отправих на югозапад, като следвах реката и мъртвите животни и птици по бреговете й. Движех се срещу течението, към източника.
	Ясмин разбра, че Мат се беше почувствал задължен пред селяните да документира онова, което се беше случило, и да открие истината, но най-логичното бе да отиде на пистата и да изчака някое въздушно такси, после полицията можеше да регистрира следите. Съпругът й предусети въпроса й още преди да го е задала.
	— Снегът покриваше всичко, бурята почти беше погребала мускусните бикове и вълците. Още един такъв обилен снеговалеж и животните щяха да са напълно скрити от погледа и нямаше да има какво да се види; нямаше да останат знаци, които да се следват.
	Тя кимна и си помисли, че сигурно се е надявал полицията да открие селяните, а после някой да потърси него самия. Той нямаше представа, че беше избухнал пожар, нито че го бяха помислили за изгорял заедно с останалите. Едва ли си беше представял, че ще е напълно сам в продължение на толкова дълго време.
	Хъскитата на Каюк бяха единствената му жива връзка с Анактуе. Беше назовавал по име всяко едно от тях, надвиквайки воя на вятъра, както приятелят му го беше учил. Най-отпред беше Пукик, което означаваше Умна; до нея бе впрегнат Умиалик — Цар; после Кауклик — Главен, и Нутурук — Твърд сняг; следваха Сику — Лед, с Коко — Шоколад; най-отзад бяха Каник — Снежинка, и Памюкилавук, което Каюк му беше превел като Размахващ опашка, но Мат не беше сигурен дали близнакът не се бе майтапил с него.
	— Пукик, едното от кучетата водачи, откри мърша край реката и я изяде, преди да успея да го спра.
	Беше с Пукик, докато кучето не издъхна, и за първи път в цялата си кариера му се прииска да има оръжие. Приятелите му си бяха отишли болезнено.
	Беше трудно да ръководи останалите хъскита без Пукик, костваше му много усилия да им наложи волята си. Единственият източник на светлина, с който разполагаше, бе едно електрическо фенерче с динамо и той бе използвал заряда му почти напълно, преди да го навие отново, защото трябваше да го прави със свалени дебели ръкавици.
	Понякога му се струваше, че е загубил реката, после зърваше някоя тъмна форма край брега и разбираше, че е открил отровено животно или птица. Правеше снимка, сваляше координатите и ги записваше; после продължаваше през тъмната опетнена земя по следите на отровата.
	— Това ли се случи и с приятелите ти, татко? — попита Руби. — И те ли са били отровени? Значи е било отрова, а не пожар?
	Мат кимна; щеше му се Руби да не узнава тази история, но въпреки това превеждаше разказа си за нея, защото тя бе поискала да разбере какво се е случило. Двамата с Ясмин се бяха разбрали никога да не използват глухотата й в своя полза; дори да искаха да й спестят истината за нейно добро.
	— На втората вечер газта в примуса ми свърши — продължи той. — Беше твърде ветровито, за да мога да запаля кулика си. Имах храна за хъскитата, но не можех да стопя сняг, за да ги напоя.
	През следващите два дни бе използвал всеки случай, в който вятърът беше утихвал, за да запали кулика и да стопи сняг за кучетата и за себе си.
	— До неделя вечерта пропътувах двайсет и пет мили. Завързвах хъскитата за поводите им пред палатката. Бяха гладни. Давах им по половин дажба, за да имат храна за по-дълго. На следващата сутрин две от тях бяха изчезнали.
	— Кои точно? — полюбопитства Руби.
	Беше й казал имената на всичките след първото си пътуване с кучешки впряг в компанията на Каюк.
	— Памюкилавук и Нутурук. Открих Нутурук, хванал отровен полярен заек; също му беше зле.
	Изглеждаше така, сякаш кучето е на твърда земя, но когато приближи към него, Мат установи, че ледът под краката му поддава.
	— Татко? Какво стана после?
	— Тънкият лед, покриващ реката, се пропукал и Нутурук бе паднал във водата. Умря, защото водата беше прекалено студена.
	— Но той е имал специална гъста козина, татко. Ти ми го каза. Каза, че на хъскитата им е горещо дори когато навън е смразяващ студ.
	— Беше отровен, затова замръзна твърде бързо.
	Онази част от реката, в която бяха пропаднали двамата с кучето, бе сравнително плитка, но течението беше бързо. Мат не беше направил опит да спаси кучето, а го бе оставил да бъде отнесено бързо; удавяне или замръзване бяха по-малко брутален начин да се умре.
	— А какво стана с Памюкилавук? — попита Руби, като направи знакът за бързо мърдаща опашка.
	— Не можах да го намеря. Мисля, че и той е паднал в реката. Умрял е много бързо, Птицечовчице.
	— Да.
	— Пропътувахме още четири мили.
	Стъпалата и горните му панталони бяха мокри от прегазването на реката. Беше облечен в три чифта дрехи, както правеха ловците инуити, но студът проникваше през тях. Усещаше премръзване като електрически ток в стъпалата и прасците си. Краката му отслабваха, стъпалата му постепенно изтръпваха, беше му трудно да балансира на шейната. Продължи да вика имената на кучетата през свистенето на вятъра, но малко по малко забравяше как се казваха. Знаеше, че ако скоро не се прибере на топло, ще умре.
	Спря впряга. Мокрите дрехи изсмукваха и малкото останала топлина в тялото му и той не можеше да ги изсуши. Нямаше с какво да си стъкне огън, нито едно дърво, нито една клонка. Вятърът режеше като мачете и нищо не можеше да го спре. При такъв вятър бе невъзможно да запали кулика, камо ли да поддържа огъня в него. Нямаше никакъв източник на топлина.


	Татко каза, че разбрал за приближаващата буря по засилващия се студ и вятър. Опитал се да опъне палатката си, но земята била прекалено твърда, за да се забият колчетата в нея. После изведнъж извила буря и отнесла палатката, подобно на дантелена кърпичка, закачена с щипки за пране. Опитал се да я догони, но тя изчезнала.
	После се опитал да събере накуп хъскитата, за да не избягат и да се отровят, но било трудно да забие колчетата в земята. Ужасно е, като си представя татко сам и целия премръзнал да се бори с твърдата земя.
	— Защо не ни писа? — питам го. — Да ни кажеш, че си ти, и да потърсиш помощ от нас?
	— Исках, Птицечовчице, но лаптопът на Акиак беше замръзнал. — Той се усмихва. — Буквално.
	Изобразявам изкуствена усмивка, но отвътре ми е тъжно.
	— Дори не искаше да се включи — продължава татко. — Моят калъф не го беше предпазил както трябва и мисля, че беше изстинал твърде много, за да може да работи. А също така по екрана се бяха появили малки пукнатини.
	Той поглежда към мама с тоя нов поглед, който има за нея, и на мен ми става ясно, че иска да й каже нещо, вероятно на езика на жестовете, защото е малко по-интимен, но тогава се намесва полицаят. Мама ми предава думите му.
	— Трябва да е било в понеделник — казва полицаят. — Когато ви издирвахме в бурята. Но вие сте построили това.
	— Не. Имаше първи опит — казва татко и ми се усмихва, този път широко. — Бях направо безнадеждна работа, Птицечовчице. Никога преди не го бях правил, само бях гледал Каюк и Корасон. Двамата можеха да построят апутиак за двайсет минути. На мен ми отне часове. Дори и тогава беше слаба работа.
	Твърде много беше разсъждавал като лондончанин, не като инуит; а ако искаше да оцелее, трябваше да се сети какво биха правили те. Извади ножа на Корасон и изряза блокове сняг от една пряспа, като с мъка координираше пръстите си. Някои от блоковете се разпадаха и не можеха да бъдат използвани, затова трябваше да започва отново. Когато реши, че има достатъчно блокове, започна да строи апутиака.
	През цялото време, докато го издигаше, тялото му се тресеше неконтролируемо, а стъпалата му сякаш бяха пронизвани от ножове. Мислеше за Ясмин и за Руби, представи си лицата им в тъмното, сякаш в края на тунел, и имаше чувството, че ако построи апутиака, ще стигне до тях. Чу гласа на Каюк над виещия вятър, който търпеливо му обясняваше: _Сега — ред върху ред, но спираловидно; после натъпкваме свръзките със сняг_; но гласът на приятеля му бе по-ярък от спомен, все едно Каюк беше заедно с Мат на снега; уплаши се, че халюцинира заради измръзването. Но въпреки това гласът на Каюк му действаше успокоително.
	Когато привърши, пропълзя вътре, неописуемо измръзнал. Запали кулика едва на десетия път. Топлината го сепна. Затвори входа със сняг, после свали дрехите си, за да ги изсуши. Извади батерията на лаптопа, после я сложи до кулика с надеждата, че огънят ще я накара отново да проработи. После заспа, като ту губеше съзнание, ту се свестяваше. Светлината от кулика играеше по снежните стени.
	Събуди се полузадушен. Апутиакът се пълнеше с пушек от кулика. Трябваше да вземе ножа и да издълбае дупка в тавана, за да пусне дима навън. Но вече не трепереше неконтролируемо.
	На следващата сутрин измръзналите му стъпала бяха червени и покрити с мехури. Две от хъскитата, Умиалик и Каник, бяха скъсали поводите си и бяха изчезнали. Предната вечер им беше хвърлил последните мизерни късчета храна и те сигурно бяха тръгнали на лов. Сега бе останал само с Коко, Кауклик и Сику. Призля му, като осъзна, че преди да се разтревожи от загубата на хъскитата, бе изпитал облекчение, че можа да се сети за имената им. Следващият апутиак, който щеше да построи, щеше да бъде достатъчно голям, за да прибере и кучетата вътре.
	Върна батерията в лаптопа и след около пет секунди компютърът проработи, сега обаче клавиатурата беше заяла и той установи, че при загряването му от вътрешната страна на стъклото на екрана се беше получила кондензация. Уви лаптопа в лека туристическа кърпа с надеждата да изтегли влагата, после го пъхна в брезентовата си торба.
	Напусна зле построения си апутиак и извървя три мили покрай реката; стъпалата му бяха кървави и почернели от измръзването; трите останали кучета теглеха шейната без неговата тежест отгоре й. Разполагаше единствено с лъча на електрическото фенерче, за да вижда, мъничък в безкрайния черен пейзаж, и го обзе чувството, че е единственият човек в една планета от мрак и лед.
	Фенерчето попадна върху един пътен стълб. Първия признак за човешко присъствие, който виждаше от четири дни насам. Разбра, че приближава до източника на отровата. Видя още стълбчета, маркиращи реката като път.
	Извървя с препъване миля и половина по речния път, когато чу слабо пукане, докато хъскитата теглеха шейната по леда.
	Светна с фенерчето, за да разбере причината, и видя дупка в леда, от която като лъчи тръгваха множество пукнатини, причинени от тежестта на шейната, минала над нея. Разшири дупката с ножа си. Отдолу големи скали отделяха част от бързо течащата вода на реката. Фенерчето му разкри пласт с дебелина двайсетина сантиметра частично разложена мъртва риба и жаби.
	Измина няколко крачки и усети нещо меко да поддава под краката му. Светна и видя мъртвите речни бобри върху леда.
	Направи снимка, но му беше все по-трудно да работи с камерата. Страхуваше се, че снегът е нахлул в механизма й. Изгаряше от нетърпение да качи снимките в мрежата, където нямаше да зависят от мразовитото време, но се съмняваше, че ще накара лаптопа на Акиак да тръгне. Спомни си как по някакъв странен начин му се беше видяло по-лесно да мисли за проблемите, които имаше с камерата и лаптопа, отколкото да се фокусира върху семейството речни бобри. Каник стоеше до тях.


	Татко казва, че също е видял речните бобри и ги фотографирал. Мислел, че приближава до източника на отровата.
	Казах му, че когато видях речните бобри, се разплаках и той кимна, защото ме разбира. Сега нашите истории сякаш се свързват, татковата, мамината и моята, и отново сме една-единствена обща история.
	Когато забелязах и хъскито до бобрите, си помислих, че лошият човек го е оставил да умре, но сега знам, че татко е опитал да се погрижи за Каник. Името му означава Снежинка и въпреки че изглежда пухкав и крехък, Каник е бил много силен и доста зъл.
	Татко вървял по речния път, както бяхме направили и ние, и когато стигнал дотук, разбрал, че е открил отровата. Каза, че проверил по-нагоре по реката, но не намерил други мъртви животни или риби. Казва, че отровата е тръгнала оттук.
	Всички си обличат дебелите дрехи и излизат от апутиака. Татко ми поръчва да остана на топло, но няма начин отново да го оставя да изчезне от погледа ми, нито дори за минута.

	* * *

	Накладеният навън огън е много ярък, така че виждам ръцете на мама и на татко. Пламъците приличат на духове, които се опитват да избягат в тъмнината.
	— Когато стигнах дотук, огънят вече гореше — казва татко на полицая. — Не съм сигурен какво са се опитвали да унищожат. Продължих да го поддържам, защото се надявах, че някой самолет ще го забележи.
	Полицаят казва нещо и мама ми го превежда:
	— Редовните полети не минават по този маршрут. Не го правим, освен ако нямаме основателна причина.
	Знам, той има предвид, че са търсили мама и мен и е видял нашата сигнална ракета, а една сигнална ракета се издига много по-високо от накладен на снега огън. Нашата ракета приличаше на червена звезда.
	Никой не търсеше татко, с изключение на мама и мен.
	Татко пъха някаква дъска в огъня и тъмнината се обагря в оранжево, докато духчетата бягат.
	Виждам гигантско метално чудовище, което се издига в мармаладеното небе.
	— Това е платформа за фракинг — обяснява татко.
	Беше приближил към огъня и на светлината му бе видял издигащата се платформа, висока четирийсет метра, подобна на средновековен требушет, направен от метал, който атакува земята; и после бе обходил наоколо с лъча на фенерчето си и бе попаднал на огромен компресор, цистерни, кладенци и помпи за сондиране. Както и една частично разглобена барака за генератор и огромни прожектори, разхвърляни по земята. Бе открил двайсет и два кладенеца в радиус от една миля около платформата. Имаше дупки като лунни кратери с размерите на езера, за които бе сметнал, че са ями за събиране на отпадъчните продукти. Дори в студа бе усетил мириса на химическите отрови, дерящи носа и гърлото му. Въпреки минусовите температури течността в кладенците не беше покрита с ледена кора и вместо да се отрази, светлината на фенерчето му бе поглъщана от мътна, плътна и лепкава течност.
	На хиляди мили около това място се простираше древната тундра, бяла от сняг, деликатната екосистема под него бе крехка и недокосната от човешка ръка. Но тук беше дамгосана от метал и кратери, а под краката му минаваха сондажни тръби, забити на две мили дълбочина, разпростиращи се като вени, пронизващи земята.
	Селяните се бяха страхували, че сондите ще отровят земята и водата им и ще унищожат бита им. Бяха се страхували, че ще ги разболеят. Заедно с Корасон той бе проучил многото начини, по които фракингът можеше да бъде потенциално опасен. По ужасна ирония на съдбата не ги бяха убили кладенците близо до селото им, а онези, които бяха притежание на друга компания на четирийсет мили от Анактуе.
	— Знаете ли как е попаднала отровата в реката? — попита капитан Грейлинг.
	— Една от тръбите за фракинг сигурно се е спукала и отровата от сондажната течност е изтекла навън — отвърна Мат. — А може би, когато са пробивали скалите, са освободили отрова, която естествено е съществувала в тях. Или някой просто безотговорно е изхвърлил всичките токсични отпадъци. Има много начини.
	Капитан Грейлинг е свалил маската си и от лицето му разбирам, че също намира това място за гадно. Сигурно свали маската си, защото знае, че я намирам за малко страшна, или защото лицето му се е сгорещило, понеже бе прекалено близо до огъня.
	— И ти си построил този наистина хубав апутиак? — казвам на татко, като използвам нашия специален знак за това.
	— Да.
	— С дупка за пушека и врата, направена от животинска кожа — продължавам.
	— Точно така. Научих няколко урока по трудния начин, Птицечовчице.


	Когато построи апутиака, той запали кулика и сложи лаптопа на Акиак до него, увит в хавлиената кърпа. Четири часа по-късно екранът светна и Мат почувства, че вече не е сам. Не беше в селото, когато жителите му бяха убити, но сега бе поне в състояние да даде показания за онова, което се беше случило. Свърза кабела на камерата си към лаптопа и това автоматично го свърза с папката за снимки. Натисна „Пренеси всичко“ и снимките му се прехвърлиха в лаптопа.
	Отвори първата снимка и започна да въвежда координатите от мястото, където беше направена, но екранът примигваше и Мат се уплаши, че не му остава много време, преди машината отново да спре да работи. Пишеше възможно най-бързо под всяка снимка, просто въвеждаше цифрите, които беше записал с молив, нямаше време за нищо друго.
	Вече знаеше координатите на Анактуе и ги въведе под снимката с гарвана.
	Беше снимал сондажните кладенци, останали в сянка при светлината на големия огън, и бе взел координатите им, но на снимките нямаше доказателство за никаква отрова; доказателството беше в мъртвите животни и птици.
	Трябваше да качи снимките в интернет, където щяха да са на сигурно място, защитени от леда и влагата, и ужасния студ, но първо щеше да изпрати имейл на Ясмин, да изрази обичта си към нея по някакъв начин — с мисли и думи.
	Напечата адреса й и тогава екранът примигна отново и изгасна. Уви лаптопа и пак го сложи до кулика. Час по-късно лаптопът светна слабо. Работеше единствено сензорът на мишката. Клавиатурата изобщо не можеше да се ползва. Натискаше буква след буква, но никоя не реагираше. Имаше чувството, че е онемял. Помисли си за Руби, как хората не разбираха, че нейните знаци са думи, не осъзнаваха колко храбра е малката му дъщеричка.
	Може би все пак щеше да успее да изпрати поне снимките и координатите. Имаше въведен адреса на Ясмин, мишката също работеше. Излезе от апутиака.
	— Изпратих ги от ей там — казва татко. Посочва към един хълм, като огромна сянка на фона на оранжевата светлина от огъня. — Трябваше да намеря чиста линия за сателита.
	— Краката сигурно много са те болели — казвам. Защото, докато бяхме в апутиака, бях видяла бедничките му черни пръсти.
	— Болеше ме, но не чак толкова — отвръща той. — Измръзването не е кой знае каква голяма работа, когато се отнася до стъпалата. В най-лошия случай ще загубя един-два пръста, а човек няма големи проблеми, ако му липсва пръст на крака.
	Говори само на мен, с ръце.
	Хващам дланите му и оглеждам всичките му пръсти, много внимателно. Той се усмихва и ми казва с жестове, че пръстите му са си окей.


	Изкачването беше трудно, стъпалата му бяха безчувствени от измръзването, теренът неравен и измамен заради леда под снега. Стигна до върха и се опита да забие фенерчето си в земята, за да вижда, докато свързва кабела между лаптопа и терминала, но фенерчето не спираше да се преобръща и да се озовава заринато в снега. Ако екранът на лаптопа бе достатъчно ярък, щеше да му е по-лесно, но той едва мъждукаше и стъклото му беше напукано, така че не излъчваше достатъчно светлина, за да може да вижда благодарение на нея.
	Свали си дебелите ръкавици и останал по тънки подплати, опипа дупките за свързването на кабела с върховете на пръстите си.
	Свърза лаптопа и терминала. Терминалът потърси сателит. С помощта на мишката Мат отвори папката със снимките и после кликна върху тази с мускусния бик. Отиде на „Споделяне“, после на имейл. Пак с помощта на мишката провери полето с описание на имейла, за да е сигурен, че координатите ще бъдат изпратени автоматично заедно със снимката. Беше вкарал адреса на Ясмин, преди клавиатурата да замръзне, така че използва мишката, за да копира и пейства адреса в полето на получателя. Заглавието на имейла автоматично се изпълни с номера на снимката от цифровата му камера. Преди да натисне бутона за изпращане, опита клавиатурата с отчаяна надежда, че ще проработи, за да пише на жена си. Но бутоните все така бяха замръзнали.
	Терминалът откри сателитна връзка и Мат изпрати снимката с мускусния бик, но когато опита да пусне следващата, връзката се разпадна и трябваше да започне отначало. Знаеше, че може да изпрати само малка част от снимките, които беше направил. На всеки пет минути слагаше дебелите си ръкавици, докато сгрее ръцете си. След половин час екранът на лаптопа отново изгасна. Трябваше да се върне в апутиака и да изчака машинката да се върне обратно към живот, после пак да се изкатери по ледения хълм. Мозъкът му работеше забавено, тялото — също, загуби всякаква представа за времето. Не спря да се надява, че клавиатурата ще тръгне, поне за малко, за да може поне да напечата първата си буква и да уведоми Ясмин, че имейлите са от него.
	Беше усетил как бурята назрява наоколо; вятърът се усилваше, снегът падаше по-бързо и по-плътно, докато накрая не го заслепи съвсем. През последното си слизане от хълма трябваше буквално да пълзи, леденият вихър го шибаше и го лишаваше от малкото останала топлина в тялото му, кучешкият студ се усещаше огромно безличен и интимно жесток.
	Вече нямаше представа кой ден от седмицата е и си мислеше, че тук няма дни, нито пък Земята се върти, за да обърне страната си към Слънцето; съществуваше само тъмна нощ в душата, в която жестоките бури разцепват времето на разнообразни късове.
	Стигна до апутиака. По някакво чудо куликът продължаваше да гори. Когато се приюти до него, си спомни за Каюк и Корасон и за това как бяха споделили уменията си с него.


	Татко не каза нищо за Кауклик, Коко и Сику, но това са единствените хъскита, които му бяха останали.
	— Бяха ли Кауклик, Коко и Сику с теб в апутиака по време на мегатронната буря, татко?
	Видът му става тъжен и разбирам, че се е случило нещо ужасно. Казва ми, че когато се върнал от хълма след изпращането на имейлите, не заварил кучетата там. Казва, че без водачите си и наистина прегладнели, просто били подивели и почти откачили. Изчезнали в бурята и той не бил в състояние да ги потърси.
	Искам да не е тъжен, да не мисли за кучетата.
	— Видя ли звездите след бурята? — питам го.
	— Нали бяха удивителни?
	Разговаряме със знаци, така че разговорът ни си остава само между нас двамата.
	— Ти изпрати снимки на мама — казвам.
	— Не знаех, че ги вижда на живо — обяснява той и ми се усмихва. — Кога порасна толкова много?
	Мисля, че е усетил желанието ми да го разведря.
	— Запазил си ръцете си топли.
	— Имах дебели ръкавици и кулик.
	— Мислеше ли, че някой ще дойде да те спаси?
	— Честно ли?
	— Честно.
	— В началото си казвах: да, може би, но когато времето напредна, надеждите ми намаляха.
	Според мен означава: бил е сигурен, че никой няма да се появи.
	— Дори и с твоите координати ли? — Защото, въпреки че координатите показваха къде се намират отровените животни и птици, те ни разкриха и местоположението на татко.
	— Мислех, че са малко закодирани — казва той и аз се досещам, че „закодирани“ означава нещо като наистина трудна кръстословица. — А и никой не знаеше, че са от мен.
	— Аз знаех. През повечето време.
	Татко ме хваща за ръката, така че за кратко не мога да говоря.
	— Не ти е останала никаква храна — отбелязвам.
	— Не много.
	— Каза, че на кулика му остава съвсем малко и че огънят също ще угасне.
	— И ще стане много тъмно.
	Сигурно щеше да е ужасно страшно да си сам тук в тъмното и студа.
	— Но мама разгада координатите — казвам.
	— Докато е карала през цяла Аляска — отбелязва татко с едно такова „!“ изражение върху лицето.
	— И ти видя нашата сигнална ракета.
	— А също чух как майка ти вдига голяма врява.
	— А после и ти вдигна голяма врява?
	— Да. И видях как двете с мама тичате към мен. Вие двете сте най-удивителните хора, които съм срещал през целия си живот…
	Гривната ми почва да вибрира и татко спира да разговаря с жестове.


	Тъмнината бе разцепена от вой на сирена. Ясмин проследи звука до един хеликоптер на двеста метра зад тях.
	— Не е ли с белезници? — попита Мат.
	— Не, защото няма да отиде никъде — отвърна капитан Грейлинг. — Вече не е заплаха. Имате думата ми. Ще отида да спра този невъобразим шум.
	Докато Ясмин слушаше историята на Мат, тя бе твърде погълната от опасностите покрай неговото пътуване, за да се сети за своето и така бе успяла да избута мисълта за шофьора на цистерната назад в съзнанието си.
	Когато погледна навън, в тъмното, погледът й бе отправен към мекото сияние на апутиака насреща им, а не към хеликоптера. Сега отново усети присъствието на преследвача потискащо близко зад гърба си. Не можеше да си го представи като човек с конкретно лице, а като сини светлини, които я следваха, със сирена вместо глас.
	Полицаят отиде да спре звука в хеликоптера, така че покрай огъня оставаме само мама, татко и аз. Те винаги разговарят на езика на жестовете, когато съм покрай тях, или пък ме оставят да чета думите по устните им, а сега си мисля, че им се иска да са сами.
	— Ще отида в апутиака — казвам им. — Малко ми е студено. И ми се спи.
	Това отчасти е вярно. Апутиакът целият грее, светлината от кулика прониква през снежните му стени и го превръща в уютна пещера.
	— Ще те заведа — предлага татко.
	— Ей го там, татко. Достатъчно съм голяма, за да повървя малко сама.
	— Права си — кимва той и ми подава фенерчето си.
	Ясмин дръпна маската пред лицето си; топлината от огъня отслабваше.
	— Онази снимка със звездите… — започна тя.
	— Беше един вид сбогуване.
	След ужасната буря блесналото ярко небе, осветено от стотици звезди, изглеждаше магическо и Мат реши да го снима за Ясмин. Спомни си как се беше концентрирал върху всеки детайл: правенето на снимката, свързването на кабела между камерата и лаптопа, използването на мишката за въвеждане на координатите от снимките на сондите. Шансът тя да разбере, че снимката със звездите е от него и да разчете координатите, беше минимален и той знаеше, че не това бе причината за последния му имейл.
	— Сбогуването е малко песимистичен ход — отвърна тя и той разбра, че се усмихва въпреки маската пред лицето й.
	— Малко — призна. — Това не беше първият път, в който си помислих, че ще сдам багажа.
	— Ще сдадеш багажа?
	— Опитвам се да използвам по-мек израз.
	— Справяш се много добре. По време на първата буря ли беше?
	— Да. Когато палатката ми се затъркаля през тундрата, лаптопът ми замръзна и още не се бях сетил да си построя апутиак. Изобщо не разсъждавах трезво.
	— Бил си премръзнал и изтощен. Не е изненадващо, че не си разсъждавал като хората.
	Звукът на сирената замлъкна. Капитан Грейлинг сигурно беше стигнал до хеликоптера.
	— Но си мислех за теб — добави Мат.
	Тя го целуна.
	— Трябва да видя кой седи в хеликоптера, нали?
	— Не е задължително.
	— Затова остави Руби да се прибере в апутиака, нали?
	— Не. Но знаех, че ще трябва да говорим по въпроса.
	Беше наясно, че Мат изпитва изключително силно желание да ги защити, и сърцето й се изпълни с обич поради факта че той не поставя себе си в центъра на нещата, че не поема с рязка стъпка към хеликоптера, ръсейки заплахи да убие негодника в него, че не доминира над нейната тревога със своята агресия.
	— Все ще трябва да го видя по някое време — каза тя.
	— В съдебната зала. Когато до него стоят големи яки пазачи.
	— Да.
	Но той беше толкова дълго зад нея, преследваше я. Трябваше да се обърне и да го погледне в очите.


	Бях близко до апутиака на татко, когато фенерчето ми освети късче от кафява козина върху снега. Знаех, че е Сику. Той е единственото хъски с кафява ивица по гърба. Сигурно се е помъчил да се върне, за да умре при татко.
	Опитах се да го вдигна, но е наистина тежък, затова го влача по снега. Няма да го изоставя. Знам, че не чувства нищо, но въпреки това не искам да е сам на снега.
	Вкарвам го в апутиака. И после си поплаквам мъничко заради всичко, което татко ми каза.

	* * *

	Ясмин и Мат пресрещнаха капитан Грейлинг на петдесет метра от хеликоптера.
	— Знаете ли кой е? — попита Ясмин. — Разбрахте ли?
	— Казва се Джак Диъринг. Собственик и изпълнителен директор на „Ам-Фюълс“. Компания за хидравличен фракинг.
	— Значи тези кладенци са негови? — попита Мат.
	— Да.
	Ясмин се опита да си спомни къде беше виждала името на „Ам-Фюълс“. Беше на спирката на камиони, където на Адиб му бе прилошало; на паркинга имаше три тира на „Ам-Фюълс“ с три сглобяеми къщи върху каросериите им. Всички бяха поели обратно към Феърбанкс. А във Феърбанкс, преди да тръгнат на път, трябваше да изчакат, за да обърнат в двора на халето за камиони; машините на „Ам-Фюълс“ влизаха вътре.
	— Искам да го видя — каза Ясмин.
	Беше почти сигурна, че знае кой е преследвачът й. Продължи пътя си към хеликоптера.
	Лампата в кабината светеше. Тя се доближи още малко и зърна профила му през прозореца; той още не я беше забелязал.
	Спомни си летището и категоричното си желание да стигне до Мат; двете се бяха слели и отчаянието й беше също така френетично и шумно.
	Беше се представил като Джак Уилямс, не Джак Диъринг. Беше й казал, че последният самолет за деня е заминал, и й бе предложил помощта си. Тогава й се стори мил; дъщеря му беше с него. Но Джак Диъринг и момичето от опашката не бяха общували по никакъв начин, трябваше му оправдание, че е там. Най-вероятно ги беше следил от момента, в който самолетът им от Англия бе кацнал във Феърбанкс.
	Спомни си, че повечето мъже в салона за излитане носеха шапки с логото на ФБФ, но неколцина, в това число и Джак, имаха шапки на „Ам-Фюълс“; Силезиън Стенет беше казал, че ФБФ наскоро е била закупена от „Ам-Фюълс“. Никой не знаеше кой е Джак, защото шефовете не се смесваха с редовите работници толкова често. Най-вероятно предупреждението за задръстване на пистата в Дедхорс бе прозвучало само в тяхната зала.
	Омразата на Джак към „зеления“ активист Силезиън беше искрена, но не защото искаше да предпази когото и да било. Беше вървял с тях, за да е сигурен, че Стенет няма да им каже нищо повече. Защото Силезиън е вървял по правилната следа. Само че в действителност селяните бяха убити не от отровни газове, тръгнали от кладенците на „Ам-Фюълс“ и пропътували четирийсет мили на север към Анактуе, а от отровата в реката.
	За Джак трябва да е било наистина лесно да се сдобие с флотилия, вероятно притежаваше няколко.
	В този момент той се обърна на седалката си в хеликоптера. Тя срещна погледа му и го издържа. Беше само човек в края на краищата. Джак пръв се извърна настрани.
	— Ще бъде вкаран в затвора — осведоми я Мат. — В Америка. На хиляди мили далеч от теб и Руби.
	— Да.
	Върнаха се обратно при огъня, оттам виждаха топлото сияние на апутиака, където дъщеря им беше на сигурно място. Грейлинг беше в кабината на пилота и се опитваше да разбере след колко време ще пристигне другият хеликоптер.
	Няколко снежинки летяха към земята, без да бързат в замръзналия пейзаж наоколо.

	* * *

	Галя Сику и МРАЗЯ човека, който му е причинил това. Знам, че е мъжът от хеликоптера. Искам да знае какво е направил на Сику и на всички останали животни. Искам да му кажа, че АЗ НЕ СЕ СТРАХУВАМ от него и че той не успя да ни попречи да намерим татко. Искам да съм смела като мама и татко. Сбогувам се със Сику и излизам от апутиака. Вали лек сняг и снежинките парят като огнени искри, затова си слагам маската за лице. Заобикалям огъня, за да не ме видят мама и татко. Двамата стоят близо един до друг, като две ръце, които се държат. Лицето на мама е скрито в голямата пухкава качулка на якето му и аз съм сигурна, че се целуват, затова е добре, дето ги оставих сами.
	Отивам до хеликоптера, мама, татко и огънят остават далеч зад мен. Мама ми каза, че навремето много, ама много я е било страх от тъмното, но една нощ се насилила да вдигне щората на прозореца в спалнята си и да погледне навън. Вместо пълна чернилка съзряла милиарди звезди.
	Виждам вътрешността на хеликоптера през прозореца му. Един мъж се обръща към мен и аз бързо изключвам фенерчето си.
	Мислех, че ще е Отвратенякът с вонящите ръце, но вместо него виждам усмихнато-мазния мъж със супер скъпия часовник, който носи всеки божи ден.
	Вътре има и още един човек. Полицаят. Приближавам още малко и сега виждам лицата и на двамата на светлината, а според мен те не ме забелязват, тъй като съм навън, в тъмното. Полицаят не си е сложил маската за лице. Усмихнато-мазният човек изглежда сърдит и казва:
	— О, за бога, Дейвид…
	После прави нещо, което не виждам, след това усмихнато-мазният мъж продължава:
	— Открихме го…
	И следват още много неща, но не мога да ги разчитам достатъчно ясно, за да съм сигурна.
	Полицаят слиза от хеликоптера. Изглежда ядосан, после си слага маската.
	Хуквам към мама, татко и огъня. Но не съм си включила фенерчето и падам. Полицаят минава точно покрай мен, обаче дори не ме забелязва.
	Сега е с мама и татко край огъня. Пламъците разкриват черната гумена маска пред лицето му.
	Изоставам малко и се движа встрани, за да не ме види, но се надявам, че мама и татко ще ме забележат. И тогава мама ме вижда, а аз слагам пръст пред устните си — _шшшт!_ Мама ме поглежда изненадано, но не казва нищо на полицая. Правя й знак: „Лошият мъж нарече полицая Дейвид“, обяснявам, като изобразявам думите „полицай“ и „Дейвид“ буква по буква. „И после каза: «Открихме го».“
	Мама поглежда към полицая, сякаш е супер заинтересувана от онова, което говори, така че той не вижда ръцете й, отпуснати до кръста, пръстите на които ми говорят: „Върни се в апутиака възможно най-бързо“. Не искам да оставя мама и татко, но ще направя онова, което ми нарежда. Тя ми прави знака, който двамата с татко използваме за „апутиак“, така че сега той се превръща и в неин знак.
	Мат забеляза движенията на пръстите на Ясмин. Помисли си, че има да му казва нещо интимно и иска малко уединение. Капитан Грейлинг сигурно си бе помислил същото, защото се усмихна леко покровителствено.
	— Опита ли се да ми телефонираш? — попита го тя със знаци. И после побърза да добави: — Отговори ми с ръце.
	— Да. По време на първата буря. Когато палатката ми бе издухана надалеч и не можех да мисля нормално. Имах нужда да чуя гласа ти.
	Сателитният му телефон беше на дъното на брезентовата торба; батерията му бе паднала от началото на първото му пътешествие с хъскитата и беше напълно безполезен, когато бе открил мъртвите селяни. Но по време на първата буря, когато беше замръзнал и отчаян, си беше спомнил една идея, която по-рано бе отхвърлил като апокрифна.
	— Сложих телефона в дрехите си на голо — обясни Мат с жестове. — Надявах се, че топлината на тялото ми може да стопли батерията и тя да се зареди поне мъничко. Затичах. Имаше един хълм и аз се изкачих по него колкото се може по-бързо. И ти се обадих.
	Докато го правеше, си мислеше, че е напразно. Но в тъмнината и насред виещия вятър бе разполагал с връзка с нея в продължение на няколко секунди и тази връзка бе прекосила континенти и океани.
	— Връзката се разпадна, преди да успея да говоря с теб.
	Ясмин се опита да прикрие емоциите си и обясни безмълвно на Мат:
	— Той ми каза, че е открил телефона ти в селото.
	Спомни си как бяха стигнали до тази информация по-рано и се зачуди дали са спечелили някакво време или предимство. Но се съмняваше. Намираха се насред дивата пустош, без никакви средства за бягство, укритие или оцеляване.
	— Къде е Руби? — попита Мат с жестове.
	— В апутиака.
	Даваше си сметка, че капитан Грейлинг ги наблюдава, видът му вече не беше бащински. Тя бе отстъпила леко назад, за да се отдалечи от него, и може би в този момент той беше разбрал.
	— Не е каквото си мислите — каза капитанът. — Опитвах се да постъпя правилно.
	Наблизо се намираше огромна яма за отпадъци, вонята на отрова пронизваше замръзналия въздух.
	— Никога не съм искал да бъдете в опасност — продължи той. — Трябва да ми повярвате. Просто имахме нужда от шанс да ви обясним, за да разберете защо този инцидент не може да излезе на светло. Ако това стане, хидравличният фракинг може да бъде завинаги преустановен в останалата част на Съединените щати. Никога няма да се измъкнем от войните, които водим в Близкия изток. Не можех да допусна това да се случи.
	— Откъде познавате Джак Диъринг? — попита Мат.
	— Братовчеди сме. Готов е да ви предложи огромна сума пари.
	— Нима мислите, че за такова нещо има цена? — попита Мат.
	— Не. Не мисля — отвърна Грейлинг.
	Ясмин изпита първична ярост към него.
	— Казахте, че сте търсил Мат.
	— Така е — потвърди Грейлинг. — Тогава мислех, че просто е станал ужасен пожар и че някой може да се е спасил. Отказах се от претърсването едва когато открихме двайсет и четири тела, с едно повече от броя на жителите на селото. Според данните от паспортните служби Мат Алфредсън бе отседнал в Анактуе. Открих венчална халка с инициалите му.
	Ясмин си помисли, че някога Грейлинг може и да е бил свестен човек и в гласа му все още се долавяха остатъци от това негово бивше „аз“.
	— По-късно през въпросната вечер Джак ми се обади — продължи Грейлинг. — Каза ми, че е станал инцидент при един от кладенците и че платил на свой служител да запали селото, за да прикрие следите.
	Едно парче боядисано дърво подхвана пламъците от големия огън и пръсна искри нагоре към черното небе, пепелта от които падна върху маската за лице на Ясмин.
	— Хората в Анактуе вече бяха мъртви. Беше отвратителен инцидент. Но не можех да сторя нищо, за да променя този факт. Помислих си, че съм длъжен да предотвратя едно бъдещо бедствие, което може да е следствие от случилото се в Анактуе.
	Той замълча и единственият звук, който се чуваше наоколо, бе съскането на пламъка, докато снежинките се сипеха върху огъня.
	— Джак ми каза, че ставало въпрос за уникална комбинация от обстоятелства, което довело до отказването на защитните системи. Съгласих се с него, че тази трагедия би се разраснала още повече, ако един инцидент с вероятност едно на милион стане причината фракингът да се спре завинаги в цялата страна. Той беше прав да мисли за по-големите последици.
	„Може би вярва на тази история — каза си Ясмин. — Може би в нея вижда себе си в добра светлина.“
	— Казахте ми, че сте открили телефона на Мат — подхвърли и й се стори, че той трепна от гнева в гласа й.
	— Бях сигурен, че е мъртъв. Мислех, че убедеността в обратното просто ще удължи агонията ви.
	— Излъгали сте от добро сърце?
	— Телефонът беше лъжлива следа, нещо, което трябваше да забравите.
	Тя си помисли, че усеща как нещо грозно приближава зад нея в тъмнината.
	— Взели сте участие в укриване на престъпление и сте излъгали, за да предпазите себе си — каза тя.
	— Не. Не знаех кой ви е позвънил, но знаех, че не може да е мъжът ви.
	— Имате ли изобщо представа какво сте направили? — извика тя с надеждата да пречупи логичността в гласа му, да го накара да покаже истинското си лице.
	— Аз ще трябва да поема част от отговорността за това — чу се гласът на Джак.
	Той идваше към тях, черните полярни дрехи го правеха почти невидим в тъмнината; само оранжевите отражения на пламъците в стъклата на очилата му издаваха присъствието му, докато приближаваше.
	Застана близо до Ясмин, говореше тихо:
	— Вие го изплашихте с вашите приказки за телефонното обаждане на съпруга ви. Той веднага се свърза с мен.
	Гласът на Джак бе различен, на летището явно го беше преправял.
	— Аз го подведох, че работникът, който подпали селото, е видял бял мъж сред труповете — продължи Джак. — Ако не го бях излъгал, щеше да свика набързо полицаите и доброволците си и да ги накара да търсят съпруга ви; всички играчки щяха да бъдат извадени от шкафа с техните сирени и светлини, а той щеше да е в центъра. Щеше да отклони погледа си от по-голямата картина.
	Тя каза с жестове на Мат, че според нея Грейлинг би могъл да им помогне, може би не всичко беше загубено. Съпругът й хвана ръцете й в своите, стисна ги силно, за да я заглуши.
	— И после вие се появихте по радиостанцията и се оплакахте, че някаква цистерна ви преследва — продължи той. — Дейви чу това. Набързо направи връзката. Обади ми се на сателитния телефон и ме накара да си призная, че не съм бил напълно искрен с него. Не беше доволен, нали, Дейвид? Все още си мислеше, че сме деца и че той е шефът и може да ми се скара.
	Ясмин издърпа дланите си от ръцете на Мат, но огънят беше отслабнал и светлината бе почти угаснала, така че нямаше да могат да се виждат, ако решаха да използват знаци.
	— Когато го успокоих достатъчно, за да ме изслуша — говореше Джак, — обясних, че не ви преследвам, а ви следвам. Посочих, че Матю Алфредсън вероятно знае за инцидента. И че сигурно отново ще се обади на жена си. Вие щяхте да ни отведете при него и тогава щяхме да имаме възможност да говорим с двама ви, да ви обясним какъв е залогът, без цял куп полицаи да ни се мотаят в краката.
	Ясмин си помисли, че Джак се забавлява не от надмощието си над тях, а от властта си над Грейлинг.
	— Но ако Мат ми се бе обадил отново — обърна се тя към Грейлинг, — щях да разбера, че сте ме излъгали.
	— Не Дейви — намеси се Джак. — Щатската полиция. Нямаше да знаете на кого да вярвате. Мислех, че това може да проработи в наша полза. И не съм далеч от истината. Фракингът има поддръжници на много високи нива.
	— Защо, за бога, сте се вързали на това? — обърна се Мат към Грейлинг. Имаше усещането, че човекът е свестен, от начина, по който се беше държал с тях до този момент, и му бе трудно да го свърже с негодника на крачка от него.
	— Трябваше ми възможност да ви обясня — отговори Грейлинг. — Мислех, че е важно да продължаваме да гледаме към голямата картина. На риск е изложено по-мащабно добро и аз трябваше да се погрижа да го опазя.
	— Имаше буря — прекъсна го Ясмин. — И ние се озовахме насред нея, защото той не ни позволи да се върнем.
	— Уверих го, че ще се погрижа за вас на шосето — каза Джак. — Ще се погрижа нищо лошо да не ви се случи.
	Ясмин не вярваше, че той търси оправдания за Грейлинг, просто отново развяваше властта си над него.
	— И вие му повярвахте? — обърна се тя към капитана.
	Грейлинг замълча.
	— Защото е съвпадало с онова, което сте искали. Защото в противен случай сте щели да бъдете компрометиран?
	— Търсих ви — отвърна Грейлинг. — И не спрях, докато хеликоптерът не се повреди. И веднага щом бурята утихна, отново поднових търсенето. Никой не трябваше да пострада. Кълна ви се. И никой няма да ви нарани сега.
	— Хеликоптерът наистина ли е повреден? — попита Мат.
	Грейлинг се поколеба, преди да отвърне:
	— Както вече казах, имах нужда от малко време, за да разговарям с вас, да ви обясня…
	Мат го прекъсна:
	— Свързахте ли се с някого по радиостанцията? Идват ли колегите ви насам?
	Грейлинг не отговори. Вятърът разнасяше пепел от огъня, извиваше го на спирали и го смесваше с падащите снежинки.
	— Отивам при дъщеря ни — каза Мат и се отдалечи от Джак и Грейлинг по посока на апутиака.
	Ясмин се досети, че му позволяват да си тръгне, защото нямаше как да избягат или да потърсят помощ.
	— С какви координати разполага полицията за нас? — попита тя Грейлинг.
	Той пак не отговори.
	— С онези, които им даде Джак ли? На юг от прохода Атигун?
	Той все така мълчеше и на нея започна да й се гади от него.
	— Не се опитвах да ви хвана — каза й Джак, гласът му звучеше меко в тъмното. — Просто исках да ме заведете при съпруга си.
	Но тя вече се бе досетила защо не й беше позволил да обърне камиона. Още щом беше стигнала до речния път, водещ към неговите сонди, Джак е знаел накъде отива тя. Едва тогава беше стрелял по Руби и по нея.
	Тя обърна гръб на двамата мъже и тръгна след Мат.
	Докато вървеше към апутиака през черния леден пейзаж, не мислеше за Джак или Грейлинг, нито за онова, което щеше да последва, а за снимката със звездите, изпратена от Мат и за това как беше тичал премръзнал, с телефон до кожата си, за да може да чуе гласа й.
	Мат тъкмо излизаше от апутиака. От стойката, а после и от изражението на лицето му разбра, че се е случило нещо ужасно.


	Отворила съм лаптопа си и използвам светлината на екрана му, за да видя накъде вървя, защото оставих фенерчето на мама и татко; снегът и ледът изглеждат зеленикави на изкуствената светлина и аз гледам към пързалката в краката си, а не към тъмното. На гърба ми е раницата на татко с терминала в него, така че е на сигурно място и е сух, а лаптопът ми е увит в специален калъф и върху екрана му има прозрачен пластмасов лист. Вали сняг, но малко. Една едра снежинка пада точно по средата на екрана, но аз просто я избърсвам с ръкавицата си.
	Доста високо съм, защото, когато погледна надолу, виждам огъня като някаква оранжева точка. До него е апутиакът и той е като малко жълто сияние. Ако оранжевата точка и жълтото сияние продължат да са зад гърба ми, а аз продължа да се катеря нагоре, значи вървя в правилната посока и ще стигна до върха.


	Безкрайната тъмнина ги обграждаше отвсякъде и насред нея беше Руби. Десетгодишна. При минус двайсет и осем градуса студ. Беше взела лаптопа и терминала. Ако Джак и Грейлинг разберат, един бог знае какво щяха да й сторят. Бяха онемели от страх, свързани от нещо по-голямо от любов.
	Ако тя и Мат тръгнат след нея, Джак и Грейлинг щяха да разберат, че я няма, но как можеше да не я потърсят?
	Ясмин повърна, ужасът й беше физически. Руби бе изложена на опасността от измръзване и хипотермия. Ами ако не я откриеха? Щеше да умре сама.
	Видяха сенки в тъмното, които приближаваха към тях. Джак пристигна пръв и дръпна маската от лицето си; в ръката си държеше пистолет. Зад него вървеше Грейлинг.
	Мат се сети за Сику в апутиака. „Само дете би направило такова нещо — помисли си той, — само дете би спасило умряло куче и би го прибрало вътре, за да се грижи за него. И само дете би се досетило да го завие със спален чувал, за да изглежда така, сякаш отдолу има човек; като че ли този трик може да подейства.“ Невинността й беше трогателна.
	— Къде е лаптопът ви със снимките? — обърна се Джак към Ясмин.
	— Беше в камиона, когато се продъни ледът.
	— Не сте добра лъжкиня — каза Джак и се обърна към Мат: — А вашият терминал? И той ли е в иглуто?
	— Спря да работи заради студа. Така че просто го оставих.
	Джак се запъти към апутиака, но Ясмин застана пред него, преграждайки пътя му.
	— Дъщеря ни има нужда от сън — каза тя. — Беше уплашена и е изтощена.
	Може би трябваше да им каже истината и двамата мъже да тръгнат да потърсят Руби. Защото каква заплаха беше момиченцето за тях? Тя беше едва на десет години, слабичко момиченце. Дори да успееше да накара терминала и лаптопа да заработят (а тя не би могла да го направи, не и в тъмното при минус двайсет и осем градуса без чужда помощ). Но дори да успееше, на кого щеше да изпрати имейл? Кого щеше да помоли за помощ? Дали изобщо знаеше нечий имейл?
	— Чакам да чуя онова, което имате да ни казвате — обърна се Мат към Грейлинг. — Казахте, че искате да ни обясните нещата; е, очаквам да чуя.
	Мислеше, че единственият начин, по който можеха да осигурят оцеляването на Руби, беше да спрат тези мъже да я последват, да ги накара да говорят, и Ясмин знаеше, че е прав. Дори Руби да не беше заплаха за тях, те щяха да я сметнат за потенциален риск и да хукнат след нея.
	— Добре — съгласи се Грейлинг. — Да поприказваме край огъня, да оставим детето да спи.
	Все едно правеше малко добро, за да компенсира за по-голямата бруталност. Обърна се към Джак.
	— Нашият план винаги е бил такъв — каза той на братовчед си. — Да обясним.
	Запътиха се към огъня, където догаряха последните съчки.
	— Какво точно се е случило тук? — попита Мат.
	— Стената на един кладенец се спука — отвърна Джак. — Газовете се замърсиха, вероятно с арсеник. Облакът е поел надолу по реката. — В тона му липсваше драматизъм, беше почти нехаен. — Първо бригадирът ми изпадна в истерия. Всичките тези отровени животни и риби. Мъртвите животни край терена на фракинг са нормално явление, но този път беше различно. Знаех, че по поречието на реката живеят ескимоси, изпратих един от работниците ми да провери. Казах му какво да прави.
	Мат си помисли, че съзира сянка в тъмното, и мускулите на очите му се напрегнаха, за да фокусират по-добре, но сянката беше от последните отблясъци от огъня, нищо повече.
	— Хората от Анактуе преваряваха питейната си вода — каза Мат.
	— Преваряването само повишава концентрацията на арсеник — отвърна Джак, тонът му продължаваше да е все така неутрален.
	— Има ли и други хора, които…
	Джак го прекъсна:
	— Само едно ескимоско село, за което никой не е чувал.
	— И сте унищожили уликите?
	— Платих на човек да подпали селото. Снегът стори останалото.
	— А тук?
	— Бригадирът ми се паникьоса, шибаният идиот започна да разглобява всичко. Запали този огън.
	— Не е ли трябвало да си прави този труд? — попита Мат.
	— Нямаше нищо, което дори да намеква, че е имало проблем. Реката тече бързо, с пет, може би с десет мили в час, скоро изтеклият арсеник щеше да е стигнал до Северния ледовит океан и реката щеше да даде чисти проби. Но, както казах, нещастникът се паникьоса и накара всички да си стегнат багажа и да напуснат; дори разруши скапания път.
	Ясмин обхождаше с поглед тъмнината, за да зърне Руби. Знаеше, че Мат полага огромни усилия, за да се въздържи да стори същото, че насила задържа погледа си върху Джак.
	— Всички контейнери за отпадъци са пълни — каза Мат. — Пълни ли бяха и преди изтичането на арсеник?
	— Хората невинаги спазват правилата за трудова безопасност, както би трябвало да постъпват.
	— Така че сте изхвърлили отровните отпадъци в реката? — попита Мат.
	— Както току-що казах, хората невинаги спазват правилата за безопасност, както би трябвало. Някои от тях са чисто и просто мързеливи.
	— Ако водата на реката се движи със скорост десет мили в час, са били необходими само четири часа, за да стигне арсениковият теч до селото.
	— Никой не разбра навреме, за да ги предупреди — обади се Грейлинг и на Ясмин й се стори, че долавя искрена тъга в гласа му. Опита се да види очите му с надеждата да зърне някаква благосклонност в тях, но умиращата светлина от огъня се отразяваше в очилата му и тя не можа да надникне през тях.
	— Проблемът, който имаме, е — започна пак Джак, — че това не е теч, който е отровил един кладенец, както става при повечето инциденти при фракинг. Хората, които взимат решения за енергийната политика, не са някакви селски простаци, които черпят водата си от шибани кладенци.
	Огънят угасваше; площадката и останките от обекта за фракинг вече не се виждаха в тъмното. Ясмин се уплаши, че скоро няма да има нищо, което да служи на Руби за ориентир, когато тръгне обратно. Но щеше да е още по-лошо, ако тези мъже поемат след нея.
	— Казахте, че сте имали добра причина да скриете всичко — обърна се Мат към Грейлинг. — Все още не съм я чул.
	— Една река се различава от един кладенец — каза Грейлинг. — Реката се движи. Ако се случи инцидент, всички по течението могат да бъдат отровени. Голям процент от питейната ни вода идва от реки и потоци. Хората ще започнат да се страхуват, че от кранчетата им може да потече отрова. Онези, които решават енергийната ни политика, също ще се уплашат. Малцината, които не са съвсем сигурни по отношение на фракинга сега, никога няма да го позволят в бъдеще. А единиците, които са изцяло против, ще използват инцидента при всеки удобен случай, който им се удаде.
	— Не мислите ли, че имат право да се страхуват? — попита Мат.
	— Не — отвърна Грейлинг. — Това, което се случи тук, е изолиран трагичен инцидент. Цяла поредица неща, които не би трябвало да се случват. Беше ужасна случайност, че предпазните системи не работеха.
	Докато слушаше обясненията на Грейлинг, Ясмин се надяваше, че има някаква микроскопична вероятност да не ги лъже; че след като е разяснил по-голямата картина, ще ги остави да си тръгнат и после двамата с Мат щяха да открият Руби.
	— За всеки вид енергия има цена — продължи Грейлинг. — Трябва да изберем онзи с най-ниската. Хидравличният фракинг вади гориво от собствената ни земя. Не може да ни принуждават да плащаме огромни средства заради това. Няма нужда да водим войни.
	— Онова, което трябва да разберете, е — намеси се Джак отново, — че Аляска предпазва останалата част от Съединените американски щати. И винаги го е правила. Първо от комунягите, а сега — от арабите. Осигуряваме гориво за Америка от редовните нефтени кладенци, а после и от фракинга. Под земята на Аляска лежат огромни резерви и просто чакат под тази повърхност, която не може да бъде използвана за нищо друго. Два билиона барела нефт, осемдесет трилиона кубически фута природен газ. И някаква тълпа ескимоси няма да ни прецакат.
	Мат долови агресията и баналния хумор на Джак. Той не беше човек, който би се отдръпнал от бой или спор; може би Мат би могъл да използва тази негова слабост, за да го държи надалеч от Руби.
	Джак тръгна към апутиака.
	— Под „нас“ само САЩ ли имате предвид? — подвикна му Мат.
	— Другите държави не са мой проблем — отвърна Диъринг.
	— Мислите се за патриот?
	Джак спря.
	— Без съмнение. Фракингът извади страната ни от рецесията. Направи ни независими. Силни. Не можем да сме лидери в свободния свят, ако разчитаме на чужденци за енергийните си запаси. — И отново тръгна.
	— Когато космонавтите за пръв път излезли в Космоса — включи се в разговора Ясмин, — направили снимки на Земята. И тогава всички видели, че тя е само една планета; красива синя планета в тъмния Космос.
	— Животните и птиците нямат представа, че съществуват държави — добави Мат. — Някои от тях мигрират на хиляди мили, пресичат целия свят. За тях това също е една планета.
	— Да не сте някакви проклети хипита, а? — изруга Джак, но вече не вървеше към апутиака.
	— Просто твърдим, че нашата картина е по-голяма от вашата — каза Мат, после се обърна към Грейлинг: — И вие не успяхте да ме убедите. Все още не.
	— Истината, реалността е, че имаме индивидуални територии — отвърна Грейлинг. — Хората воюват заради петрол. И ние изпращаме момчетата си да умират отвъд океана.
	— И вярвате, че фракингът ще сложи край на войните? — попита Мат.
	Чу шум зад гърба си и се обърна да хване Руби, да изпречи тялото си между нея и тези мъже, но шумът идваше само от усилващия се вятър, който раздрънкваше купчината отпадъчни контейнери зад гърба им.


	Стигнах на самия връх, защото, когато пристъпих още малко напред, стъпалата ми се плъзнаха надолу, затова се върнах тук.
	Вятърът ме удря през лицето: ПЛЯС! ПЛЯС!
	Не виждам никакви звезди, само тъмнина и сняг, който се спуска надолу, надолу, като размазани бели цветчета.
	Там горе, над облаците, от които се ръсят снежните цветчета, се намират сателитите.
	Спомням си за татко в Шотландия и за това как ми казваше какво да правя. Изваждам терминала от раницата и нагласявам екрана на лаптопа си на най-голяма яркост, но не виждам къде да вкарам кабела, за да свържа компютъра с терминала. Опипвам с ръкавиците, но е трудно. Свалям ги и оставам само по тънки подплати.
	Свързах ги и направих онова, което татко ми е показвал. Клавиатурата ми не замръзва заради специалния калъф.
	Терминалът търси сателит в пространството. На екрана е изписано „Търси…“.
	Отварям нашия блог със снимките и координатите, които показват умрелите животни по течението на реката. Когато терминалът открие сателит, ще публикувам този блог, дори глупавите части, онези, в които си говоря с татко, защото нямам време да ги изтривам. Надявам се татко да не възрази, че съм го направила, защото е спешен случай.
	Пръстите ми наистина измръзват.
	На екрана все още виждам „Търси…“.
	Мама казва, че група сателити се наричат съзвездие, също като при звездите. Но аз си мисля, че тук, над мен, вероятно има само един или два.


	В огъня вече нямаше пламъци, само пепелта сияеше нашарена от червени петна. Стомахът на Ясмин се свиваше от притеснение за Руби; усещаше как пръстите й се опитват да сграбчат детето, което не беше там.
	Мат спореше с Грейлинг и Джак, опитвайки се да задържи вниманието им върху себе си, убеждаваше ги, че следващите войни ще се водят за чиста вода. Според Ясмин патриотизмът на Джак беше тънък и крехък като черупка на яйце; онова, което всъщност го мотивираше, бяха алчността и желанието за притежание. Беше убедена, че в един момент негодникът рязко щеше да сложи край на дебата и да се отправи към апутиака, където щеше да открие, че Руби е изчезнала. Сигурна беше, че ще ги убие без жал и скрупули, но все още съществуваше някакъв шанс Грейлинг да го спре.
	— Знаете ли колко вода е необходима, за да се поддържа една сонда? — попита Мат. — Над двайсет и два милиона литра. Които са законно замърсени от отровни химикали, за да се превърнат в сондажна течност. Никой не знае как да се освободи от нея. Без да говорим за изтичания в подпочвените води, водоносни пластове, реки.
	Беше убедителен, знанията му за фракинга се базираха на кампанията на селяните, но вниманието му продължаваше да е фокусирано върху тъмнината, сякаш можеше да зърне Руби, ако напряга очите си достатъчно дълго.
	— Един ден чистата вода ще бъде така ценна, както е сега горивото — продължи Мат. — И дори повече, защото хората могат да намалят консумацията на горива; ако положението стане критично, можем да се върнем към стария си начин на живот преди електричеството или откриването на колите. Да заживеем като инуитите. Но водата е необходима за самия живот и е глобално богатство. Войните за вода няма да са войни за власт, каквито са сега, а за оцеляване.
	— Достатъчно слушах — прекъсна го Джак, после се обърна към Грейлинг: — Ще стартирам хеликоптера. Ти вземи лаптопа и терминала.
	Грейлинг не помръдна. Джак щеше да управлява хеликоптера, помисли си Ясмин, но не беше сигурна дали Грейлинг ще е негов спътник.
	— Не можем да ги оставим — каза Грейлинг. — Те не разполагат с убежище. Нито имат с какво да се стоплят.
	— Но въпреки това ще ги оставиш, Дейви. Точно както не уведоми приятелчетата си къде се намират по време на бурята.
	— Мислех, че мога да ги открия и сам и…
	— Но все още не си разкрил на приятелчетата си къде са, нали?
	Джак пак тръгна към апутиака. Грейлинг не отговори.
	— Дейви е най-големият — подхвърли Джак. — От единайсет братовчеди. Обича хората да го гледат с възторг, винаги е било така. Дори като момче искаше да му се възхищават. Доброто момче; добрият младеж; щатският шериф. Дори синът му умря по патриотичен начин — това е имиджът, нали, Дейви?
	Грейлинг продължаваше да мълчи. Стигнаха до апутиака, осветен отвътре от кулика. Бледата жълта светлина се отрази в очилата им в умален размер.
	Мат забеляза проблясване на метал. Джак се прицелваше с пистолета си в апутиака. Двамата с Грейлинг мислеха, че Руби е вътре.
	— Никога не съм го планирал — каза Джак с гневен глас. — Но вие не ми оставихте никакъв шибан избор.
	През сипещия се сняг се разнесе звук, куршумът прониза снежните стени. Ясмин изпищя.
	— Много по-добре е да се направи бързо — отбеляза Джак и Мат си помисли, че в извратеното съзнание на мъжа отсреща се таеше убеждение, че престъплението му щеше да е по-невинно, ако времето, за което жертвата умреше, бе по-кратко.
	Докато отново стреляше по апутиака, на Ясмин й се прииска звуковите вълни да извибрират през тъмния въздух, да достигнат до Руби и да я предупредят, че мъжът има оръжие, за да може тя да се скрие.
	Джак отново стреля и тя си помисли за падащото дърво, за звука, който се превръща в мъхесто трептене, за листо, погалило страната на Руби; опитваше се да мисли за дъщеря си хладнокръвно и спокойно, сякаш това би й помогнало.
	Овлажнелият от падащия сняг и лед кулик угасваше.
	Джак включи фенерчето си. То освети значката на Грейлинг, после се премести върху лицето му. Капитанът не беше реагирал по никакъв начин.
	Джак влезе в полуразрушения апутиак и не откри никакво дете; вместо него се натъкна на умряло хъски, пронизано от куршуми. Намирането на кучето го вбеси.


	Отнема прекалено дълго време. Мисля си за пурпурния пирен, подобен на пръски боя по хълмовете на Шотландия, за смешната таткова тениска със Супермен и за топло, но наоколо е тъмно като в рог и толкова, толкова студено. Мисля си за татко тук, горе, как е бил съвсем сам, и си казвам, че аз също трябва да съм храбра.
	Картинка на примигващ сателит!!!
	Нашият блог е публикуван в интернет. Всичките снимки, координати, всичко!
	Но блогът ни няма никакви последователи. Нито един. Никой дори не знае за него. Никой няма да го види и да ни помогне.
	Не виждам жълтото сияние на апутиака, нито оранжевата точка на огъня. Не знам как да се върна при мама и татко.


	Джак накара Мат и Ясмин да си свалят якетата, маските за лице и предпазните очила. Докато заключваше екипировката им в хеликоптера, те хукнаха към хълма, защото Руби беше там, на мястото, откъдето Мат беше изпращал имейлите си. Без предпазно облекло, двамата бързо губеха телесна топлина и мускулите им отслабваха, така че не можеха да тичат бързо.
	Прожекторът за издирване на изгубени хора светна и обходи тъмнината. Джак се оглеждаше за Руби. Насочи лъча към хълма. На върха му, през сипещия се сняг, се очерта силуетът на дете.

	* * *

	В подножието на хълма блясва ярка, ама наистина ярка светлина. Ще ми се това да са мама и татко, които ме търсят, но не вярвам.
	Отварям Туитър. Трябва да печатам супер внимателно, защото, ако направя грешка в адреса на блога, никой няма да ни помогне. Пръстите ужасно ме болят, все едно са разкъсвани от бодлива тел, но не мога да пиша с ръкавици. Спомням си какво ми каза мама.
C>
	__Думи без звуци__ @Words_No_sounds — 1 m
	653 последователи
	Помогнете ни. Отидете в блога Седмица в Аляска, aweekinalaskablog.com. Селяните от Анактуе са умрели преди пожара. Дългите цифри са географски дължини и ширини. Добавете десетични запетаи и знак минус. Побързайте.
C$
	Не знам дали е ден, или нощ, нито тук, нито у дома, но все някъде по света е ден, в онази част, която се е завъртяла около нишката към Слънцето. И някой ще е буден и ще прочете съобщението ми, и ще е възрастен човек, и ще знае какво да прави.
	Ярката светлина угасва и отново е съвсем тъмно.


	Ясмин държеше фенерчето, Мат тичаше до нея. Тя чу как Грейлинг вика след тях, но не спря, продължи да се препъва през леда и снега. Джак ги изпревари, стиснал пистолет и фенерче. Студът постепенно изключваше функциите на тялото й и тя усети как съзнанието й се замъглява и остава само една остра ярка тресчица от необходимост да защити Руби. Тогава Грейлинг я сграбчи и й подаде якетата, маските за лице и очилата им. Двамата с Мат бързо ги облякоха. Грейлинг продължи пред тях.

	* * *

	Имам странно усещане в пръстите си; все едно са изтръпнали и същевременно ме болят.
	В блога ни не се казва къде сме, защото това е последният имейл, оня със звездите, който татко изпрати, а аз не го включих. Отивам в пощата на мама. Копирам цифрите под имейла със звездите. Татко сигурно знае колко много обича мама звездите. После отварям Туитър и прехвърлям цифрите там. Опитвам се да въведа десетичната запетая и минуса, както беше направила мама по-рано. Но непрекъснато бъркам, защото пръстите ми не се движат както трябва.


	Грейлинг беше изпреварил много родителите на детето, защото беше облечен в подходящи полярни дрехи. Беше изключил прожектора на хеликоптера с надеждата Джак да се откаже от издирването на момиченцето. На светлината на фенерчето си забеляза, че братовчед му е на стотина метра пред него. Хукна през леда и снега, гърдите му горяха, докато леденият въздух потъваше дълбоко в дробовете му.
	Когато Ясмин му каза, че дъщеря й спи в апутиака, той разбра, че го лъже. Беше видял лицата на родителите и бе усетил ужаса им. Беше се чувствал по същия начин, когато Тимъти се биеше в Ирак и той нямаше представа в нито един момент от денонощието дали синът му е жив, или мъртъв. Така че през цялото време бе наясно, че детето им не е вътре и че не знаят къде е. Грейлинг беше добър детектив, не му беше трудно да разбере, че Мат и Ясмин въвличат него и Джак в спорове, за да им попречат да тръгнат след дъщеря им.
	Настигаше Джак. Оставаха само двайсет метра, за да се изравни с него.
	От самото начало бе отказал да сътрудничи и бе избрал да бъде сляп; беше избрал да повярва, че Джак няма да им навреди, не защото бе убеден в добрината на братовчед си, а защото иначе самият той щеше да се превърне в част от нещо лошо.
	После Джак стреля в апутиака с намерение да убие малкото момиченце и тогава вече нямаше как Грейлинг да се скрие от истината за жестокостта му и за своята собствена вина. Когато видя как куршумите пробиват снежните стени, проумя, че никаква „по-голяма картина“ не можеше да прикрие това толкова огромно зло и за съществуването му нямаше оправдание в името на едно по-голямо добро.
	Беше изпитал усещането, че нещо се е пробудило в душата и съзнанието му и отново е изправило рамене.
	Джак спря на няколко крачки пред него. Светна с фенерче към детето и се прицели. Грейлинг застана пред пистолета, за да защити Руби от куршума.


	Гривната ми вибрира и аз искам да я сваля. Искам да чуя тишината. Клякам, за да е по-трудно на лошия човек да ме види. Пръстите ми отказват да работят, но вече съм напечатала съобщението.
C>
	__Думи без звуци__ @Words_No_sounds — 1 m
	653 последователи
	69,602132, –147,68037 ние сме тук на хълма до нефтените кладенци помогнете ни мисля че той има пистолет
C$


	Грейлинг се свлече на снега и вместо болка усети странна топлина. Снегът падаше върху лицето му и той почувства земята под тялото си и около него. Ясмин беше права, като го обвини, че защитава себе си и собствените си интереси. Защото по някакъв особен начин бе вярвал, че ако му пукаше достатъчно, за да се опита да предотврати войни, които се водят заради петрол, ако наруши всички правила и закони, тогава някой, десет години по-рано и също баща като него, би могъл да прояви загриженост и да направи така, че войната да свърши по-скоро и Тимъти да е все още жив, а лицето му да се усмихва на нещо, което предстои да обясни на баща си само след минута, а не да бъде неузнаваемо и заровено в ковчег. Разбира се, нещата не ставаха така и той го знаеше много добре; законите на реалността не се изкривяваха и не се променяха така, че да паснат с неговата ирационална емоционална истина. Може би той просто не беше искал друг родител да изпита предотвратима скръб, разяждаща като киселина на батерия гърлото и корема, и под клепачите, когато човек се опитва да заспи; никога не беше искал друго човешко същество да познае тази болка.
	_И ти изобщо не дишаш…_
	Така че беше избрал да повярва на Джак, да гледа към по-голямата картина, а не към грозотата, предхождаща нейното създаване. Красивото лице на Тимъти. Джак се беше възползвал от любовта му към сина му и родината; двата вида обич, направили от него човека, който бе. И любовта му беше осакатена и превърната в нещо друго. Усети покритата с рани земя около себе си, кървяща и пропита с отрова.


	Чакам ли чакам съобщенията ми да се появят в Туитър. Но някъде над мен в пространството има сателит. И малката кутия на татко е като спиращо дъха ти мекотело от епохата на Тюдорите, и аз ще осъществя връзка, и всичко ще бъде наред. Защото интернет е като магнитосфера, покриваща целия свят.


	Мат и Ясмин видяха как светлината от фенерчето на Джак се изкачва нагоре по стръмния хълм. Не беше по силите им да стигнат до Руби преди него. Ясмин знаеше, че никой няма да им се притече на помощ. Никой няма да дойде и никой няма да знае какво се е случило. Щяха да минат години, десетилетия, дори векове, без някой да стъпи на това място.


	Съобщенията ми са публикувани! Опитвам се да извикам „Ура!“ на моя език на глухонемите, но вече изобщо не усещам ръцете си. Дори не ме болят. Иска ми се да ме боляха.
	През тъмнината към мен приближава фенерче. Надявам се, че са мама и татко, но не вярвам в това.
	Пред екрана ми има животно, наистина близо — заек беляк; очите му са светещо ярки, сякаш го интересува лаптопът ми.
	Някой вече ми е отговорил! После още един човек! И още един! Това е суперски бързо! Суперски-невероятно възхитително! Изключителни пиленца и папагалчета!
	Заекът замръзва на място и разбирам, че го е страх. Може би пристигащите съобщения вдигат шум, нещо като ДЗЪН!, което го стряска, но татко изключи звука на лаптопа ми.
	Фенерчето наистина е близо.
	Той е тук. Обръщам екрана към него, за да го видя. Има пистолет. Взема лаптопа ми.
	В едната си ръка държи пистолета, в другата — лаптопа. Чете съобщенията и светлината от екрана се отразява в предпазните му очила. Надявам се, че съобщенията стават все повече и повече, защото така той ще продължи да ги чете и няма да може да се прицелва с пистолета, и мама и татко може да стигнат навреме до мен.
	Сега хвърля лаптопа ми на снега. Искам да прочета съобщенията, но той започва да стреля по екрана отново и отново, и гривната ми вибрира, и вибрира, и вибрира, и вибрира, и кара ръката ми да се свива и отпуска, сякаш се кани да повръща, а хиляди парченца от лаптопа ми са поръсили снега.
	Мисля, че сега вече ще ме застреля.
	Той ми обръща гръб.
	Светлината на фенерчето му се смалява ли смалява. Просто дребничък дразнител, сега вече — нищо.
	Отишъл си е!
	Мисля, че разбра, че съобщенията са като пера, които никога няма да може да събере до едно.
	Вече я няма светлината от лаптопа ми. Няма никаква светлина.
	Тъмно, наситеночерно.
	Мисля си за нощта, която поглъща всички дни, и ми харесва да вярвам в това, понеже е като кита, който погълнал Гарвана, а в тъмната вътрешност на кита сърцето и душата му са танцуващо момиче.
	Към мен приближава светлинка, движи се нагоре-надолу, защото човекът, който я носи, тича. Виждам мама и татко.
	Татко се навежда и ме прегръща, а мама сваля огромните си ръкавици и ги нахлузва на ръцете ми. От вътрешната страна на предпазните й очила има замръзнали сълзи. Тя издишва в ръкавиците, покриващи ръцете ми.
	Искам да им кажа, че думите ми се оказаха по-силни от неговите куршуми.
	И също така, че изключителните пиленца и папагалчета ще се погрижат всички да разберат за бедните селяни от Анактуе и за животните, и че в момента ни осигуряват помощ.
	На светлината на татковото фенерче се сипят падащи от небето бели снежинки и аз си мисля, че техните напечатани думи към мен съвсем не са като пера, а като снежинки; те стигат тук, до нас, и се посипват наоколо ни.
	Снегът не вдига никакъв шум, когато пада.
	Чакаме тук, ние тримата, близко един до друг. Чакаме цяла вечност. Над главите ни греят звезди и аз си мисля за малките птиченца, които изучават нощното небе, за да могат да се приберат у дома, следвайки разположението на звездите. В небето се е появила нова малка светлина, подобна на бавно падаща звезда, приближава към нас. Но аз знам, че падащи звезди не съществуват.
	Мама продължава да издишва в ръкавиците ми и да ги пълни с топла пара.
	Една снежна топка започва да се движи, после още една, и още една; зайците беляци изникват от снега. Отдалечават се с подскоци по повърхността му и изчезват в тъмното.
	Отново усещам пръстите си и имам глас.


P>
	Тук, в това зло, посягаме ние,
	за да достигнем до последната чистота
	на знанието за доброто.
@	Уолъс Стивънс
P$


>	Благодарности

	Искам да благодаря на следните хора за това, че щедро споделиха знанията си с мен. Всички допуснати грешки са изцяло мои.
	Джейкъб Томпкинс, експерт по хидрология и директор на компания Waterwise, страстен и брилянтен защитник на идеята за важността и стойността на чистата вода.
	Джими Скот, президент на Инуитски полярен съвет, клон Аляска.
	Д-р Себастиан Хендрикс, консултант по педиатрична аудио-вестибуларна медицина (специалист по проблемите със слуха при децата).
	Д-р Амир Сам, главен преподавател в Имперския колеж и консултант по ендокринология.
	Д-р Роб Скот, физик, понастоящем работещ в Космическата агенция на Обединеното кралство и в лабораторията на „Ръдърфорд Епълтън“, Оксфорд, отдел „Земя и атмосфера“.
	Джери Гилеспи, инженер по аеронавтика и източник на отлични истории за машини.
	Джеймс Холмс от Информационен център за диви животни, Аляска, отдел „Риба и дивеч“.
	Джийн Страус, журналист и репортер на Движение „Загуба на слух“.
	Астрономическото общество във Фарнъм.
	Бих искала да благодаря и на следните хора за креативната им помощ при написването на този роман:
	На първо място благодарности на Фелисити Блънт от „Къртис Браун“, която беше движещата сила зад романа. Не бих могла да го напиша без творческата й критика, интелигентност и вдъхновение.
	Благодаря и на Ема Бесуедърик и Дейвид Шели от „Литъл Браун“ за тяхната страст и творческа реакция по отношение на книгата; работата с тях е огромно удоволствие. Благодаря също така и на Линдзи Санет от „Краун Пъблишинг“. Специалните ми благодарности на забележителната и уникална Алис Лутиенс, мой аудиоагент и първи читател.
	Благодаря на Сюзан дьо Соасон от „Литъл Браун“ за всичко, което направи, за да помогне този роман да види бял свят; на Киара Елиът за красивия и вдъхновен дизайн за сако; както и на Кейт Дорън, Филис Хаудън, Клара Диаз и Попи Стимпсън; и на Сандра Фъргюсън, Амбър Бърлинсън и Ребека Лий. Благодаря ти, Джоана Крамър, че ми позволи да нанасям корекции по романа до последния момент.
	Най-сърдечни благодарности на Дебора Шнайдер от „Гелфман Шнайдер“, Вивиън Шустър и Кейт Купър от „Къртис Браун“ — не само защото са такива страхотни агенти, но и за това, че прочетоха книгата ми в първоначалния й вариант, както и за ценните им съвети, свързани с нея. Благодаря и на теб, Ема Хърдман, за спокойната ти интелигентност и чувство за хумор, каквото и да се изпречи на пътя ти.
	Благодаря на Дженифър Уилсън, Сара Талбът, Фабиа Ма, Рейчъл Хъм, Джени Маккан и на всички от екипа за тяхната енергия и ентусиазъм. Специални благодарности на Бен Годард и Сара Шръб.
	Благодарности на Грейс Менъри-Уайнфилд, Доминик Уейкфорд, Алекс Силкокс, Ева Папастратис и Угона Хостен.
	Благодаря на моите приятели Нина Калабрези и Боб Олдшу за това, че ме запознаха с поезията на Уолъс Стивънс сред прекрасния декор на щата Мейн.
	И последно, но не по важност, благодаря на Карин Люистън, Ан-Мари Кейси, Лин Галиано, Клеър Мериуедър, Клеър Фулър, Маерисна Хол и родителите ми Кит и Джейн Орд-Поулет за тяхната непрекъсната подкрепа и за това, че ме караха да излизам от кабинета си и да се радвам на приятелите си и чистия въздух.
	Благодаря и на вас, Козмо и Джо, които вдъхновихте добрината и щедростта на Руби, както и нейната интелигентност. И накрая — и най-вече — благодаря на моя храбър и прекрасен съпруг Мартин за това, че сподели приключението, наречено Аляска, както и дългото пътуване, каквото представлява написването на един роман.
	Задължена съм на много книги, статии, снимки, видеа и уебсайтове и най-вече на следните:
	William L. Iggiasgruk Hensley, _Fifty Miles from Tomorrow: A Memoir of Alaska and the Real People_ (New York: Sarah Crichton Books, 2009).
	Debby Dahl Edwardson, _My Name Is Not Easy_ (Skycape, 2012).
	Dan O’Neill, _The Firecracker Boys: H-bombs, Inupiat Eskimos and the Roots of the Environmental Movement_ (New York: Basic Books; London: Perseus Running [distributor], 2008).
	Nick Jans, _The Last Light Breaking: Living Among Alaska’s Inupiat Eskimos_ (Oregon: Alaska Northwest Books, 1993).
	Bernd Heinrich, _The Homing Instinct: Meaning and Mystery in Animal Migration_ (London, Harper Collins, 2014).
	Sara Wheeler, _The Magnetic North: Notes from the Arctic Circle_ (London: Jonathan Cape, 2009).
	Pat Forgey, „Fracking“ for oil likely to grow in Alaska (JuneauEmpire.com, 2012).
	Margaret Kriz Hobson, Shale Oil: Geologist’s Alaska Gamble Could Turn into America’s Next Big Shale Play, Energy Wire (Washington: E & E Publishing, 2013).
	Maureen Clark, State considers checkpoints, restrictions on Dalton Highway traffic in response toattacs (_Peninsula Clarion_, 2001).
	Kyle Hopkins, Frozen Landslide Threatens to Devour Dalton Highway (_Alaska Dispatch News_, 2012).
	Doug O’Harra, On the Dalton Highway — Just How Bad Can It Get? (_Anchorage Daily News_, 2001).
	Compendium of Scientific, Medical and Media Findings Demonstrating Risks and Harms of Fracking [unconventional gas and oil extraction] (Concerned health professionals of NY, 2014).
	Alaska Native Villages Annual Report 2012 (United States Environmental Protection Agency).
	Благодарна съм и на следните уебсайтове:
	www.inupiatheritage.org
	www.iccalaska.org
	www.alaskacenters.gov
	www.inuitcircumpolar.com
	www.adfg.alaska.gov
	dec.alaska.gov
	www.nationalgeographic.com
	www.worldwildlife.org/
	www.ecowatch.com
	www.handspeak.com
	www.british-sign.co.uk
	www.actiononhearingloss.org.uk
	www.ndcs.org.uk: _Националното общество на глухите деца вярва, че всяко глухо дете трябва да бъде ценено и включвано в обществото, и да има същите възможности, както всяко друго дете. За повече информация и съвети, моля, посетете уебстраницата ни._
	Първият документален филм, който изгледах за хидравличния фракинг, беше _Газленд_ от Джош Фокс. Оттогава съм чела, гледала и слушала много статии, новини, речи и блогове за фракинга, но за мен _Газленд_ си остава най-доброто от всички. _Небе в розово_ от Джош Фокс и екипът на _Газленд_ могат да бъдат видени във Vimeo и YouTube.
	Снимки и видео откъси от почти всяка миля от магистралата Далтън могат да бъдат проследени в Google Earth и YouTube. Има блогове на шофьори, туристи и колоездачи, които са пътували по Далтън и са качвали снимкови дневници. Благодарна съм на всеки един от тях за това, че са ми дали своята буквална гледна точка.
	Следните апликации също се оказаха ценни:
	British Sign Language Referense Dictionary app
	British Sign Language finger-spelling app
	Inupiat Dictionary app — многото думи за „сняг“ ярко изобразяват земята, където се използва този език. Първата дума за сняг в речника е _апикаммиак_ — означаваща нов сняг; следват думи за различните видове сняг, минават през всички букви на азбуката и стигат до _уупкаагнак_ — твърд сняг отгоре и мек под него. Речникът също дава и инуитска дума за всеки ден.
	Тази вечер, докато пиша това, тя е _кайлиаксрук_ — вълничка по повърхността на вода, да се развълнува, да се наруши спокойствието.
