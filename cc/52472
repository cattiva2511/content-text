>	Винаги сам.

	Денят е хубав. Понякога го чувстваш.
	Горещ като вчера, като утре. Но се диша по-леко. Наскоро валя и той си поема дъх, дълбоко и бавно, и задържа въздуха в себе си, оставя го там, в гърлото си, а после го изпуска по малко.
	Той слиза от градски автобус, някога боядисан в червено, който е тръгнал само преди един час от спирка в Сан Хавиер, Комуна 13 — няколко небостъргача и ниски постройки, както и сгради, които не са напълно заградени със стени отвсякъде. Някои наричат квартала грозен, но той не е съгласен. Той живее там от цели девет години. И мирише различно. Не като тук, в центъра на града. Тук мирисът е непознат — вълнуващ. Голям площад, който вероятно винаги е бил тук. Както и сергиите с риба, месо, зеленчуци и плодове и мъничките ресторантчета само с три-четири места. Но всичките тези хора, които се тълпяха и блъскаха? Те със сигурност не са били винаги тук. В края на краищата, хората се раждат и умират — заменими са. В момента той вижда онези, които съществуват, но когато порасне, някои от тях ще са си отишли от този свят и ще са пристигнали нови. Такъв е животът.
	Камило пресича площада и продължава към „Ла Галерия“. Тук има още повече хора. И е малко по-мръсно. Но пак е красиво и всичките онези ябълки, круши, банани и праскови, натрупани на купчини, променящите се цветове. Той се сблъсква с възрастен мъж, който го псува. След това пристъпва твърде близо до купищата големи сини гроздове и няколко падат на земята. Камило ги взима и изяжда колкото може повече зърна, преди жена, която прилича на майка му, да започне да крещи същите псувни, които току-що беше изкрещял възрастният мъж. Той обаче не ги чува, защото вече се е преместил до следващата сергия, и следващата, и следващата. И когато спира до последните сергии с риба и отдавна разтопил се лед, и тук миризмата не е вълнуваща, защото умрелите риби не обичат горещината и онези, които не са продадени до обяд, миришат още по-лошо — Камило знае, че вече е близо. Още няколко крачки и ето ги. Седнали на дървени пейки и столове пред тежките маси, които не принадлежат на търговците или кухните, които някой е поставил в отсрещния край на пазара, където няма нищо. Това правят, седят и чакат заедно. Той не е бил там много често. Само на девет години е. Но прави, каквото правят те — сяда, чака и се надява, че днес ще получи мисия. Не го беше правил досега. Другите са малко по-големи — на десет, единайсет, дванайсет, тринайсет, няколко дори на четиринайсет. Гласовете им ту затихват, ту се усилват и от време на време загубват контрол, се реят насам-натам точно когато се готвят да кажат нещо. Камило иска да бъде като тях, да печели пари като тях. Като Хорхе. Брат му, който е седем години по-голям от него. Който беше седем години по-голям от него, защото сега е мъртъв. Полицаите дойдоха в дома им, позвъниха на вратата и казаха на майка му, че в река Меделин е намерен труп. Предполагали, че е Хорхе. Искаха майка му да отиде с тях и да го разпознае. И тя отиде. Хорхе не беше престоял във водата достатъчно дълго, за да е неузнаваем.
	— Здравейте.
	Камило ги поздравява толкова плахо, че те дори не го забелязват, или поне така му се струва. Той сяда в края на едната пейка, където седят другите деветгодишни. Камило идва тук всеки ден след училище. Момчетата, чиито гласове пронизват въздуха и са тук по-отдавна, изобщо не ходят на училище. Никой не ги принуждава, затова седят тук по цял ден. Чакат. Разговарят. Понякога се смеят. Но непрекъснато поглеждат към пространството между последните сергии — карфиол и зеле като меки футболни топки, натрупани от едната страна, и големи риби с втренчени очи от другата. Поглеждат, но се преструват, че изобщо не им пука. А всички знаят. Всички знаят, че се заблуждават един друг, и въпреки това се преструват, че очите им не са отправени в онази посока, когато всъщност го правят. Защото това е посоката, откъдето обикновено идват те. Затова трябва да си готов. Клиенти. Така ги наричат.
	Камило си поема дълбоко дъх и чувства, че в стомаха му се оформя облак, бял, пухкав и лек. И тялото му се изпълва с удоволствие, сърцето му започва да бие по-бързо и руменината на бузите му става по-тъмночервена.
	Днес.
	Той го иска толкова много.
	Знае го от сутринта. Днес някой ще му възложи първата мисия. След днес той вече щеше да го е направил. И след като го направиш, ти завинаги си променен.
	Вече е по-горещо, но пак се диша леко. Градът се намира на хиляда и петстотин метра над морското равнище и когато хората дойдат само за един ден, както често правят клиентите, се оплакват от недостига на кислород и че белите им дробове се свиват, и преглъщат отново и отново, опитвайки се да поемат колкото може повече.
	Ето. Ето го.
	Клиент.
	Камило го вижда в същия момент, когато го забелязват и другите. И се оживява като всички останали, става и забързва към него. Всички го заобикалят. Дебел, плешив мъж с черен костюм, черна шапка и малки, ококорени очи като на птица. Мъжът оглежда хлапетата, насъбрали се около него, и след част от секундата, напрегната като биене на барабан, посочва момче в средата. Момче на единайсет-дванайсет години, което го е правило и преди. Двамата тръгват заедно.
	По дяволите.
	Камило преглъща риданието си. По дяволите, по дяволите, по дяволите! Това може би беше единственият клиент за днес.
	А беше толкова сигурен, че е дошъл неговият ред.
	Минава един час. После още един. Той се прозява, решава да не мига, брои колко пъти може да вдигне и да спусне лявата си ръка за шейсет секунди и си тананика някаква глупава детска песничка, която се е натрапила в главата му.
	И днес нищо. Само чакане.
	Идва някой.
	Камило е сигурен в това.
	Решителни стъпки. Насочва се право към тях.
	Идва някой.
	И всички правят точно като предишния път, както винаги — скачат, заобикалят го, борят се да ги види.
	И този път мъж. Едър, с атлетично телосложение, не дебел като първия. Индианец. Или може би не. Ел Местисо. Метисът. Камило го познава. Виждал го е тук и преди. Той идва чак от Кали и е по-възрастен от бащата на Камило. Или поне той си мисли така, защото никога не е виждал баща си, а майка му не желае да говори за него. Индианецът, или Ел Местисо, обикновено възлага поръчките си на Енрике, който от известно време не е тук и който го е правил седемнайсет пъти.
	Всички са изпълнени с трепетно очакване. Обикновено само няколко човека идват тук с мисия и това вероятно е последният шанс за днес, преди да си отидат вкъщи, без да са свършили нещо. Те обкръжават Ел Местисо, който ги наблюдава как се опитват да изглеждат като възрастни.
	— Правили ли сте го и преди?
	— Si! — отговарят всички едновременно.
	Всички, освен Камило. Той не може да вдигне ръка и да каже „да“, не може да лъже. Другите крещят: осем пъти, дванайсет пъти, двайсет и един пъти. И после мъжът го поглежда.
	— Ами ти?
	— Никога. Или… още не.
	Камило е сигурен, че Ел Местисо гледа само него.
	— Е, тогава е време за първия ти път. Сега.
	Камило се протяга колкото може по-високо, докато се опитва да проумее какво е казал току-що мъжът. Истина е. Той ще го направи. Днес. И утре, когато върви покрай редиците сергии, всичко ще бъде различно и ще го гледат с уважение, защото ще го е направил.
	Колата е паркирана неправилно пред „Ла Галерия“, близо до площада. „Мерцедес-Бенц“ джи-класа. Черен. Четвъртит. Големи прожектори на покрива — Камило преброява четири — широки и мощни, които се въртят в различни посоки. Дебели стъкла, през които не виждаш, нито дори през предното стъкло. Той е сигурен, че са бронирани. А вътре в колата мирише на животни, както мирише във всяка нова кола. Седалките са меки, кожени, бели. Почти не издава звук, когато запалва и потегля. Ел Местисо е зад волана, а Камило седи до него на предната седалка. Той поглежда крадешком мъжа, който е толкова висок, че главата му опира в тавана. Четвъртито лице, четвъртито тяло, малко като автомобила, в който седят. Дебела черна плитка, която прилича на прегорял самун хляб, е завързана на тила му с ластик, преплетен с лъскави златисти нишки. Двамата не разговарят. След двайсетина минути пристигат до целта, докато градът се преобразява от занемарен в мръсен, след това благоустроен, луксозен и после пак занемарен. Поемат по „Карера“ 43-А и после по по-малък път, който Камило не знае.
	И след това спират. Камило поглежда пътните знаци. Спрели са на пресечката между „Карера“ 32 и „Кале“ 10. Отново богаташка част на града. Кварталът на име „Ел Побладо“, където Камило не е ходил. Хубав квартал. Майка му каза така. И, разбира се, тук хората живеят в собствени къщи, със собствени дворове и две коли на алеята, недалеч от центъра на града.
	Оттук те виждат къщата, без да ги забележат. Ел Местисо посочва:
	— Там. Тя стои на далечния прозорец. Твоята мисия.
	Камило я вижда и кима. Пак кима, когато му дават хавлия и той я слага на коленете си и я разгръща. Пистолет. „Заморана“, произведен във Венецуела, петнайсет патрона, деветмилиметров. Той знае това. Хорхе го беше научил на почти всичко.
	— Знаеш останалото, нали? Какво да направиш?
	— Да.
	— И как да стреляш?
	— Да. Правил съм го хиляди пъти.
	Хорхе и Камило се упражняваха да стрелят. Вечер се упражняваха със същия пистолет, но по-стар модел, който Хорхе беше взел от човек, с когото така и не разреши на Камило да се запознае. Стреляха на запустял парцел далеч от тук, в Ла Маяла.
	— Добре. Ще се срещнем след два часа. Същото място като преди, на пазара. Ще трябва да се върнеш сам.
	Сърцето му тупти от радост, от трепетно очакване, вълнение и страх.
	Сикарио, наемен убиец.
	Колата заминава, Камило тръгва към дърветата встрани от пътя и сяда под едно от тях. Оттам може да наблюдава къщата, прозореца и жената, която стои там, без да подозира нищо.
	Зелена рокля. Не толкова възрастна, колкото мислеше. Силуетът й е очертан на прозореца на кухнята и той не вижда добре какво прави тя. Камило завинтва заглушителя, както го е научил Хорхе, и зарежда в пълнителя петте патрона, които също бяха в хавлията. Толкова ти дават.
	Съсредоточи се.
	Така му казваше Хорхе. Съсредоточи се, братле, дишай бавно, затвори очи и мисли за нещо, което харесваш. Камило мисли за лодка. Той харесва лодките, големите лодки с платна, които плават бавно, когато вятърът е слаб, и бързо, когато вятърът е силен. Не се е качвал на лодка, но е мислил толкова много за нея, затова е сигурен, че знае какво е чувството.
	Няколко минути. И Камило е готов.
	Става. Затъква пистолета в колана си и го покрива с ризата си. Отива до вратата, която му е показал Ел Местисо.
	Решетки. Обезопасена врата. Свръхдебела. Той е виждал такива врати.
	Натиска звънеца.
	Стъпки. Някой се приближава. Наднича през шпионката. Камило разбира по сянката.
	Той изважда пистолета от панталона си и натиска лостчето, освобождава предпазителя в момента, в който чува, че жената маха веригата на вратата.
	И после тя отваря вратата, защото е видяла деветгодишно дете.
	Камило я поглежда в очите, както му е казал Хорхе, вдига пистолета и се прицелва нагоре, защото жената е много по-висока от него.
	Държи оръжието с две ръце, както му е казал Хорхе.
	И натиска спусъка.
	Два пъти.
	Първият изстрел я улучва в гърдите и жената се разтърсва, отскача назад и изглежда изненадана. Устата и очите й са широко отворени. И после той стреля отново, в главата й.
	Тя се свлича на земята като лист, който бавно пада от дърво, с гръб, опрян на рамката на вратата, и кървяща дупка в средата на челото. Но жената не пада по гръб, нито на една страна, както си е представял той и както е виждал във филмите.
	След това Камило сяда в автобуса. Връща се по целия път. Чувства се като преди минута, когато сърцето му туптеше от радост и вълнение, но и не точно така, защото вече не се страхува. Сега го е направил. Знае, че ще му личи, вижда го в очите на другите.
	Колата го чака на същото място. Близо до площада. Едрият Ел Местисо седи зад волана. Дебелата му плитка е преметната през рамото. Камило почуква на стъклото и дясната предна врата се отваря.
	— Готово ли е?
	— Готово.
	Ел Местисо носи ръкавици. Взима пистолета и изважда пълнителя. Останали са три патрона.
	— Използвал си… два?
	— Да. Един в гърдите и един в челото.
	Аз. Сикарио.
	Отново в автобуса. Задната част е пълна и Камило сяда на единственото свободно място, което е точно зад шофьора. Беше върнал пистолета в хавлията и бе получил двеста долара. Лицето му е зачервено и пламти. Двеста долара! В десния му джоб! И банкнотите са горещи като бузите му и изгарят бедрото му, сякаш искат да изскочат и да се покажат на другите пътници в автобуса, които нямат двеста долара в джоба си.
	Шест зони покрай река Меделин с шестнайсет комуни и двеста четирийсет и девет испаноезични квартала. Камило пътува към един от тях, малко по-нататък по склоновете на „Комуна“ 13, Сан Хавиер. Към дома си. Минавал е по този път много пъти с майка си, с Хорхе и сам, но никога не се е чувствал както сега. Облакът в стомаха му вече не се движи напред и назад, а си е намерил място до сърцето му, и пухкавите му очертания вече не притискат гръдния му кош, а са навътре. Той се обляга назад на твърдата седалка и си представя дома си, който е претъпкан, разхвърлян и пълен със звуци. Представя си как ще побегне колкото му държат краката от автобусната спирка, ще се втурне вътре и преди още да я е видял, ще извика: „Мамо, казах ти, че ще оправя хладилника и го направих“ и ще й даде половината пари. И тя ще засияе от гордост. После той ще отиде в стаята, в която спят, и до тайното си място — плоска тенекиена кутия, където някога е имало тънки парченца шоколад и която може да се скрие почти навсякъде — и ще сложи вътре другата стодоларова банкнота, първите му спечелени пари.


>	Вярвай само в себе си

>>	Първа част

	Ако зората се превърне в утро. Ако юли се превърне в август.
	Ако краят се превърне в начало.
	Пийт Хофман смъкна стъклата на камиона си, за да стане течение. Още нямаше осем сутринта, но горещината вече притискаше слепоочията му и блестящата пот, която обливаше бръснатата му глава, бавно се изпаряваше, докато го лъхаше вятърът.
	Ако краят се превръща в начало, тогава никога не свършва.
	На този ден преди три години той пристигна в страна, която никога не беше посещавал.
	Бягаше и се криеше.
	Бездна.
	Сега животът беше само въпрос на оцеляване.
	Хофман увеличи малко скоростта, деветдесет километра в час, както се бяха уговорили, и провери разстоянието до камиона пред него — двеста метра, както се бяха уговорили.
	Отдавна бяха излезли от магистрала номер 65. Километър след километър и наляво, от другата страна на гъстия храсталак, където бучеше река Какета, образувайки границата на департамента Путумайо. От един час се движеха покрай реката, на известно разстояние, и упорито следваха пътя. Хофман сдъвка няколко листа кока, за да остане нащрек, и пи бял чай, за да запази спокойствие. От време на време отпиваше от сместа, която Ел Местисо го принуждаваше да взима преди всяка доставка, някакъв вариант на колада — брашно, вода, захар и голямо количество кубинско еспресо. Вкусът беше гаден, но сместа действаше и прогонваше глада и умората.
	Няколко пъти, особено през последната година, Хофман мислеше, че краят наистина е край, изход, възможност да се върне у дома. В Европа. В Швеция и Стокхолм, който той, Зофия, Расмус и Хюго смятаха за целия си общ свят. И всеки път прозорецът бързо се затваряше, бездната се разширяваше и изгнаничеството им продължаваше.
	Довечера той щеше да ги види отново. Жената, която обичаше, въпреки че някога мислеше, че не е способен да обича, и двете човечета, които обичаше още повече — реални хора, които имаха реални мисли и го гледаха така, сякаш той знаеше всичко. Хофман не възнамеряваше да има деца, но сега, когато си помислеше какво беше, преди те да се появят, имаше само празнота, сякаш спомените се бяха изпарили.
	Той намали малко, защото беше твърде близо. Поддържай постоянна дистанция за максимална сигурност. Хофман отговаряше за охраната на двата камиона. Вече бяха платили за преминаването. На това място, ако се присъединиш към полицията или военните, не го правиш, защото искаш да залавяш престъпници или да се бориш с престъпността, а защото искаш да си живееш добре, като взимаш подкупи.
	Охрана.
	Това прави Хофман вчера, правеше днес и щеше да прави утре. Транспорт. Хора. Стига да го правеше по-добре от всеки друг, никой нямаше да му задава въпроси. Ако Ел Местисо или някой друг от бунтовниците от ПРК дори за момент се усъмнеше, че той не е онзи, за когото твърди и ако го разкриеха, това би означавало мигновена смърт. За него, за Зофия и за децата. Хофман трябваше да играе тази роля всеки ден, всяка секунда.
	Пийт Хофман вдигна двете странични стъкла. Горещината намаля за момент и ветрецът прогони вълната от пот, която се беше плъзнала под обичайната му екипировка. Бронежилетката с два джоба, които сам й беше пришил, джипиесът, където бяха запаметени точните координати на всички маршрути и дестинации, и сателитният телефон, който работеше дори в джунглата. Освен това пистолетът в кобура под мишницата му, „Радом“, с четиринайсет патрона в пълнителя, онзи, който беше свикнал да носи през многото години на работа под прикритие с полската мафия, платен от шведската полиция. В кобура под другата мишница носеше ловджийски нож с дървена дръжка, която обичаше да държи. Двустранното му острие беше наточено. Носеше го отдавна, още преди съдиите и присъдите на затвор, преди да започне да работи за шведските специални служби и в охранителния бизнес — максимални щети с едно-единствено наръгване. На седалката до него имаше малък картечен пистолет „Узи“ със скорострелност деветстотин и петдесет патрона в минута и правен по поръчка сгъваем приклад, който беше къс, колкото е необходимо. На платформата зад шофьорската кабина на камиона беше монтирана снайперска пушка, закрепена с две скоби. Хофман имаше разрешителни за всички оръжия, издадени от Ел Каво в Богота срещу съответната цена.
	Ей там. Зад небоядисаната барака близо до пътя, точно пред двете отдавна изсъхнали дръвчета с голи клони, които сякаш чакаха някого, който никога нямаше да дойде. Там щяха да намалят скоростта, да завият надясно и да продължат последните няколко километра по кален, черен път, който беше твърде тесен и чиито дълбоки дупки бяха пълни с вода. Шибана картофена нива. Трийсет километра в час, не можеш да караш по-бързо. Затова Пийт Хофман се приближи малко до камиона отпред, на половината от безопасното разстояние, без да нарушава минималната дистанция от сто метра.
	Досега не беше транспортирал нищо до тази косина*, но всичките изглеждаха еднакви и имаха едно и също предназначение — да обработват с химични вещества листа на кока, за да добиват повече от сто килограма кокаин седмично. След около час пътуване по този затънтен път те щяха да бъдат в контролиран от ПРК район — някога контролиран от ФАРК, „Революционните въоръжени сили на Колумбия“, — където лабораториите бяха собственост или на ПРК, или на оператори, които наемаха земята от ПРК и плащаха за отглеждането на коката и производството на кокаина. Когато за пръв път дойде тук, Хофман беше предположил, че мафията контролира нещата. С това беше израснал. Така възникваха митовете и пускаха корени. Сега знаеше, че не е така. Членовете на мафията може и да управляваха в Колумбия и да държаха парите, но без собственика на джунглата те бяха нищо. Мафията. Държавата. Парламентът. И смесица от други групировки, които воюваха помежду си. Но нямаше власт без бунтовниците от ПРК. Кокаинът се нуждаеше от джунглата, искаше листата на коката, която не се отглеждаше на земята на бунтовниците без тяхното разрешение.
	[* Кухня (исп.) — Б.пр.]
	— Ало.
	Той смяташе да изчака, за да се обади, но много искаше да я чуе. Ръцете й на лицето му, очите й, вперени в неговите, изпълнени с желание за най-доброто за него, и обич, непоколебима, сияеща от доверие.
	— Ало.
	Хофман отсъстваше от седем дни. Като последния път. Така беше. Разстояние, чакане, дълги нощи. Търпеше, защото тя търпеше. Нямаха друг избор. Това беше единственият начин да се издържат. Ако се върнеше в Швеция, щяха да го хвърлят в затвора. Ако не продължеше да играе тази роля, щеше да е мъртъв.
	— Липсваш ми.
	— И ти ми липсваш.
	— Довечера. Или може би още днес следобед. Ще се видим тогава.
	— Обичам те.
	Той се готвеше да отговори: И аз те обичам, когато връзката прекъсна. Това се случваше тук понякога. Щеше да й се обади пак по-късно.
	Тесният път се превръщаше в пътека, все по-тясна и с още по-големи дупки. Трудно беше да се поддържа необходимата дистанция. От време на време вторият камион се скриваше зад остри завои и високи хребети. Хофман току-що беше изкарал дясната задна гума от дълбока дупка, когато пред него светнаха два стопа, блестящи като червени очи на яркото слънце. Нещо не беше наред. Другият камион не трябваше да намалява или да спира, не и тук, не и сега. Той беше измислил всички подробности на транспорта, отговорността беше негова и беше дал ясно да се разбере, че никое от превозните средства не трябва да намалява под двайсет и пет километра в час, без да бъде предупреден.
	— Внимавай — чу се гласът на Ел Местисо в ухото на Пийт Хофман, който нагласи кръглия сребрист предавател, за да чува по-добре. — Спри.
	Хофман също намали и после спря като Ел Местисо, на осемдесет-деветдесет метра разстояние от него. И го видя, въпреки острия завой и храстите, които закриваха гледката. Пред тях на пътя беше спрял тъмнозелен джип. А от двете му страни имаше още. Хофман преброи четири военни джипа, наредени в полукръг, като усмивка, разтеглила се от единия край на джунглата до другия.
	— Чакай и…
	Предавателят изпращя оглушително. Електронното стържене гневно прониза ухото му и на Хофман му беше трудно да чуе цялото изречение, когато Ел Местисо премести мъничкия колкото главичка на топлийка микрофон на яката на ризата си и го превключи на режим предаване.
	Хофман не изключи двигателя, докато гледаше зелените джипове. Истински военни ли бяха? На тях вече им беше платено. Може би паравоенни? Ако случаят беше такъв, имаха проблем. Ел Местисо не плащаше на паравоенните.
	И после всички врати се отвориха едновременно. От джиповете изскочиха мъже със зелени униформи и автоматични оръжия, но не ги насочиха към тях.
	И сега Хофман разбра.
	Те не бяха паравоенни. Униформите им не бяха такива. И той се поуспокои. Ел Местисо, изглежда, също изпита облекчение, защото гласът му вече не звучеше като ръмжене, както когато го завладееха бдителност и подозрителност — характеристиките, които го определяха.
	— Познаваме ги. Връщам се веднага.
	Ел Местисо също отвори вратата на шофьорската си кабина. Той беше тежък, висок и едър, но стъпи леко върху калната земя. Хофман рядко го беше виждал да се движи толкова координирано.
	— Капитан Васкес? Какво става?
	Предавателят на яката му вече не пращеше и предаваше ясен и чист звук. Отново работеше след прекалено дългото мълчание.
	Васкес разпери широко ръце.
	— Става…
	— Тези джипове. Прилича на проклета блокада на пътя.
	— Ммм. Точно това е.
	Гласът на Васкес. Пийт Хофман не го хареса. Липсваше нещо. Резонанс. Глас, който човек несъзнателно преправя, когато не ти мисли доброто. Хофман се надигна предпазливо от шофьорското място, измъкна се през задното стъкло на кабината и запълзя по покритата с брезент платформа на камиона. Снайперската пушка беше закрепена с две обикновени скоби и той ги отключи, извади двуногата, легна, вдигна пушката и провря дулото през една от подготвените дупки в брезента.
	— Платено ви е.
	— Не е достатъчно.
	Той ги видя отблизо през телескопичния мерник. Все едно стоеше сред тях, Ел Местисо от едната страна и капитан Васкес от другата.
	— Ти получи каквото искаше, Васкес.
	— Но не е достатъчно.
	Хофман се взря в лицето на Ел Местисо. Или в лицето на Джони, както все по-често го наричаше. Лъщящо, както винаги когато напуснеха Кали или Богота и се отправеха към джунглата. Гледаше стиснатите устни, постоянно търсещите очи, които някога го плашеха, но които се беше научил да харесва, въпреки че често се променяха от дружелюбни в безмилостни. И лицето на Васкес — рунтавите, гарвановочерни мустаци, с които той много се гордееше, и вежди, рунтави и плъзнали на всички страни като пипала на див звяр. Изглеждаше както обикновено, но всъщност не беше така. Гласът и движенията му бяха различни, не разгорещени и резки, а по-уверени. Да, бяха бавни, почти прозрачни, сякаш Васкес искаше Ел Местисо да проумее всяка негова дума. Не изглеждаше така, когато преговаряха с него и му платиха в някакъв затънтен ресторант зад църква във Флоренсия, компенсирайки го, за да позволи преминаването на три доставки. В такива случаи Васкес носеше цивилни дрехи, изглеждаше нервен, говореше и се движеше отривисто и се успокои едва когато разкъса плика и мърморейки, преброи парите банкнота по банкнота.
	— Ти не ми каза колко голям е транспортът. Не ми каза истината.
	— Имаме уговорка.
	— Не знаех на каква стойност е. Но сега знам.
	Пийт Хофман се взираше през телескопичния мерник, фокусирайки се в очите на Ел Местисо. Познаваше ги добре. Те притежаваха способността да променят формата си. Винаги ставаше бързо — зениците се разширяваха, събирайки повече светлина за повече сила, подготвяйки се за атака.
	— Шегуваш ли се? Платено ти е.
	— Искам още толкова — отново.
	Васкес повдигна рамене и посочи спрелите напреки на пътя джипове и четиримата млади мъже, които чакаха до тях. Без да вдигат оръжията си, всички едновременно сложиха показалците си на спусъка.
	Това беше явен сигнал.
	Пийт Хофман увеличи изображението на телескопичния мерник, премести центъра на мишената върху средата на челото на капитан Васкес и се прицели между очите му.
	— Ти получи каквото искаше.
	— Така си мислиш ти. Но аз не съм съгласен.
	— По дяволите, внимавай, капитане.
	Температура на въздуха двайсет и седем градуса. Хофман държеше телескопичния мерник на пушката с лявата си ръка. Няма вятър. Показалецът и палецът му бяха леко допрени до малкия спусък. Разстояние деветдесет метра. Предпазителят щракна освободен.
	Обектът на прицел.
	Готов за стрелба.
	— Внимавай… Много добре знаеш, че тук в джунглата лесно стават злополуки. Затова слушай много внимателно, Васкес. Няма да получиш повече пари.
	През телескопичния мерник Пийт Хофман виждаше ясно капитана, който намръщи чело и веждите му се събраха. Васкес току-що беше заплашен. И реагира.
	— В такъв случай…
	Увереността и самообладанието се превърнаха в агресивност и нападателност.
	— Конфискувам транспорта ти.
	Хофман почувства, че предстои неизбежното. Онова, което не искаше да прави.
	Показалецът на дясната му ръка се притисна до спусъка.
	Избегни всякакви въпроси.
	Оцелей.
	Официалното му задължение беше да охранява. Така мислеше Ел Местисо и трябваше да продължи да го мисли.
	Вдишвай през носа, издишвай през устата. Овладей се. Намери спокойствието си. То трябва да е някъде в теб.
	Той беше убивал седем пъти досега. Пет пъти, откакто дойде тук. Ситуацията го налагаше. За да не го разкрият.
	Ти ти аз.
	Пука ми повече за мен, отколкото за теб, затова избирам себе си.
	Другите обаче печелеха директно от търговията с наркотици, която лека-полека отнемаше живота на хора. Капитан Васкес беше обикновен офицер от колумбийската армия, човек, който правеше като всички останали, приспособяваше се към системата и приемаше подкупи като част от заплатата си.
	— Това означава, че сега камионът ти е мой.
	Васкес беше въоръжен. На лявото му рамо беше преметната автоматична пушка, а на десния хълбок носеше кобур. Той извади револвер и го опря в слепоочието на Ел Местисо.
	— И ти си арестуван.
	Гласът на капитана беше станал много по-тих, сякаш това беше само между двамата и вероятно затова металическото изщракване прозвуча толкова силно, когато ударникът се запъна и барабанът се завъртя, за да зареди патрон.
	Вдишай, издишай.
	Пийт Хофман беше там, където всичко можеше да се разпадне на съставните си части и да бъде изградено отново. Това беше неговият свят и го караше да се чувства сигурен. Един изстрел, едно попадение. Без излишно кръвопролитие. Убий водача. Това действаше всеки път и принуждаваше останалите да се оглеждат откъде е дошъл изстрелът и да търсят укритие.
	— Никой не опира шибан револвер в главата ми.
	Ел Местисо говореше тихо, почти шепнешком, докато се обръщаше, въпреки че дулото се заби в нежната кожа на слепоочието му. По-късно там щеше да остане кръгло червено петно.
	— Ел Суеко*.
	[* Швед (исп.) — Б.пр.]
	Той погледна право към втория камион. Към Хофман.
	— Сега.
	Един изстрел, едно попадение.
	Хофман започна да натиска спусъка.
	Пука ми повече за мен, отколкото за теб, затова избирам себе си.
	И когато куршумът прониза челото на капитан Васкес, изглеждаше както винаги с тези муниции — малка входна рана, широка един сантиметър, но огромна изходна рана, експлозия, в която изчезна цялата задна част на главата му.


	Той никога не беше виждал някой да умира. Не и внезапно, докато се движи. Дишаш, мислиш, обичаш, копнееш и после — нищо.
	Разбира се, беше се изправял пред смъртта и бе преследван от страхлива, грозна, гадна смърт и се беше научил да я мрази, но по друг начин. Знаеше какво е да я държиш в ръцете си, докато казваш „сбогом“ и губиш човек, когото обичаш, най-смразяващият момент от всички.
	Тимъти Д. Краус се втренчи в екран, покриващ цяла стена на стаята, на чиято врата беше написано името му. Сателитът, който току-що беше заснел и записал как куршум, изстрелян от снайперска пушка, пронизва в средата челото на мъж, според компютъра на оператора в момента се рееше на височина сто и шейсет километра и обикаляше Земята на всеки осемдесет и осем минути.
	Изображение, гледано отгоре.
	Мъжът с униформата, който вероятно беше офицер, защото се движеше пред четиримата други мъже с униформи, беше опрял револвер в главата на единия шофьор на камионите. Четири военни джипа бяха блокирали пътя и беше ясно, че командирът и шофьорът се карат. И после животът му угасна пред очите на хората му, които се объркаха, без да знаят откъде е дошъл изстрелът. Скоро и те бяха под обстрел. Изстрели отстрани, пред тях и зад тях. Сякаш стрелецът, който толкова прецизно беше улучил офицера в главата, нарочно пропускаше, доволен само да ги сплаши и да контролира положението. Четиримата войници се хвърлиха на земята. Не паднаха, а се помъчиха да стигнат до земята колкото е възможно по-бързо. Докато се сипеше градушката от куршуми, едрият, почти квадратен шофьор с дебела черна плитка извади оръжието си, хукна към тях и ги застреля един по един. Завърза ръцете им зад гърба и натисна лицата им в калта.
	Тимъти Д. Краус беше поразен от гледката на монитора.
	След това всичко спря. Едрият мъж в средата на екрана чакаше нещо. Или някого. И после Краус видя какво. Стрелецът изскочи от дясната страна на екрана и побягна по калния, неравен път с оръжие в ръката…
	— Еди… добре ли си?
	Убийство, предавано на живо. Наблюдавано от двама души — той и операторът на сателита, единият от хората, отговорни за наблюдението на Колумбия.
	— Добре съм, шефе.
	— Почини си, ако искаш. Гадно е да гледаш такива неща.
	— Ще се оправя.
	— В такъв случай, Еди, ще те оставя тук за минутка. Нуждая се от свеж въздух.
	Краус сложи ръка на рамото на оператора, стана и хвърли бегъл поглед към двата огромни екрана в залата. Единият предаваше картина от Златния триъгълник — Лаос, Бирма и Тайланд, а другият беше фокусиран върху Златния полумесец — Афганистан, Иран и Пакистан.
	Обработена кока на път към кухните за кокаин в Колумбия. Макови полета, отправили се към фабриките за опиум на Азия. Всичко това завършваше с трафик, продажба и злоупотреба с наркотици. Смърт. Такава, на каквато току-що беше станал свидетел. Или такава, каквато той беше създал, отгледал и видял да настъпва.
	Краус отвори заключената врата с пластмасовата си карта и излезе в безкрайния коридор. Задушен, прашен въздух. Малката кухня беше на половината разстояние до другия край на коридора и безлюдна, както се надяваше. Той сложи чайник с вода на печката и го гледа, докато се загря и започна шумно да изпуска пара. Краус обичаше водата да ври малко по-дълго, да го обгражда пара и да слуша свистенето и свиренето на чайника. След това сипа няколко лъжици нес кафе в порцеланова чаша с надпис АГР. Нуждаеше се от силно кафе. С първата глътка дойде прилив на енергия. Искаше му се да остане обвит във влажната пара и с кафето, което го затопли от гърлото до стомаха. Понякога се чувстваше много добре, когато потънеше в бездната и избегнеше смъртта, изискванията и отговорностите. Председателят и говорител на Камарата на представителите на САЩ. Третият най-властен човек в Съединените щати след президента и вицепрезидента. И стоеше в тясна кухничка в сградата, която все повече търсеше, където за малко можеше да бъде абсолютно никой.
	Той продължи да върви по коридора, където не беше чак толкова топло. Мина покрай стаята, където табелката все още стоеше на вратата, въпреки че мисията беше приключила — „Операция Тризъбецът на Нептун“ — информацията, събрана там, беше образувала основата на американското военно нападение на къща в Аботабад, където се криеше човек на име Осама бен Ладен. Мина покрай стая с табелка, на която пишеше „Операция Иракска свобода“ — все още продължаващото издирване на петдесет и двамата най-търсени хора в агресията срещу Ирак. Мина покрай съвсем нова стая за нещо, наречено „Операция Аладин“ и стая с надпис „Операция Морска сирена“, която все още не беше оборудвана и не работеше.
	И после безкрайният коридор свърши.
	Краус влезе в едно от най-големите помещения в света — преддверие със стъклен покрив, достатъчно голям, за да побере Статуята на свободата. Носейки чашата с едната си ръка, той потърси пейка в отсрещния край близо до стълбището. Не беше особено елегантна, но Краус обичаше да седи там, да пие кафе и да гледа синьото небе, надвиснало над стъкления покрив, което криеше сателитите, от които зависеше голяма част от работата му.
	Лиз.
	Тя му липсваше всеки ден. Много пъти през деня. Чувството никога не преминаваше и не отслабваше. Напротив, усещаше го все по-силно. И дори когато си мислеше, че вече не издържа, той знаеше, че утре ще бъде още по-силно.
	Смъртта винаги носеше смърт.
	Краус пиеше кафето бавно, на големи глътки, и оглеждаше комплекса, където работеха осем хиляди служители, които оставаха почти неизвестни и често ги бъркаха с Агенцията за национална сигурност. Агенцията за геокосмическо разузнаване (АГР) имаше задачата да анализира изображения от въздушното пространство, комуникационни сателити и сателити на други държави.
	И собствените им американски сателити.
	Единият от които току-що го беше отвел в друга част на света. Реалност, в която Краус скоро щеше да се върне и да продължава да бъде.
	— Шефе? Не обичам да седиш тук.
	— А пък аз не обичам да ми го натякваш. Както обикновено.
	Краус се усмихна на високия мъж с атлетично телосложение, който се беше промъкнал зад гърба му. С черен костюм, кобур под мишницата и радиопредавател, той изглеждаше като всички други, но не беше. Краус знаеше името му, човекът, който прекарваше най-много време с председателя на Камарата на представителите на САЩ. Един от няколкото охранители, но онзи, който беше до него най-отдавна, откакто го избраха за водач на малцинството и започна да получава заплахи. Винаги имаше някой ядосан или разочарован, който искаше да излее гнева си върху някого.
	— Трябва да ми казваш, когато излизаш от стаята „Краус“.
	— Не го направих, Робъртс, защото исках да остана сам.
	— Работата ми е да не уважавам уединението на почивките ти за кафе и да те пазя жив.
	— Е, жив съм, нали?
	Те тръгнаха по обратния път. Робъртс го следва чак до вратата, на която пишеше „Моделът Краус“, и едва тогава спря и застана отвън. Щеше да бъде там, когато Краус излезеше отново.
	— След минута ще получим картина на живо, шефе.
	Операторът на сателитното наблюдение на Колумбия кимна към огромния екран на стената, който беше тъмен.
	— Ще се отвори нов прозорец. Друг сателит.
	Тимъти Д. Краус се отпусна на обикновения дървен стол, който използваше толкова често, та имаше чувството, че е негов. Преди няколко години, когато постави началото на „Моделът Краус“ на екрана преобладаваха тъмнина и мълчание, прекъсвани само от време на време от ограничени интервали с изображения с много лоша резолюция и трудни за тълкуване. Сега беше точно обратното. Само няколко пъти на ден се появяваше кратък период от време, когато шпионските сателити, които обикаляха Земята по-близо и по-бързо от другите сателити, не се припокриваха и правеха недостъпно определено място.
	— Ето. Прекъсването свърши. Сега отново ще можем да ги следим.
	Краус погледна екрана. Сателитната картина се беше променила и сега имаше нов център. Сцената беше различна. Двата от четирите военни джипа, които бяха блокирали пътя, ги нямаше, но четиримата мъже с униформи още лежаха на земята, завързани и пазени от едрия, як мъж.
	— Трябва да увеличим изображението.
	Операторът взе нещо, което приличаше на електронна писалка, задържа го над диска на работния плот и увеличи образа на едрия мъж.
	— Кадърът е достатъчно близък, за да можем да го разпознаем.
	Краус наблюдаваше едрия, як мъж на криволичещ път в джунглата на Амазонка, който не съзнаваше, че го гледат, крачеше покрай легналите войници и ги подритваше от време на време, ако някой от тях се размърдаше твърде много. Изображението пак беше отгоре, защото такъв беше ъгълът на сателита, но беше много по-детайлно. В началото това не беше възможно. Първия път, когато Краус седеше тук, използваха шпионски сателити. Те предаваха поредици от сцени, в които всеки пиксел съответстваше на резолюция десет сантиметра и това означаваше, че беше невъзможно да видят нещо в тези необработени изображения и да разпознаят някого. Новото поколение, с резолюция три сантиметра, също се оказа недостатъчно. Сега използваха сателити с резолюция един сантиметър, очаквайки следващото поколение, 0,1, с което щяха да четат дребния шрифт на вестник.
	— Може ли да стане по-детайлно?
	— За съжаление не, шефе.
	Лицето се разпръсна в безцветни квадратчета. Нямаше значение. Краус вече се досещаше кой е мъжът. Беше го виждал няколко пъти преди това по същия начин — от разстояние четири хиляди километра и достатъчно близо, за да може да го докосне.
	Телосложението му, движенията му. Това беше той. Ел Местисо, Джони Санчес. Професионален убиец. Човекът, когото ФБР определяше като четвъртия най-опасен член на бунтовниците от ПРК.
	Краус обаче беше любопитен кой е придружителят му. Шофьорът на другия камион. Снайперистът. Той отново изскочи в кадър, този път отляво.
	— Искам да промениш фокуса. Съсредоточи се върху него.
	Операторът отново увеличи изображението. Появиха се още безцветни квадратчета. Мъж с голяма татуировка на обръснатата глава. Малко по-нисък от Санчес и по-слаб. Елек върху ризата, джинси, ботуши, тъмни ръкавици.
	— Виждаш ли го добре, шефе?
	Те успяха да го следят само дванайсет секунди и после мъжът скочи в единия джип и потегли обратно към джунглата.
	— Да, видях го.
	Човекът, когото ФБР поставяше на седмото място от общо тринайсетте в същия списък с най-издирваните във финансираната с кокаин йерархия на бунтовниците от ПРК.
	Онзи, когото все още не бяха идентифицирали.
	— Ел Суеко, нали?
	— Ел Суеко.
	Съдейки по външния му вид и според малкото им източници, той не беше латиноамериканец. Не беше непременно швед, както предполагаше името му, но вероятно северноевропеец или може би австралиец, дори северноамериканец. Това бяха успели да научат със софтуера за лицево разпознаване.
	— Абсолютно всеки път, когато го видим, Санчес е до него. Или по-скоро този човек е до Санчес. Според оскъдната ни информация той е най-близкият му придружител. Дясната му ръка. Той пази кокаиновите полета, кокаиновите кухни и кокаиновите доставки. Пази пратките с оръжия. Пази Санчес.
	Убийство, предавано на живо.
	И сателитът продължаваше да предава как пазят завързаните войници и преместват джиповете, сякаш не се беше случило нищо. Поредният ден в търговията с наркотици, където човешкият живот струваше по-малко от пари. Краус бавно обиколи голямата зала с онова безпокойство, което никога не го напускаше. Чувстваше го отново. Смъртта носеше смърт. Той мина покрай следващия екран и оператора, който наблюдаваше сградите на анонимна фабрика в Лаос, където правеха опиум, и после екрана, който показваше маковите полета в Афганистан и множеството селяни, които го беряха с прости сечива. По-нататък в залата бяха онези, които отговаряха за развитието на „Краус Форс“*. Краус ги поздрави и им каза как да се подготвят за посещение на обект. След тях седяха водачите на „Групата Краус“ — същината на „Моделът Краус“, анализаторите, които събираха изображенията, получени от шпионските сателити на АГР, засечените разговори и данните, постъпващи от програмата за разузнаване на сигнали на братовчедката им, Агенцията за национална сигурност, и вътрешната информация, която идваше от агенти под прикритие на Агенцията за борба с наркотиците (АБН).
	[* Force — сила; въоръжени сили (англ.) — Б.пр.]
	Нищо от това не помагаше.
	Проклетото безпокойство продължаваше да го преследва и той продължаваше да бяга.
	Един човек дишаше. И после изведнъж престана да диша.
	Краус бавно обиколи залата и после се върна до бюрото, където разследваха Колумбия — безспорно най-големия производител на кокаин. Осемдесет и пет процента от всичкия кокаина, който се смъркаше, пушеше или инжектираше, произлизаше от там и се транспортираше от мексиканските картели до шест милиона американци.
	Дъщеря му беше една от тях.
	Беше.
	Краус затвори очи, пое си дъх и го задържа, както се беше научил. Не помогна. Безпокойството се превърна в гняв, а гневът донесе още безпокойство.
	Каква шибана годишнина.
	През 1915-а година кокаинът беше забранен. През 2015-а през границите се пренасяха контрабандно повече тонове кокаин от всякога.
	Сто години провал.
	Той погледна екрана и за момент резолюцията беше идеална. Камионът беше преместен и паркиран зад онзи, който караше Санчес. Ел Местисо беше сам в кадър. Мъжът, когото наричаха Ел Суеко, вече не се виждаше от сателитните камери. Санчес като че ли се колебаеше, сякаш чакаше нещо, но явно не бързаше.
	Бяха убили някого.
	И за разлика от онези, които бяха на няколко хиляди километра и наблюдаваха убийството, не изглеждаха притеснени.
	И после изведнъж Санчес се раздвижи и се обърна към калния път, очевидно търсейки нещо.
	— Може ли да увеличиш?
	Операторът на сателита взе електронната писалка и я задържа над диска на бюрото си. Увеличи образа пет пъти, докато Краус видя какво чакаха. Минибус и два мотоциклета, хора с униформи, които се приближаваха бързо.


	Пийт Хофман разгъна спалния си чувал върху твърдата неравна платформа на камиона. Беше постлал вестник, средните страници на вчерашния „Ел Експектадор“, за да покрие платформата. Върху вестника беше разглобеното му оръжие — дванайсет части, които трябваше да бъдат напръскани, почистени от барутен нагар и смазани.
	Беше убил човек. Щяха да го обсъдят довечера, той и Зофия. Не че тя щеше да го съди или заклейми — никога не го правеше, — но Хофман беше научил, че трябва да говори за това. Или по-скоро Зофия го беше научила.
	Той погледна ръчния си часовник и пресметна. Чакаха от един час и четирийсет минути. До Пуерто Аранго не беше далеч и Ел Каво скоро щеше да бъде тук.
	Револвер. Опрян в слепоочието му.
	Джони — в момента го наричаше Джони — стоеше на деветдесет метра. Бавно се обърна към него и прошепна: Ел Суеко, сега.
	Джони му имаше доверие. Дори когато животът му беше в опасност.
	Единственият човек, на когото не би трябвало да вярва.
	Четирима млади войници от редовната армия бяха принудени да легнат по корем и бяха завързани стегнато с лица в калта и ръце зад гърба. Пийт Хофман беше преместил камиона си по-близо до камиона на Ел Местисо и беше спрял зад него. Това стана, след като той разгледа топографската карта и намери склон на километър и половина в частично изсечената джунгла — терен, където все още не бяха започнали да се образуват стени от дървета. Растителността беше рехава и крехка и напомняше на онази, сред която понякога се разхождаха със Зофия в далечните краища на стокхолмския архипелаг. Растителност, по която можеш да преминеш с кола. Той закара първия военен джип през джунглата до пропастта, даде на заден ход и го доближи до създадена от природата пропаст, където двайсет и пет метра по-надолу се виеше синя река. Хофман остави джипа на скорост, натисна съединителя и замени крака си с тежък камък, завързан с връв, за да подпре педала надолу. След това беше достатъчно да освободи ръчната спирачка, да скочи от джипа и с въже в ръка, внимателно да дръпне камъка. Джипът потегли, задави се два пъти, мина през ръба на пропастта и полетя надолу към реката. Хофман беше прогонил умората, която идваше с потискащата жега и влажност, и няколко пъти се върна за следващия военен джип. Сега и четирите бяха на дъното на пропастта, разпръснати тук-там като букети повехнали цветя.
	Плащаш, ако заплашиш Ел Местисо.
	Пийт Хофман внимателно напръска, избърса и смаза дулото, последната част на оръжието си. Дванайсет метални части върху разгърнат вестник. Поотделно безобидни, но събрани заедно — смъртоносни.
	Проклетият образ не искаше да се махне.
	Точно между очите.
	Малка входна рана и експлозия, когато куршумът излезе през тила.
	Той преметна на рамо снайперската пушка и се провря през дупката в брезента, който покриваше платформата на камиона. Избра дърво на сто и петдесет метра, монтира лазерния прибор и свери телескопичния мерник с червената точка, за да се увери, че е идеално калибриран. Зареди нов пълнител с девет патрона и беше готов да стреля.
	— Те са тук.
	Ел Местисо посочи натам, откъдето бяха дошли. Все още не ги виждаха, но ги чуваха. Две или три превозни средства идваха по калния, тесен, осеян с дупки и локви черен път. Хофман се върна на платформата на камиона, закрепи снайперската пушка на двете й скоби и отново скочи на земята. Два мотоциклета и миниван с шест места. Осем полицая. Но само един от тях имаше значение. Ел Каво.
	Ел Местисо им махна с ръка да се приближат и поздрави висок, кльощав мъж, който беше малко патрав — нещо рядко срещано сред полицаите.
	— Санчес. Не сме се виждали отдавна.
	Ел Местисо рядко отговаряше, когато чуеше фамилното си име, но отношенията им с Ел Каво бяха такива.
	— И всеки път при едни и същи…
	Ел Каво млъкна изведнъж. Беше забелязал трупа.
	— Обстоятелства.
	Или по-скоро забеляза униформата на трупа и отскочи назад.
	— Капитан? От редовната армия?
	— Случват се гадости.
	— Това изобщо не влизаше в уговорката ни!
	Ел Местисо беше сключил споразумения с повече хора, отколкото Хофман можеше да запомни, а работеше неотлъчно до него близо две години и половина, но все се появяваше някой нов — митничари, които можеха да фалшифицират декларации; прокурори, които не внасяха обвинения; съдия, който подправяше документи; военни, които издаваха разрешителни за носене на оръжия; полицаи, които си затваряха очите. Имаше един куп такива типове, когато ставаше въпрос за документи. Имаше обаче и други. Хофман се беше срещал с тях в най-малко седем от трийсет и двете провинции на Колумбия. Високопоставени полицейски служители, които се грижеха за нещо по-сложно от един документ — трупове. Например този Ел Каво, под чиято юрисдикция беше провинция Какета. Хофман го беше виждал веднъж преди това. Тогава беше стрелял Джони. Някой, който беше взел под наем земя, отглеждаше реколта и твърде често забравяше да плати рентата си.
	— Беше това момче тук. — Ел Местисо посочи Пийт Хофман. — Той е от Швеция. Неволното застрелване на някого тук в Колумбия може да усложни нещата с документите му. Затова ще ти бъда много признателен, ако се погрижиш за това.
	Хофман не поклати глава, но много му се искаше.
	„Момче? Та аз съм на трийсет и осем години. Не много по-млад от теб“ — каза си.
	Той обаче разбра какво прави Ел Местисо. Омаловажаваше нещата. Предизвикваше съчувствие.
	— Ще ти дам девет милиона песо още сега в добавка към месечното ти плащане.
	— Девет милиона?
	— Да.
	— Хей, човече, ние сме осмина. Искаш да си поделим девет милиона?
	Високият кльощав мъж, който често присвиваше очи, когато поглеждаше взривената глава на трупа и четиримата войници, завързани на земята, говореше на странен диалект, който Хофман не беше чувал. Въпреки че испанският му беше станал почти толкова добър, колкото шведския и полския, пак му беше трудно да следи сложните думи и изречения, които сякаш образуваха собствен език.
	— Какво си мислиш, Санчес? Няма да остане нищо.
	— Мисля си, че ти вече получаваш добра заплата от мен. И обикновено без да ти се налага да правиш нещо.
	— Ако аз, ние, ще разчистваме това, ще струва девет милиона по осем.
	— По дяволите, по-добре…
	— Погледни ме, Санчес. Щом застреляш военен офицер, струва толкова. И искам парите в долари. Три хиляди и петстотин долара на всеки. Това прави двайсет и осем хиляди. Ти как го искаш?
	Ел Местисо рядко отстъпваше в спор за пари или изобщо за нещо. Този път обаче го направи. Той отиде до кабината на камиона си, започна да рови в жабката и се върна с кафяв плик. Ел Каво протегна тънката си ръка и го взе. И двамата знаеха какво ще се случи. Фантомен образ на някой, който никога не е бил там. Обаждане по радиопредавателя. Чернокож е бил видян да бяга от местопрестъплението.
	Този път обаче нещата не завършиха така.
	Ел Местисо даде плика, кимна в знак, че преговорите са приключили, и тръгна към мъртвия офицер. На безжизнения му врат висеше автомат. Той го откачи, пак кимна на Ел Каво, продължи към четиримата завързани и проснати на земята войници, които наистина можеха да се нарекат момчета, и настрои оръжието на автоматична стрелба.
	И после ги застреля един по един в гърба, по посока на сърцето.
	— Щом ти плащам толкова много, може да се погрижиш и за тях. Заслужи парите.
	Ел Местисо кимна за трети път към шефа на полицията, който мълчаливо държеше кафявия плик.
	— Двайсет и осем хиляди долара. Разделени на пет трупа. Средно по… пет хиляди и шестстотин. Това е много по-добре, нали, шефе?


	Пийт Хофман протегна ръка през смъкнатото стъкло и нагласи страничното огледало. Ел Каво и хората му се смаляваха, но не толкова бързо, колкото се надяваше. Двата камиона се движеха болезнено бавно, с двайсет километра в час, по път, който беше започнал като невъзможен за каране и бе станал още по-лош, и това означаваше четирийсет и пет минути шофиране.
	Той пак намести страничното огледало. Трябваше да го обърне малко повече наляво. Готово. Може би леко наклонено надолу. Идеално. Хофман видя онова, което очакваше да види. Малката армия на Ел Каво вече беше започнала да копае. Не много дълбоко, за да могат горските кучета да надушат миризмата. Той беше видял следите им, докато изхвърляше джиповете. Кучетата бяха наблизо, криеха се и чакаха търпеливо. Обикновено идваха бързо, действаха в глутница като вълци и разравяха до дъното дълбок шейсет сантиметра гроб най-много за петнайсет минути. И бързо разкъсваха труповете. Знаеха, че времето им е ограничено и ядяха бързо. Миризмата се разпространяваше и идваха съперници. Кондори и лешояди започваха да кръжат отгоре и после нападаха кучетата, които се отказваха и избягваха. Големите птици продължаваха с обяда, но по-спокойно. Нищо нямаше да ги обезпокои, докато се спуснеше нощта, когато очилатата мечка ги прогонваше и почистваше, като първо строшаваше костите, за да изяде костния мозък. След това я предизвикваше ягуарът. После и двата хищника си тръгваха с бедрените кости. На дъното на ямата оставаха само черепите, оглозгани до костта. До сутринта труповете щяха да са изчезнали.
	Разговорът със Зофия ставаше все по-труден и сложен.
	Отначало тя щеше да се опита да разбере защо съпругът й е убил още един човек, защото е мислел, че няма друг избор. След като го проумееше, щеше да се опита да разбере защо четири момчета са били погребани и после разровени. Ел Местисо е преценил, че не е имал избор и е постъпил както всеки път, когато се чувства заплашен или иска да наложи позицията си. И после тя щеше да се постарае да разбере защо някой, когото не познава, човек на име Ел Каво, и хората му са почистили труп след труп за три хиляди и петстотин долара на всеки.
	Йерархия. Пари. И всичко това… продължаваше.
	Така става, когато системата навън стане системата в теб. Когато си роден, отгледан и приет от нея. Докато накрая и ти я възприемеш. И дъхът ти вече не е твоето оцеляване, а смъртта на други хора.
	— Зофия? — обади се Хофман по мобилния телефон.
	Тя отговори след няколко позвънявания:
	— Здравей. Отново. Прекъсна ли предишния път?
	— Аз… в джунглата съм, знаеш.
	— Знам.
	— Довечера, Зофия.
	— Ако ти… Ще те чакам тук.
	— Обичам те.
	Линията отново прекъсна, този път, защото Хофман натисна бутона. Бяха говорили достатъчно. Зофия разбра какво има предвид той. Щеше да сложи Расмус и Хюго да си легнат рано и после двамата щяха да седнат един срещу друг в кухнята и да разговарят, а след това щяха да седнат един до друг на дивана, хванати за ръце, и да мълчат.
	Растителността около него се сгъсти. Ставаше все по-трудно да се движи напред, докато клони, листа и лиани удряха по стъклата. Това беше път, който бяха направили бунтовниците, маршрути до места за срещи и лагери, които никой друг не можеше да намери, отделен свят. И в него — звуците. Странното жужене на стотици хиляди насекоми, кръжащи на черни рояци, чапли, огромни тукани и папагали ара, които кряскаха и се надвикваха, и маймуните, които седяха на почти всяко дърво и издаваха предупредителни викове — тъмнозелена реалност, която образуваше огромен парник със своя първична звукова картина.
	Пийт Хофман отново погледна картата. Беше сигурен, че вече не е далеч, може би един километър, не повече. Той избърса с ръкав врата си, лицето и главата си, но пак остана облян в пот. Ето. Там. Хофман съзря поцинкован покрив и стени от бамбук и изсъхнала кал. Косина. Работа и дом за десет души — управителят на лагера, двама химици, трима помощник-химици и четирима пазачи. Той спря до камиона на Ел Местисо, слезе и ги поздрави, първо управителя на лагера, Ел Команданте, който ги покани в своята малко по-голяма стая, където живееше сам. На пода имаше мръсен сламен дюшек и бюро под гола електрическа крушка, а на дърво пред вратата беше окачен голям телевизор, с подвижна антена, свързан с генератор като лампата. След това по-възрастният химик, единственият, който не беше с камуфлажно облекло, се представи като Карлос. Хофман се усмихна, защото всички главни химици, с които се беше запознал досега, се казваха Карлос.
	Платформите на двата камиона изглеждаха еднакви, покрити с брезент. Шест редици с четири големи чувала във всяка, наредени два по два, обемисти като торби с цимент, каквито може да видиш на строежи, всичките претъпкани с листа на кока. И най-отзад — четири варела, пълни с химични вещества.
	Кранът сновеше насам-натам като крив нокът на ловуваща птица, метална ръка, лесна за маневриране. Един по един чувалите и варелите бяха пренесени върху палети, които ги издигнаха от калта, покрила всичко останало. С всяка стъпка туристическите ботуши на Пийт Хофман се покриваха с меката, кафява каша.
	Хофман, както и Ел Местисо бяха доставяли такива товари няколко пъти преди това и знаеха, че платформата на камиона се изпразва за половин час.
	— Гладни ли сте?
	Ел Команданте закачи мрежи против насекоми на клони и гвоздеи и постла черни найлонови чували върху дъските, които свързваха стаята му с тези на пазачите и химиците, създавайки отворена дневна в дома им насред джунглата.
	— Ахиако*? Главното ястие за днес. И за пръв път имаме удоволствието да поднесем студена бира на нашите гости.
	[* Ахиако (исп.) — традиционна колумбийска картофена супа — Б.пр.]
	Зад кухнята за кокаин на химиците имаше малка барака и управителят на лагера гордо ги покани вътре и им показа горе-долу нов хладилник, свързан с генератор. Той се усмихна широко, когато го отвори, разкривайки няколко редици бутилки „Агила“ и „Клуб Колумбия“, светла и пивка бира. Ел Команданте и химикът Карлос седнаха на покритите с найлон дъски и направиха знак на Ел Местисо и Ел Суеко да се настанят срещу тях. Всички ядоха картофена супа с пилешко месо и сладка царевица и вдигнаха наздравица със студени бири, а пазачите и помощниците стояха встрани и чакаха реда си.
	Скриваше ги стена от дървета, висока най-малко трийсет метра, която не позволяваше на слънчевата светлина да проникне и на сателитите да ги открият. Вътре в тази демаркационна зона, кухнята беше недостъпна крепост, която беше невъзможно да бъде наблюдавана. Лабораториите за кокаин, които Хофман беше посетил досега, бяха същите, или се намираха в отдалечени, необитавани райони близо до Венецуела. Това предполагаше друг вид защита. Ако военните нападнеха и ПРК беше в неизгодно положение, бунтовниците винаги можеха да избягат през границата. Колумбийските войници никога не ги следваха там. Разкритата косина не си заслужаваше риска. Въоръжени войници в чужда страна можеше да се изтълкуват като нападение и в резултат да избухне поредната война между две страни, на които им беше писнало да се бият.
	— Десерт?
	Управителят на лагера изчака единият помощник-химик да разчисти масата и да занесе чиниите и приборите в примитивната, но функционираща кухня — вода в пластмасова туба и огъната метална плоскост за умивалник.
	— Аз не…
	Ел Местисо кимна към Пийт Хофман.
	— Но може би този млад мъж.
	— Арос кон лече де коко*. Проявяваш ли интерес?
	[* Ориз с кокосово мляко (исп.) — Б.пр.]
	Ел Команданте се усмихна на другия гост, също толкова горд, както когато отвори хладилника.
	— Не всеки ден мога да ви предложа такова нещо тук.
	— Благодаря, но това ми стига.
	— Знаеш кокосовото мляко, приятелю… дори не можеш да доловиш вкуса на ориза, не се усеща.
	Хофман леко потупа корема си.
	— И все пак, нахраних се.
	Ел Команданте вдигна ръка в знак, че се предава, и пак се усмихна.
	— Добре. Тогава ще има повече за мен. Нали така? Но в такъв случай настоявам да си вземете малко тамале*. Приготвили сме ви малко за из път. Ще ви се отрази добре.
	[* Традиционно латиноамериканско ястие, приготвено от царевично тесто, което се запарва в царевична шума или бананова кора, с пълнеж от месо, сирене, плодове или зеленчуци. — Б.пр.]
	Ориз, пилешко месо, зеленчуци. В тенекиена кутия от кока-кола. Пийт Хофман кимна, стана, протегна се и погледна в посоката, в която предполагаше, че тече реката. Не я видя. Зелените стени от растителност пречеха. Но според картата реката беше наблизо.
	Трябваше да отиде там, преди да тръгнат.
	Само престъпник.
	Трябваше да остане сам.
	Само един престъпник може да играе престъпник.
	Той бавно обиколи чувалите и варелите, прокара ръка по плътно натъпканите листа на кока и почука по заобления метал — приглушен звук, който показваше, че варелите са пълни догоре с химични вещества. Това беше сърцето на косина, главната сграда, която също имаше поцинкован покрив, плотове и стени от поставени на известно разстояние едно от друго бамбукови стебла. Под от пръст, която ставаше рехава близо до сградата, и се превръщаше в кал. Щом другите приключеха с обяда, листата кока щяха да бъдат накиснати в етилов алкохол в отворените варели и сокът им да бъде методично изцеден. След това щяха да ги преместят в следващия варел, където коката щеше да бъде смесена с амоняк и после филтрирана. Много отдавна, преди Зофия и децата, преди лъжите и обещанията, които лека-полека беше започнал да спазва, Хофман пушеше много от лепкавата каша, която се правеше по средата на процеса. Свободна база кокаин. Така я наричаха, когато той я купуваше и продаваше в центъра на Стокхолм. В Колумбия я наричаха базуко, кокаинова паста, и според Джони сместа беше със съвсем друго качество, имаше различен ефект, абсолютно шибана параноя, и всеки, който я пробваше, оставаше под въздействието й няколко дни.
	От време на време Хофман копнееше да я пуши отново, но така и не го направи.
	Последната стъпка, от базуко до кокаин, белият прах, беше същата — още химични вещества. Онези, които той беше транспортирал днес. Етер, бутанон, солна киселина. Хофман успя да разбере само това от товарителницата. А имаше и още, но той не можа да дешифрира съдържанието на последните варели.
	— Нещо не е ли наред?
	Ел Местисо сложи ръка на рамото на Пийт. Това не се случваше често. Той явно беше в добро настроение.
	— Да.
	Пийт Хофман вече беше огледал лабораторията, както винаги правеше, когато отидеше на ново място. Сега го направи за втори път. Работни маси от кашони. Други — от шперплат, поставен върху отрязани стволове на дървета. Пластмасови варели, пластмасови кофи, метални контейнери, подноси за сервиране, материали, микровълнови фурни, палети, крехки поставки с епруветки.
	Всичко се вместваше.
	— Онези там изглеждат малко… не на място.
	В единия ъгъл имаше купчина куфари, натрупани един върху друг. Пътнически куфари с различна големина. Всичките в един и същи цвят и от един и същи материал, някакъв вид кожа.
	— Прав си. И в същото време грешиш. Някак не се вместват. И все пак се вместват. Карлос? — извика Ел Местисо през изпълнената с пролуки стена на химика, който стоеше навън с цигара в устата.
	— Да?
	— Ела тук. Искам да покажеш на нашия европейски приятел вашата малка тайна.
	Главният химик пусна цигарата в калта, стъпка я с тока на ботуша си и влезе в лабораторията. Карлос. Пийт Хофман помнеше предшественика му, който понякога беше твърде бъбрив, и затова миналата година Ел Местисо трябваше да се погрижи за него. Този Карлос сега се приближи до купчината куфари, взе среден на големина куфар и го сложи на една от работните маси.
	— Абсолютно сигурен ли си, че…
	Главният химик гледаше Ел Местисо, докато говореше.
	— Искаш той да…
	— Карлос?
	— Да?
	— Покажи му.
	Две неочаквано мазолести ръце отвориха куфара, който отвътре изглеждаше съвсем обикновен.
	— Това е методът ни да доставяме на клиентите… подбрани мостри.
	Карлос посочи празния куфар.
	— Малък куфар, не побира много кокаин. Голям куфар — много кокаин. Този пренася около три килограма.
	Три килограма. Мостри? Хофман не знаеше много за цените на улицата, но когато той продаваше в Стокхолм, това количество кокаин означаваше голям купон и куп пари.
	— Външната част е направена от кожа. Виждаш ли? А отвътре е изкуствена материя тук-там, но предимно кожа. Тук също, общо взето, цялата вътрешна част, отделенията, дъното, двете страни.
	Главният химик прокара ръце по кожата, която беше непретенциозно кафява.
	— Кожата съдържа кокаин. Премахнал съм миризмата. Кокаин без абсолютно никакъв мирис. Можеш да преминеш която граница искаш и покрай всяко куче.
	Ел Местисо направи знак, че иска куфара, и Карлос му го даде.
	— Първия път, когато видях това, Петер, исках да го убия. Помниш ли, Карлос? Дойдох тук и видях огромна тенджера с някаква черна лепкава гадост, която вреше в нея. Попитах какво е и Карлос отвърна: „Това е твоят кокаин“. Адски се вбесих. Не бях виждал такова чудо. „Какво правиш, кретен такъв? Унищожаваш го!“ — разкрещях се, но Карлос ме прекъсна. „Нищо не унищожавам. Нека да ти покажа“.
	Ел Местисо хвана едно от вътрешните отделения на куфара, откъсна го и вдигна парчето кожа.
	— Има две стъпки. Първата е да премахнеш мириса. Не съм виждал как се прави. И не съм притискал никого да ми покаже. Разбирам те, Карлос. Обяснявам, че методът е твой, с това ти и колегите ти си изкарвате хляба и трябва да го пазите в тайна.
	Главният химик се усмихна предпазливо, сякаш се боеше, че Ел Местисо може да промени решението по всяко време и да не прояви такова голямо разбиране.
	— Малцина умеят да го правят. Само неколцина химици. Познавам един в Кали, един в Боливия, един във Венецуела и още един тук, в провинция Гуавиаре, но много по-навътре в гората. Премахваме миризмата и след това разтопяваме кокаина в кожата. И когато го правя, не пускам никого тук. Но втората стъпка, възстановяването на кокаина, това мога да ти го покажа. По-лесно е и клиентите ни получават указания как да го направят сами.
	В ъгъла до куфарите имаше син пластмасов бидон. Миришеше силно на химически вещества. Карлос го вдигна и го сложи на работната маса.
	— Дай ми кожата.
	Той кимна към Ел Местисо, който му даде парчето кожа, което преди малко беше откъснал от куфара.
	— Ето така.
	Химикът потопи продълговатото парче в химическата смес.
	— Етер. Потапям го, търкам го, все едно го измивам, и… готово. Както виждаш, става бял. Или може би не толкова бял, а по-скоро безцветен. Да го наречем белезникавожълт. Какво ще кажеш?
	Тъмнокафявият цвят на кожата беше изчезнал. Карлос взе друг пластмасов контейнер с химични вещества — перманганат и сярна киселина — и пусна вътре вече безцветната кожа. Постепенно се оформиха два пласта. Жълтеникав слой на повърхността, а отдолу — втори слой от чиста вода. Или поне приличаше на вода.
	— Сега го възстановяваме. Съживяваме го, така да се каже.
	Той протегна ръка към лавица, отрупана с епруветки, и избра онази, която беше най-близо до него.
	— Капка от това в бялото. Още една капка. И още една. Виждаш ли? Течността става по-гъста, като… сперма. Колкото повече капки добавяш, толкова по-гъста става лепкавата гадост, както я нарича Санчес. Или може би разбърканото масло? По-добре ли звучи? И след това, ако имахме повече време, щях да затопля сместа до деветдесет и осем градуса, да я изсипя в поднос и да я оставя да изсъхне. След няколко часа получаваш кокаин с най-високо качество, деветдесет и четири процента, понякога дори деветдесет и шест. Наричаме го рибени люспи. Там, откъдето идваш, няма такова нещо, но няма нищо по-хубаво от него, и… блести като люспите на красива риба.
	Пийт Хофман беше попаднал на друга форма на дрогата, която някога контролираше живота му. Сега знаеше нещо, което знаеха малцина други. Но не ставаше въпрос за това, а за доверие. Това беше истинското послание. Ел Местисо, който нямаше доверие на никого, за пореден път беше показал доверието си в него и сега изглеждаше донякъде доволен от себе си, докато чакаше най-близкият му човек да осъзнае това. Беше му отнело две години и половина, но сега Хофман беше дълбоко внедрен сред бунтовниците от ПРК, отколкото някога е бил някой друг информатор.
	— Реката? Натам ли е?
	Ел Местисо се усмихна.
	— Ще плуваш ли, Петер?
	— Трябва да се изкъпя, преди да тръгнем. Жегата се е вмъкнала в порите ми и не иска да излезе.
	— Нали знаеш, че има крокодили?
	— Да.
	— И в тази провинция не само отхапват онова, което стърчи, а го сдъвкват.
	Усмивката му стана още по-широка. Хофман също се усмихна и тръгна сам надолу по изсечения в джунглата тунел, сподирян от крясъци на маймуни и жужене на насекоми. Мравки образуваха дебели черни върволици, които кръстосваха пътеката пред него.
	След няколко минути стигна дотам. Беше красиво. Широка река на открито, обширно пространство, може би седемдесет и пет метра до другия бряг, и силно течение в средата. Един от множеството притоци, които разпокъсваха на отделни части джунглата на Амазонка и водеха от никъде до никъде.
	Лек ветрец, приятен и разхлаждащ.
	Хофман се съблече гол, пристъпи няколко крачки към брега и после видя пън недалеч във водата. Наведе се, взе голям камък, прицели се и го хвърли. Улучи. „Пънът“ се размърда ядосано, цамбурна във водата, скри се под повърхността и отплува, оставяйки малки водовъртежи след себе си.
	Хофман продължи по-навътре, потопи цялото си тяло и наведе бръснатата си глава дълбоко под водата. Тишина. Още по-хладно. Беше като охлаждащ балсам за пламналата му кожа. Стоя в реката по-дълго, отколкото възнамеряваше. Нуждаеше се от момент на самота, без жестоката горещина.
	Джони му беше засвидетелствал доверие, когато го накара да стреля.
	И после още веднъж, когато му показа куфарите.
	Единственият човек, на когото не би трябвало да вярва.
	Пийт Хофман нагази към брега между назъбени скали, изсуши се, доколкото можа с влажната си риза, облече се и се озърна предпазливо.
	Все още беше сам.
	Джипиес приемникът беше в пришития джоб на бронежилетката му. Той го извади и натисна бутон с надпис мишена:
	_57.308326, 15.1241899_
	След това провери десетичните знаци на екрана.
	Точната географска ширина и дължина на това място, но в закодирана програма.
	Ако попаднеха в неприятелски ръце, ако някой друг успееше да се сдобие с цифрите, преди Хофман да ги предаде на водещия си офицер в Богота или Картахена, този човек нямаше да има представа какво означават. Координатите щяха да го отведат на друг континент, в една от църквите, които той много харесваше, „Корсберга“, в Южна Швеция. Бяха се уговорили да използват координатите й за отклоняване на вниманието. Истинските координати на контролираната от ПРК кухня за кокаин в джунглата на Амазонка, щяха да се появят едва след като водещият му офицер от Агенцията за борба с наркотиците ги пуснеше през устройство за разкодиране.
	Хофман прибра джипиес приемника на мястото му в джоба на бронежилетката, направи няколко крачки обратно към водата, приклекна, отново наплиска лицето си и се втренчи в отражението си във водата. Някъде в зеленината зад него беше кухнята за кокаин. След осем седмици изчакване, за да не хвърли съмнение върху посещението му, новообразуваните „Краус Форс“ щяха да нападнат това място въз основа на координатите, които той току-що беше записал, и да затворят със сила тази лаборатория за производство на кокаин. И само няколко души щяха да знаят какво се е случило и още по-малко — как са успели да стигнат дотук. Това бяха условията, необходими за оцеляването на информатора. Дори всемогъщите американски политици, които бяха инициирали тази мисия и които щяха да пожънат славата за нея, не знаеха, че Пийт Хофман, осъден затворник, избягал от европейски затвор, всъщност работи за тях.


	Тимъти Д. Краус не можеше да плаче. Вече не. Сълзите му сякаш бяха пресъхнали преди четири години и бяха изтекли в земята, за да направят по-меко ложе за онази, която почиваше там завинаги.
	И сега не се разплака. Въпреки че за седми път гледаше изображения как заравят гроба на някой друг, на други човешки същества, които вече не съществуваха. Гняв. Това чувстваше. Затова се отмести от оператора на сателита, приближи се до големия екран на стената и се наведе да види отблизо умалената реалност. Не подейства. Санчес, едрият мъж с плитката, когото бунтовниците от ПРК наричаха Ел Местисо, беше взел автоматичното оръжие от рамото на мъртвия човек и бе застрелял младите мъже с униформи.
	Една смърт и още четири. И друг униформен мъж, вероятно полицай, беше взел плик, вероятно с пари, и бе гледал, докато Санчес ги застрелваше.
	Униформен, който след това започна да копае.
	Краус не изкрещя. Никога не го правеше. Това нямаше да реши нищо. Но приключи с посещението си за днес, кимна на Робъртс, който пазеше пред вратата в коридора, където се разделиха, и тръгна по-бързо от обикновено. Токовете му тракаха силно по излъскания под.
	— Шефе?
	— Отиваме там, Робъртс. Утре.
	— Къде, шефе?
	— Където копаят гробове за пари, а не от скръб.
	Черната кола чакаше на мястото си на паркинга, пред входа на осеметажната сграда. Разстоянието от АГР и военната база във Форт Белвар до мемориалния парк „Плезънт Вали“ не беше повече от девет-десет километра. Краус посещаваше проекта, който носеше неговото име, най-малко три пъти седмично и по пътя към си Капитолия винаги се отбиваше в гробището, за да бъде с нея. С Лиз. Онази, при която бяха всичките му сълзи.
	— Утре ли, шефе?
	— Да.
	— Първо при Лиз, после в Камарата на представителите и накрая у дома. Това е програмата за днес. Утре ще пристигнем в Богота точно на обяд. Ще им се обадя, че отиваме.
	— Не… ми даваш много време.
	— Робъртс?
	Краус рядко повишаваше тон на човека, на когото беше поверил живота си, но именно това се случи сега. Труповете, заравяни в дупки, призоваваха онези, които наблюдаваха сцената.
	— Шефе?
	— Погрижи се.
	Шофьорът спря до параклиса, покрай главния път. Краус винаги искаше да върви пеша до надгробната й плоча и докато се приближава, да я гледа как се уголемява от малка и сива в нещо, от което се състоеше целият му свят.
	Лиз успя да стигне само до двайсет и четири години.
	Дружелюбна. Весела. Може би прекалено дружелюбна и весела. Въпреки че навремето той не мислеше така. Тъкмо обратното, Краус насърчаваше това, без да разбира как лека-полека се превръща в липса на граници. Тя никога не отказваше нищо. Винаги се съгласяваше на всичко. Лиз беше на петнайсет, когато й се скара за хапчетата, които държеше под леглото си. Тя му каза, че й ги е дал някой, чието име не знае. В следващата разправия Лиз промени „даде ми ги“ на „плати ги един приятел“. Следващия път „приятелят, който ги плати“ стана „мъжът, с когото спах, за да си ги купя“.
	Красиви зелени ливади, заобиколени от криволичещи пътеки към гробовете. Нейната надгробна плоча беше там, между две дървета, които приличаха на храсти, и беше подобна на онази в съседния парцел. Майка и дъщеря, заедно в живота и смъртта.
	Краус се беше свързал с психолог на наркозависими, за да му помогне да си изясни въпроси, за които Лиз не искаше да чуе. Двамата уредиха да вземат мерки и да се намесят. И той получи отговорите. Онези, които не искаше. Започвайки от дванайсетгодишна възраст, Лиз беше опитала всеки наркотик, за който Краус беше чувал, а за някои не беше и чувал, и вече беше в хватката на смесица от бензинодиазепини, барбитурати, алкохол и марихуана. Той я записа за лечение в частна клиника и пак не разбра. След по-малко от две седмици в резултат от престоя й там тя беше намерила връзки с нови наркодилъри и избяга с пристрастен към крек, девет години по-голям от нея мъж. Тогава Краус не знаеше какво е крек — кокаин, който пушиш и който стига по-бързо до мозъка, и към който можеш да се пристрастиш, след като го употребиш само веднъж.
	— Шефе?
	Робъртс обикновено никога не го прекъсваше. Особено когато Краус беше с нея. Когато го направеше, ставаше дума за нещо важно.
	— Да?
	— Извинявам се… но проверих и не мога да събера приемлив охранителен екип навреме за утре.
	— Аз пък повече няма да седя пред телевизионния екран, без да участвам. Трябва да го направя. Защото мога. Затова са създадени „Краус Форс“. Ето защо, Робъртс, утре заминаваме за Богота, каквото и да кажеш, и отиваме в казармата.
	— И ще стоим там?
	— Да, само там.
	Краус много харесваше надгробната й плоча. Гранит. Семпъл надпис — Елизабет Краус вляво и датата на раждането и смъртта й вдясно.
	— Няма да е като последния път, нали, шефе? Когато също щяхме да стоим само в района на казармата, а ти напусна външния периметър на охраняемата зона, за да видиш къде новобранците изгарят плантации с кока на границата с Венецуела. Или преди това, когато ти, без да ми се обадиш, замина с един капитан от „Краус Форс“ да инспектираш разрушаването на склад, пълен с химични вещества в покрайнините на Кумарибо?
	— Една нощ и един ден. Връщаме се на другия ден. Става ли?
	Краус се наведе и изправи вазата с цветя, закрепена в тревата зад плочата. Розите в нея бяха започнали да повяхват, но щяха да издържат още няколко дни.
	— Външната охранителна зона — петима души. Вътрешната зона — четирима. Централна зона — трима. Шефе, това не е достатъчно според мен.
	— Щом стоят така нещата, трябва да ги приемем.
	Краус пак заговори рязко, но този път чувстваше, че е прав:
	— Робъртс, би ли ме извинил?
	Телохранителят се отдалечи до едно дърво на известно разстояние и наблюдава, докато Краус поля пирена, който растеше пред надгробната плоча на майката на Лиз. Когато се роди дъщеря им, те вече бяха разделени, но сега се беше завърнала някаква връзка между тях.
	Внезапен порив на вятъра довя няколко сухи, кафяви листа върху гроба на дъщеря му. Краус прокара ръка над тях, както правеше, когато тя беше малка — разперваше пръсти в дългата й коса и сресваше бретона й малко настрана, а после Лиз отново го нагласяваше така, както искаше.
	Тя беше на шестнайсет, когато избяга от рехабилитационния център. След това вече не си говореха много. По някое телефонно обаждане, импровизирано посещение, винаги трепереща, нервна, грохнала. Обадиха му се от полицията в Сакраменто в деня преди рождения й ден. Лиз лежеше в студена морга с метална рамка под главата и изглеждаше на същата възраст като баща си. Тежеше трийсет и четири килограма. Той я целуна по челото и стисна вкочанената й, тънка като крило на птиче ръка. Сърдечен удар, причинен от свръхдоза.
	Краус беше взел решение отдавна. И в онзи ден пак реши.
	Щеше да преследва до дупка търговците на дрога.
	Не за да накаже някого, а за да премахне източника. Вече не го мотивираше желание за отмъщение, а скръб.


	Той слезе от колата и потъна в предпазващия ги мрак. Някога се страхуваше, че тъмнината ще го погълне и ще го удави, докато пази други — онези, които се спотайваха, готови да нападнат. Мракът сега беше като светлина, водеше го напред, хванал го за ръката.
	Пийт Хофман се позабави в тесния заден двор. Вдъхваше хладния, сух въздух. От мястото, където стоеше в момента, виждаше кухнята, в която до кръгла дъбова маса седеше тя с чаша вино в ръка и разгърнат вестник пред нея, сама, както беше обещала.
	Тук беше съвсем различно от адската влага и насекомите в джунглата. Той се беше върнал по черния път към главното шосе, смениха камионите с кола във Флоренсия и се редуваха зад волана както обикновено. Осемстотин километра, без да разговарят много, не защото бяха решили така, а защото никой не искаше да се натрапва на другия, и не се бояха от мълчанието. Хофман харесваше това в Джони. Малцина умееха да се справят с мълчанието и да се чувстват удобно в него. Не си казаха нищо. Когато остави Ел Местисо пред голямата хасиенда в покрайнините на Прадера, само си кимнаха. И без това щяха да се срещнат отново след няколко часа в бордея за нов ден, който щеше да се нуждае от нови думи.
	Бялата къща, измазана с хоросан и с малко очукани плочи на покрива изглеждаше като всяка друга в района „Лос Гуаканес“ в Комуна 5 в североизточната част на Кали. Така трябваше да изглежда. Обикновена кола пред обикновена къща с обикновени хора на тясна, виеща се улица без осветление. Хофман я купи преди почти осем години по време на пътуване с Ерик Вилсон като водач. Шведският му вербовчик каза, че трябва да намери изход, и му помогна да уреди нещата. И двамата знаеха, че ако бъде разкрит от групировката, в която се е внедрил от името на шведската полиция, или „изгорен“ и изоставен от работодателя си, Хофман ще трябва да избяга със семейството си — незабавно. Да избяга от смъртната си присъда. Две успешни сделки с крек в Южен Стокхолм, за които шведската полиция си затвори очите, стига той да продължи да им дава полезна информация за организираната престъпност, бяха осигурили парите за къщата, както и за пазач, който се грижеше за нея след това през четирите години, докато беше безлюдна.
	Петер Харалдсон. Това беше името, което използва Хофман в нотариалния акт — първия път, когато влезе в новата си самоличност.
	Сделка с недвижим имот в друг континент с нова самоличност.
	Не беше казал на Зофия дори това.
	Беше лъгал толкова дълго, че забрави истината. И когато накрая беше принуден да й разкаже всичко — или да загуби всичко, — Пийт най-после разбра, че беше размил границата между лъжата и истината. Вече не беше съвсем сигурен къде свършва лъжата и къде започва истината.
	Зофия наля още малко вино в чашата си. Взе молив и написа нещо.
	Лампата в кухнята красиво осветяваше лицето й, толкова нежно и реално.
	Хофман си спомни друга къща в Енскеде, Стокхолм, която след внезапно заминаване беше станала безлюдна, каквато беше тази по-рано. Техният дом. Той беше стоял много пъти отвън, преди да влезе, в момента по средата между полунощ и разсъмване. Безлюдна къща в друга реалност — дървета с натежали от плод клони, широки цветни лехи, морава, която трябваше да коси по-често. Рехав жив плет на границата със съседната къща, през който Расмус и Хюго изчезваха винаги когато имаха възможност.
	Зофия. Съпругата му. Тя седеше вътре. Понякога Хофман се чувстваше много странно, когато си го помислеше — че мъж, който никога не е възнамерявал да се задоми, има съпруга. Първите няколко пъти, когато я изрече — съпруга, — думата прозвуча някак фалшиво и изкуствено, сякаш беше нещо, измислено от други хора.
	Моята съпруга.
	Онази, която го чакаше, защото знаеше, че той се нуждае от това.
	— Здравей.
	Хофман се наведе и я целуна; винаги два пъти. Винаги четен брой. Прегърна я и се почувства напълно отпуснат. Само тук, само в обятията й. Седем дни и неколкостотин километра беше копнял за това.
	Пред нея имаше шведски вестник — „Дагенс Нюхетер“. Зофия го купуваше от време на време, когато пътуваше до Богота. Почти решена шведска кръстословица. За това беше използвала молива. Тя издърпа стола до нея и му направи знак да седне.
	— Ей сега. Изчакай една минутка.
	Стълбите за втория етаж скърцаха все повече. Ако Хофман стъпваше на ръба, стъпалата не бяха толкова шумни.
	Предпазливи стъпки към първата стая. В нея беше шестгодишният Расмус. Легнал по корем и пъхнал ръце под възглавницата. Спеше така, откакто се беше родил. Равномерно, бавно дишане. Той беше по-безгрижният от двамата и не се тревожеше като големия си брат. Това беше неговата реалност. През половината му живот го наричаха Себастиан, говореше испански, бягаше и се криеше. Хофман го целуна леко по челото. Детето се размърда и измънка нещо, а после отново започна да диша бавно и равномерно. Следващата стая. Хюго, на осем години. Той сънуваше. Също като баща си. Поти се, нервно размахва ръце и говори нещо, което трудно се разбира, но с глас, който звучи измъчен. Хофман седна на ръба на леглото, сложи ръка на челото на сина си и го погали. Знаеше, че това ще подейства. Хюго се тревожеше прекалено много и мразеше да се местят и да сменят името му. „Не съм Вилям“, казваше той, колкото и търпеливо да му обясняваха, че сега това е името му и че никога не трябва да използват имената Расмус и Хюго, защото някой иска да им стори зло. Мамо, татко, не виждате ли, че не ми подхожда, упорстваше Хюго. Каквото и да му кажеха, нямаше въздействие върху него, защото синът им отказваше да го възприеме. И нощем това му тежеше най-много, когато се чувстваше най-изтерзан, защото наистина беше така.
	Хофман стана и тръгна към стълбите, които скърцаха по-малко, когато слизаше. Расмус. Хюго. Поне му беше позволено да мисли така за тях.
	Зофия напълни до половината празната си чаша, сложи друга пред него и я напълни догоре. Той седна на издърпания стол и сложи ръка върху нейната.
	— Не е насекомо, но може да ви ужили. Със седем букви. Има „Р“ в средата и „А“ накрая. Не мога да се сетя.
	— Не е насекомо, но може да ви ужили?
	— Да.
	Хофман се наведе към нея. И към кръстословицата. Тя обичаше кръстословиците и ги решаваше, без да мисли за други неща. И беше много добра в решаването им. Той беше твърде неспокоен и нямаше търпение.
	— Коприва.
	Понякога обаче, когато не можеше да се сети, Зофия го питаше, за да погледне думата с различни очи.
	— Коприва ли, Пийт?
	— Да.
	— Разбира се… Как не се сетих? Благодаря.
	Тя се усмихна, попълни петте букви в празните квадратчета и затвори вестника. Погали ръката му и го зачака да започне да говори. Обикновено му трябваше малко време.
	— Днес, Зофия.
	— Да?
	Тя го обичаше, разбира се. Все още. Но в нощи като тази беше трудно да се разбере как ще могат да продължат заедно.
	— Днес. Тази сутрин. Убих човек. Още един.
	Девет години лъжи. Двоен живот, паралелни светове. У дома той беше съпруг и баща, собственик на частна охранителна фирма. В същото време беше човек, внедрен дълбоко в престъпния свят, и рискуваше живота си всеки ден в задача под прикритие. Това беше по-голяма измяна, отколкото ако й беше изневерил. Лъжи в лъжи и както и да подхождаш, как можеш да ги възприемеш всичките? Изневярата би била по-лесна. Другата жена би съществувала реално, видяна, разбрана и мразена и да даде на Зофия ясен повод да го напусне.
	Тя беше избрала да не го напуска. И животът в две паралелни реалности продължи.
	— С един изстрел.
	Зофия настояваше за истината. Винаги да й казва истината.
	Въпреки това обаче понякога й се искаше да не я беше чула.
	— В челото. Между очите.
	Друг път искаше повече нещо друго. Миналото. Делничните й дни — да взима децата от детската градина или тренировка по футбол. Да ги гледа как тичат нанякъде, когато се върнат у дома, и да не се прибират за вечеря, когато ги вика. Сега нищо от това не съществуваше, защото те бяха други.
	— И после… Джони отново стана Ел Местисо.
	Тя разбираше какво прави Пийт. И че беше заради тях.
	— Млади мъже, Зофия. Момчета. Десетина години по-големи от нашите. Застреля ги в гърба, защото имаше тази власт.
	Тя знаеше, че съпругът й се среща със смъртта в работата си. И понякога дори допринася за нея. Пряко, когато охранява онези, които убиват. И непряко, когато охранява дрогата, която убива.
	— Петима души. Само днес. На едно място. Разбираш ли?
	И Зофия се опитваше да си внуши, че не го е направил той, а някой друг.
	Това обаче вече не действаше.
	— Петима?
	— Да.
	— И… това промени ли нещо?
	— Какво искаш да кажеш?
	— Ако застреляш човек… къде каза… между очите или ако Санчес застреля четирима в гърба?
	— Правя го, за да оцелея. За да оцелеем всички.
	— Но те пак са мъртви.
	Може би гласът й прозвуча грубо. Но тя не беше ядосана на него.
	— Трябва да заминем, Пийт. Да се върнем у дома. Вече няма смисъл.
	— И да отида в затвора? Да живеем разделени?
	— Да работиш нещо друго! Нещо, в което няма смърт.
	Пийт Хофман се опита да отпие от виното. Бяло, доста сладко.
	Но не можа.
	Не беше в състояние да преглътне.
	— Това ще те промени, Пийт. Вече те е променило. Всеки път, когато седим тук и разговаряме за хора, които вече не дишат, ти си все по-малко човекът, когото обичам. Убийствата те променят. Трябва ли да се промениш, за да издържаш? За да продължиш? Пийт… ти изпитваш съчувствие, пука ти. Наистина. Можеш да плачеш и да се смееш. Способен си да изпитваш истински чувства. Обичам ги! Това си ти. Но още колко време? Още колко изстрела и отнемане на човешки живот, преди да претръпнеш?
	— Аз…
	— Пийт, чуй ме добре. Мислих много. Щом правиш това, за да… можем да останем заедно, и щом това те променя и те превръща в някой друг, с когото не искам да бъда, тогава какъв е смисълът? Нали така? Предпочитам да те посещавам всеки ден в шведски затвор, отколкото да мисля за тази грозна, студена и тъмна бездна, която е още по-изолирана.
	Той остави чашата си и я бутна колкото можа по-надалеч, в другия край на масата. Беше се опитал вече няколко пъти, но не можа да преглътне.
	— Обичам те, Зофия. Знаеш го.
	Да си отиде у дома. Да се върне. Доживотна присъда, ако шведските власти го намереха там. Смъртна присъда от полската мафия, ако го откриеха. Оставането тук означаваше отлагане на неизбежното. И все пак. Хофман се потеше, въпреки че беше хладно, и сърцето му препускаше бясно, въпреки че седеше неподвижно.
	— Обичам Расмус. Обичам Хюго. Знаеш го, Зофия. И това няма нищо общо с… живота на някой друг. Или смъртта.
	— Има. Аз реших, ние решихме. Това беше по-добрата възможност. Но щом вече не е така? Пийт? Ами ако е по-лошо? Ами ако всеки път, когато убиеш човек… умира и част от теб? Част от нас?
	Тя отново хвана ръката му и двамата дълго седяха така, а после се качиха по скърцащите стълби. Минаха покрай стаята на Расмус, който все още спеше по корем, без да мърда, покрай стаята на Хюго, който измънка нещо, хвърли се и се обърна на другата страна, и продължиха към спалнята. И се прегръщаха силно, докато се любиха, както винаги правеха.


	Чаша кафе. Пийт Хофман взе чашата веднага щом горещите капки минаха през машината, изпи кафето и отново я сложи върху пластмасовата решетка, за да се напълни пак. Той стоеше в средата на голяма подземна стая без прозорци, в която нямаше никого в момента. Въпреки тишината, няколко часа след затварянето вътре все още вонеше на алкохол, пари и жени. На дансинга до празната сцена. Сред празните маси, празните канапета и празните столове. Зад празния барплот, където допиваше втората си чаша кафе.
	„Райската къща“ — големият клуб в сутерена под хотела. Осемдесетте момичета по бельо, които работеха тук — сто и двайсет от четвъртък до неделя, — имаха задачата да настанят на маса новодошлите гости и да им сервират по две питиета — минималната цена, за да седнеш. А всеки следобед, вечер и нощ и на разсъмване, след като клиентите изпиеха питиетата си, жените им се усмихваха, хващаха ги за ръката и ги повеждаха нагоре по разнебитените стълби.
	Хофман отвори хладилника под барплота и извади леденостудена бутилка. Силно кафе, последвано от пенлива минерална вода и тялото му лека-полека се събуждаше и тази сутрин. Той седна до най-близката маса и се облегна на мекото канапе. Стара трапезария, бална зала, място за срещи. А отгоре, три етажа с малки стаи — легло, тоалетка и баня с душ. Джони печелеше пари по два начина. Първо, алкохолът. След това стаите под наем. Единственият бордей в Кали, чийто собственик гарантираше протекция, без да иска процент от възнагражденията, които плащаха клиентите. Рекламна практика, която предизвикваше гнева на конкурентите, откакто той се настани в района — с еднакви бордеи от двете страни на улицата — и започна да раздава визитните си картички. Вървят ли добре нещата за теб тук? Колко печелиш, честно, малката? Казвам се Джони, но ми викат Ел Местисо, и притежавам онова място ей там. Ела някой път. Не взимам комисиони. Пиячката и наемът идват при мен, а парите от чукането са за теб. Джони говореше гордо, когато разказваше как младите жени се тълпели при него, идвайки от други бордеи, дори от други градове, и молели за разрешение да предлагат телата си тук.
	Пийт Хофман леко се сви в тишината на безлюдното помещение.
	Имаше много неща, които вече не разбираше.
	Например женските тела за продан.
	И факта, че беше убил някого отново. Както и факта, че Зофия беше решила, че трябва да се върнат у дома.
	Какво ги чакаше там?
	Нещо, с което той никога нямаше да може да живее?
	— Кафе?
	Джони. Тук в бордея той беше Джони. Скоро, когато излезеха от тук, той отново щеше да стане Ел Местисо.
	— Има в каната зад барплота.
	— Прясно ли е?
	— Току-що го направих.
	Властен, тежък. Но с плавни движения. Черната му плитка падаше върху червената риза, която на свой ред висеше като кафтан над зеления военен панталон, чиито странични джобове бяха издути от нож, резервен пълнител и кутия с нарязани листа от кока. Джони наля две пълни чаши и ги занесе на масата, която винаги беше свободна и чиста и където сега седеше Хофман — масата на собственика.
	— Разсъни ли се вече, Петер?
	— След малко.
	— Добра работа свърши вчера.
	Джони бутна едното кафе към Хофман. Тук долу във влажния сумрак шефът на Хофман — и неподозиращ гарант на трайно внедряване — се чувстваше най-удобно. Безпокойството, което бързо можеше да се превърне в раздразнение или гняв, съпътстваше Ел Местисо и Хофман, и се проявяваше най-малко тук по време на часовете между последния клиент за нощта и първите доставки за деня.
	— Чу ли? Оценявам онова, което направи.
	Смехът му беше тих кикот, който не съответстваше на огромното му тяло.
	— По дяволите, ако вече ти нямам почти пълно доверие!
	Бордеят на Джони караше дванайсетата си година. Беше започнал като част от колекция от един от редовните клиенти на бунтовниците, дребен гангстерски бос в Хамунди, който не беше платил навреме за петдесетте килограма, които беше получил и продал. Обичайното предупреждение — Ще убия най-младия член на семейството ти, а после следващия по-млад и така нататък, докато не ни се издължиш, — не оказа въздействие. Едва на третото посещение, когато Ел Местисо загуби търпение и опря дулото на пистолета в главата на шестгодишния син на длъжника, той изплати последната си вноска. Дотогава обаче Джони вече не беше доволен от първоначалната сума — искаше лихва и реши, че трябва да притежава и един от бордеите, които бяха част от местната империя на длъжника. Онзи, в който седяха и пиеха кафе сега. Това беше единствената цел на настояването за лихва. По причини, които Ел Местисо не сподели с Хофман. Той беше постигнал споразумение с бунтовниците. Щеше да управлява бордея сам — и без това никой не желаеше да го свързват с този бизнес — и да им дава двайсет и пет процента от печалбата. И главният бос се беше съгласил. Не заради парите, а защото осъзна какво мотивира Ел Местисо и защо точно този бордей в Кали е толкова важен за него.
	— Ами Мария? Как е тя, Петер? Грижиш ли се добре за нея?
	Зофия.
	Която снощи беше пределно ясна.
	Време е да се върнем у дома. Каквито и да са последиците.
	Предпочитам да те посещавам всеки ден в шведски затвор, отколкото да мисля за тази грозна, студена и тъмна бездна.
	Бяха заспали прегърнати, докато той се събуди от спокойствието, което намери с нея — и схванатата си ръка около тялото й.
	— Грижа се за нея. И ще продължавам да го правя.
	Джони кимна, доволен от отговора. Пак не разбра какво означава това имам ти доверие и как го засяга.
	— Виж нещо.
	Джони държеше голям розов плик.
	— Получих го вчера. Помислих си, че може би ще искаш да го видиш.
	Той го обърна и се приготви да изсипе съдържанието му на масата, когато някой извика от стълбите, които водеха към първия етаж.
	— Колата дойде!
	Последна глътка кафе. Пликът изчезна в джоба на панталона му.
	— После ще говорим за това.
	Джони стана и тръгна към стълбите и товарната платформа в задната част на хотела. Веднъж седмично от пристанището в Буенавентура пристигаше кола с контрабанден алкохол. Главният източник на приходи — двете чаши алкохол, които всеки клиент беше задължен да плати на прекалено висока цена, преди да си купи момиче. Стойността на продажбите за един ден, когато всяка чашка с четирийсет милилитра алкохол струваше двайсет и пет американски долара, възлизаше на повече от трийсет хиляди. Двайсет пъти повече, отколкото Джони плащаше за пиячката. Той огледа ръчните колички с пакетирани бутилки, преброи ги и извади пачка от стодоларови банкноти, пристегнати с широк ластик.
	— Занесете ги долу. И внимавайте, по дяволите!
	След три часа бордеят отново щеше да отвори врати. Миризмата щеше да се засили и да стане по-остра, когато се примесеше с мириса на похот.
	— И уискито, искам да го сложите ей там.
	Двамата работници свършиха работата си и забутаха празните ръчни колички към изхода и камиона за доставки. Джони направи знак на Хофман да отиде при него. Време беше да започнат да събират дългове.
	— Първо обаче мисля да отидем да купим мотопед. Какво ще кажеш, Петер? Червен, с бели ивици и мека, овална седалка.
	Днес те взеха единия от джиповете и не пътуваха дълго, когато Ел Местисо спря за пръв път. Индустриален район близо до северния изход от Кали. Мотопедът беше там. Червен, с бели ивици. Качиха го и го завързаха за платформата на джипа. Следващата спирка беше пред малка, спретната къща на половината разстояние до Палмира, в квартал, където живееха много полицаи. Този полицай беше млад, вероятно трийсетинагодишен, и буташе косачка по малка, зеленикавокафява морава.
	— Едно пиленце ми каза, че твоят Леандро ще тръгва на училище.
	Ел Местисо се ръкува с младия полицай и задържа ръката му достатъчно дълго.
	— Боже, сякаш само преди минута му купих велосипед на три колела. Беше в червено и бяло, ако си спомням правилно, нали?
	Гордият баща се усмихна.
	— Правилно си спомняш. Децата растат бързо.
	— В такъв случай… сега ще ти трябва един от тези.
	Ел Местисо направи знак на ченгето да го придружи до джипа.
	— Защото ще трябва да караш момчето си на училище, нали?
	Двамата свалиха мотопеда от джипа. Мотопедът заблестя на слънчевата светлина.
	— Училището е далеч от тук, нали?
	Докато потегляха, Хофман се обърна и видя, че държавният служител бута новия си мотопед към гаража и ръката му гали меката седалка. Един от многото, които получаваха редовна заплата от другия им работодател, ПРК. И който през месец беше награждаван с някакъв малък подарък, за да му напомнят, че онези, които дават, трябва и да получават. Задачата на този млад полицай беше да ги предупреди, ако има акция срещу хотела. Стига да служиш на нас, и ние ще ти служим.
	— Това е все едно да дадеш лакомство на куче, когато ти е донесло дясната обувка.
	— Моля?
	— Хрумвало ли ти е някога, Петер? Че те са като кучета? И кучето трябва да продължава да получава лакомства, ако искаш да ти носи обувките. Няма лакомства — не ги носи.
	Ел Местисо винаги говореше така. Всичките говореха така. Печалбари.
	Пийт Хофман бавно изпусна дъха си.
	Ние говорим така.
	Ние, наркотрафикантите, които сме вътре и извън ПРК. Ние винаги омаловажаваме и се присмиваме на съучастниците и купувачите. Печалбари, които гледат с пренебрежение на онези, от които печелят. Същото беше навсякъде, и в Стокхолм, където работеше Хофман, но тук беше значително по-лошо, сякаш колкото повече печелеха от търговията с наркотици, толкова повече презрение изпитваха към наркоманите — слабите и уязвимите.
	— Но трябва да го правиш със стил, Петер. Те никога не трябва да те молят за помощ. Ти я предлагаш. Мотопед? Видях, че си мислиш, че е смешно. Ти вече си тук от доста време, но все още не разбираш. А пък си в добра компания. Има и такива, които са израснали с това и пак не разбират напълно. Те не виждат цялата картина, когато става дума за онзи мотопед в червено и бяло. Това ме подсеща за генерала и летището. Една от групировките там, Петер — ти се запозна с няколко души от онзи екип, но този се грижи за контрабандата от летището много преди ти да дойдеш — плати на един генерал шест хиляди американски долара, за да избягват митницата, когато изпращат кокаина си в Съединените щати. Няколко години нещата вървяха добре. Лека-полека обаче генералът забелязал всичките боклуци, които си купуват членовете на бандата — бижута с огромни шибани диаманти, купища поршета, големи проклети къщи и дори имения с коне и винарни. И един ден им казал: Вие се разкарвате насам-натам и се фукате с бляскавия си начин на живот, а аз получавам само някакви си жалки шест хиляди, затова отсега нататък искам десет.
	Мотопедът в червено и бяло и полицаят, който го буташе, се скриха зад завой на пътя и Хофман отново се обърна напред, към планините, които се извисяваха застрашително в далечината, накъдето се бяха отправили.
	— Водачът на контрабандистите се изсмял адски нагло и му рекъл: Виж какво, шибан войнико, ще получаваш толкова, колкото си получавал досега. Генералът обаче не се отказал и се обърнал към хората си. Сложете му белезници. Контрабандистът разбрал едва тогава. Добре, добре, ще платим. Сега било ред на генерала да се изсмее. Късно е, задник. Изобщо не ми пука за теб. Ще правя бизнес с някой друг. Мамка му, Петер, арестуваха ги и им предявиха обвинения. Дори конфискуваха къщите, в които живееха семействата им. И получиха двайсет и пет години затвор. Всичките. Разбираш ли? Ако нещата вървят добре за теб, контактите ти трябва да получават по нещичко, за да имат чувството, че твоят успех им помага. Никога не трябва да ти искат повече пари. Щом са доволни от теб, ще те пазят. Няма да допуснат да влезеш в затвора, за да продължаваш да търгуваш с наркотици и да печелиш пари.
	— Като вчера ли?
	— Вчера?
	— Мъртвите.
	— Това беше различно.
	— Как?
	— Затова аз отговарям тук. Защото ти не ги знаеш тези неща.
	На пътния знак пишеше, че до Меделин остават двеста и трийсет километра. Пийт Хофман все още не настояваше за отговори. Защото беше безсмислено. И защото те ходеха да събират дългове два пъти седмично из цяла Колумбия и обикновено когато им предстоеше три-четири часа пътуване, Ел Местисо даваше необходимата информация. Никога преди това. В света на Ел Местисо притежаването на информация означаваше власт и контрол, увереността, която идва от значението на онова, което другите не знаят, нещо като мисловна спасителна жилетка. Но не и твърде късно. За да си осигури пълната защита на Хофман, Ел Местисо беше осъзнал, че е необходимо известно време за подготовка. Току-що бяха минали през Картаго, когато той започна да описва Прес Родригес — без деца, неженен, на трийсет и осем години. Дванайсет от тях беше прекарал в „Ел Пикота“ за контрабанда на наркотици, специален затвор в Богота. Родригес беше от картела „Меделин“, заловен и поел вината. Не беше издал другите, но не бе получил абсолютно никаква помощ, докато излежаваше присъдата си, нито пари, нито храна или проститутки. Затова, когато беше излязъл от затвора, той бе предложил услугите си на техния конкурент, ПРК. И сега им дължеше три вноски за седемдесет килограма. Дребен наркопласьор, но трябваше да им плати, защото ставаше дума за репутацията им.


	Бяла, измазана с хоросан къща. Решетки на няколко от прозорците. Стени от червени тухли, наредени неравно. Отпред бяха паркирани няколко обикновени коли. На улицата играеха деца. Само на няколко метра над главите им висяха телефонни кабели като дълги, ненастроени струни на китара. Централен Меделин близо до края на „Кале“ 3 Сур и пресечката на „Карера“ 52. Стълбище, отбелязано с номер седемнайсет. Малък, мръсен асансьор, който Ел Местисо подмина. Той винаги избягваше асансьорите и се качваше по стълбите решително, защото тогава контролираше нещата и никоя машина нямаше да реши дали да заседне някъде. Пийт Хофман го последва и преброи стъпалата — осемнайсет между всеки етаж, седемдесет и две до четвъртия етаж и вратата с името Родригес, гравирана на позлатена плочка.
	Звънецът беше малък, кръгъл, черен бутон, който не работеше. Ел Местисо, който стоеше пред Хофман, почука. Няколко пъти. Докато чуха стъпки. Не бяха леки и пъргави, а по-скоро тътрене на крака. Някой уморен или вероятно болен или стар. Последното. Мъж с дълга, оредяла, сребристосива коса колебливо открехна вратата и надникна през тясната пролука. На усукана лента на голите му гърди бяха окачени очила със залепени с тиксо рамки. Пийт Хофман предположи, че човекът е на седемдесет и пет години. Същата възраст, на която щеше да бъде сега баща му, ако беше жив. Мъжът заговори с неочаквано силен глас:
	— Какво искате?
	Ел Местисо хвана вратата, дръпна я и я отвори широко. Човекът излезе заедно с нея на площадката на стълбището.
	— Търсим Прес Родригес.
	— Той не живее тук. Аз живея тук. Сам.
	— Кой си ти, по дяволите?
	— Луис Родригес.
	— Щом той не живее тук… тогава защо данъчните власти не са съгласни?
	— Защо мислиш, че е моя работа да следя какво казват данъчните власти?
	Възрастният мъж се опита да затвори вратата с дългите си, кльощави ръце, но Ел Местисо я държеше здраво и пристъпи крачка по-близо.
	— Родригес. Пише го на шибаната ви пощенска кутия. Твоя работа е да следиш, защото проклетият ти син носи твоето име!
	— Виж какво, дори да имам син, не е твоя работа как съм го кръстил, по дяволите.
	Пийт Хофман не се усмихна. Старецът вършеше работата си. Като родител. Защитаваше сина си. Всеки родител би го направил, на колкото и години да беше детето му.
	— Ясно ли ти е, индианско копеле?
	— Ето как стоят нещата. Този син, когото си кръстил и за когото мислиш, че аз трябва да забравя, сега е предупреден чрез теб, че има точно три дни да плати дълговете си. И това, папи, е единственото му предупреждение.
	Луис Родригес също пристъпи крачка напред и застана съвсем близо до Ел Местисо. Крехък и отдавна пенсиониран, но със същата борбеност, която вероятно беше имал, когато е бил млад и силен.
	— Стоиш на прага ми и заплашваш семейството ми?
	— Да.
	Луис Родригес нямаше къде да пристъпи по-близо и се втренчи в Ел Местисо. Воднистите му очи някога сигурно са били ясни и проницателни.
	— Ако нараниш семейството ми, индианско копеле, ще избия твоето.
	Хофман се усмихна вътрешно. Мила картинка.
	И реална. Някъде в този съскащ, сипещ заплахи, неотстъпчив старец той видя един друг баща, който му липсваше.
	— Три дни. Съзнаваш ли, старче, докато стоиш пред мен и ме обиждаш, какви са последиците, ако не платиш дълга си на ПРК? Можеш да си сигурен, че синът ти знае. Затова не е тук. Затова си е плюл на петите и е оставил баща си да се справя с последиците.
	Ел Местисо пусна вратата, обърна се и тръгна надолу по стълбите. След това спря на третото стъпало и отново се обърна.
	— Луис?
	— Да?
	— Не трябваше да ме заплашваш.


	Върнаха се в колата и се отправиха по „Карера“ 52 към централната част на Меделин. Ел Местисо седеше зад волана и шофираше, сякаш не се беше случило нищо, въпреки че бяха заплашили живота му. Това беше част от ежедневието му и рядко оставяше следи.
	— Дребен пласьор. Следващия път, когато минем оттук, ако синът все още ни е длъжник, може да убием единия от тях. Няма да е трудно. Никой няма да го жали. Но въпросът с бившите му босове от картела усложнява нещата, Петер. Съзнаваш това, нали? В този район има конкурентни групировки. Ако се наложи да осъществим този план, не трябва да ни видят, че сме замесени, защото ще предизвикаме война. Последния път, когато го направихме, победихме, но ни струваше трийсет и шест наемници. Този път ще намеря друг начин.
	Пийт Хофман седеше до него на предната седалка и гледаше безличните, еднообразни къщи, във всяка от които можеше да има по един Луис Родригес. Знаеше какво означава друг начин и го ненавиждаше. Единственият път, когато беше говорил открито какво мисли за света на Ел Местисо и спорът се беше доближил до повишаване на тон и вдигнати юмруци, единственият път, когато беше изложил на риск мисията си под прикритие, беше, когато вече не издържаше да преглъща и да изплюва този живот.
	„Театро Метрополитано“. Бяха пристигнали. Ел Местисо обикновено спираше тук, пред главния вход, когато имаха работа в Меделин — и където пътищата им се разделяха. Ето защо остатъкът от пътуването на работодателя на Пийт Хофман беше неясен. След две посещения — Хофман настояваше, че отговаря за охраната и не трябва да се отделя от него, — Ел Местисо му каза, че ще бъде на „Карера“ 7 в болница, наречена „Клиника Меделин“. Само това, нищо повече. И винаги се срещаха отново пред театъра точно след два часа. Като телохранител Пийт знаеше къде е Ел Местисо, но не и какво прави, и защо. Никога не получаваше отговори и накрая престана да пита.
	Два часа. Всеки път.
	И Пийт Хофман беше открил идеален начин да ги оползотворява.
	Тогава той обикновено се срещаше с Лусия Мендес. Срещите бяха единствената му истинска мисия.


	Местата им за срещи винаги имаха най-малко два входа и два изхода на две различни улици. Двамата идваха по различно време. Срещите се състояха в безлюдни апартаменти, които се ремонтираха, и всички мебели бяха покрити с найлони. Сядаха до масата в нечия кухня и пиеха нечие кафе. Нямаше значение дали се срещат в Меделин, Кали или Богота. Същите принципи бяха в сила и за срещите му с Ерик Вилсон, вербовчика му в Стокхолм.
	Скеле на стълбището. Боя, четки, сандъчета с инструменти и мъже с еднакви шапки и работни комбинезони. Пийт Хофман кимна и тръгна покрай тях по стълби, оградени с найлони. Той погледна през прозореца на терасата на първия етаж и разбра, че тя е дошла от онази посока, прекосила е вътрешния двор, влязла е през задното стълбище, качила се е до тавана, който свързваше тази сграда със съседната, и отново е слязла по стълбите.
	Третият етаж. На вратата имаше табелка с името ОРТЕГА. Хофман натисна звънеца и се заслуша в бръмченето на бормашина, която работеше някъде в сградата. Позвъни още веднъж. И съзря сянката на човек, който надникна през шпионката.
	Тя отвори вратата. Имаше черна, къдрава коса и очи, които притежаваха онази сериозност, която той търсеше в хората, преди да им се довери.
	— Влизай. Вътре е същата бъркотия, както обикновено.
	Лусия Мендес, специален агент, който отговаряше за двете бюра на Агенцията за борба с наркотиците в Колумбия. Късно снощи Ел Местисо беше уведомил Хофман, че ще ходят в Меделин да събират дългове и на посещение в болница, и Хофман на свой ред се беше свързал с нея, както се бяха уговорили, и Лусия тръгна от Картахена. Не можеше да й каже точно кога ще се срещнат, защото Ел Местисо винаги премълчаваше кога и как, докато не потеглеха на път, затова тя сигурно беше тук от няколко часа. Същото беше на всяка от двайсет и осемте им срещи през последните две години и половина.
	Те тръгнаха по прашния коридор и отидоха в кухнята. Лусия махна найлоните от масата и столовете, а Хофман разопакова шкафчетата, намери бурканче нес кафе и свали найлона от печката. Наля вода в тенджерка и запали котлона. Пламъкът проблесна в синьо и червено. Също като в Стокхолм. Тогава Ерик беше смъкнал найлона и бе направил кафето.
	— Лусия.
	— Паула.
	Ерик Вилсон им беше дал кодовото име на Пийт в Швеция и Агенцията за борба с наркотиците беше решила да продължи да го използва. Ето защо Хофман беше Паула в тази стая и Ел Суеко за Ел Местисо и бунтовниците. Петер Харалдсон за съседите си в Кали. Пийт Хофман — вътре в себе си. Лъжи, истина. Беше трудно да определи къде е границата, дори да каже дали изобщо има граница.
	Лусия сложи две порцеланови чаши пред тях на масата и се усмихна.
	— Как вървят нещата?
	— Днес е поредният обикновен ден.
	Той я харесваше. Две години и половина служба и никакъв контакт с Швеция и Ерик Вилсон, нито със Съединените щати и Сю Мастърсън, която го завербува, затова по принцип Лусия Мендес беше единственият му колега. Довереник. Сигурност. Тя не беше като Ерик, който бе имал на разположение девет години, докато работеха заедно, но беше на път да стане като него.
	— Ами Зофия?
	— Добре е, както обикновено.
	Лусия беше обучена също като Ерик, в база, наречена ФЛЕТС*, която се намираше в Глинко, Джорджия, тренировъчен център за федералните правоприлагащи агенции. И това си личеше. Също като Ерик, тя се стараеше да създаде емоционална връзка с Пийт, да се сближи с него и да го убеди да рискува живота си за нея всеки ден само за късче информация. Хофман не съзнаваше това, когато работеше с Ерик. Тогава беше млад, наивен и благодарен, че го приемат с отворени обятия, след като е лежал в затвора. Сега го разбираше. Манипулацията следваше същата схема. Това обаче не го притесняваше. Този път той се нуждаеше от нещо — работа, за да оцелее.
	[* FLETC (англ.) — Federal Law Enforcement Training Center — Б.пр.]
	— А как са Расмус и Хюго?
	— Добре.
	Лусия беше помогнала на Зофия да си намери работа като учителка по английски език в Кали. Тя беше уредила охрана на момчетата, когато Хофман се страхуваше от отмъщение. Уреди охрана за цялото семейство, когато той ги изложи на опасност. Веднъж едва не ги застреляха в колата му. Всичките седяха вътре в един момент, а скоро след това автомобилът приличаше на решето. Мисълта беше детинска, но точно това му хрумна, когато от дясното му рамо потече кръв и стъклата, вратите и покривът бяха осеяни с черни дупки. И когато човек на име Ел Суеко беше издирван от полицията за опит за убийство и изнудване, и подкупите не бяха достатъчни, Лусия направи така, че обвиненията бяха оттеглени.
	Водата завря и той напълни чашите догоре.
	— Не знам какъв е вкусът му, но сигурно е по-хубаво от кафето на нашите общи приятели, което е примесено с друг, много по-силен прах.
	Двамата изпиха кафето си до половината. И моментът настъпи.
	— Ето.
	Хофман извади от вътрешния си джоб джипиес приемника и го сложи на масата пред нея. Лусия прочете цифрите на екрана.
	_57.308326, 15.1241899_
	След това записа координатите на мястото, където беше ходил Хофман — закодирани координати на географска ширина и дължина — на бял лист в тефтерчето си. Те щяха да й дадат местоположението на контролирана от ПРК кухня за кокаин в джунглата на Амазонка, когато тя въведеше цифрите в конвертора в офиса си в Богота.
	— Лусия, не по-рано от осем седмици, нали?
	— Споразумяхме се за четири седмици. Тогава ще нанесем удара.
	— Последния път изчакахте точно четири седмици. Този път трябва да изчакате най-малко осем.
	— След осем седмици кухнята, фабриката за наркотици няма да съществува.
	— Тази косина е централна за операцията в онзи регион. Много е отдалечена и пълна с дрога и препарати, затова бъди сигурна, че ще остане.
	— Сигурен ли си?
	— Не, но това е риск, който трябва да поемем, за да избегнем всяко подобие на… схема, свързана с посещенията ми.
	Инкубационен период. Който трябваше да варира. За да намали до минимум риска информацията на Пийт Хофман, която осигуряваше цялата основа за удара на американските власти, да бъде свързана с някой си Петер Харалдсон, на когото ПРК плащаше да охранява същата онази кухня за кокаин.
	— Знаеш мястото и времето, но трябва и да те предупредя.
	Тя го погледна, очаквайки го да обясни.
	— Тази косина, Лусия… не е като другите. По-голяма е, най-голямата, в която съм бил. Има съвсем друго ниво на защита — по-тежки оръжия, опитни войници, онези, които аз им помогнах да обучат. Трябва да бъдете подготвени, повече хора, повече оръжия. Иначе вашите трупове ще останат да лежат в джунглата.
	След това двамата отново покриха с найлоните шкафчетата, масата и столовете, измиха двете порцеланови чаши и смениха табелката на вратата от ОРТЕГА на СИЛВА, сякаш никога не са били тук.
	Хофман трябваше да излезе пръв и да мине през северния изход, през който беше дошла Лусия. Той я прегърна за довиждане. Винаги се разделяха така. Имаха чувството, че е някак нередно и странно изведнъж да си подадат ръка. Хофман стигна до вратата и прекоси площадката до половината, когато Лусия го настигна и хвана ръката му.
	— Телефонът?
	— Да?
	Другият вътрешен джоб. Той го извади, а тя измъкна друг от вътрешния джоб на сакото си. Същата система, както когато работеше в Швеция. Този телефон получаваше обаждания само от един номер и изпращаше обаждания само до един номер. Два телефона с предплатени в брой карти, без абонамент, които се обаждаха само един на друг, двама анонимни потребители, които никога не можеха да бъдат проследени.
	— Измина един месец. Време е да го сменим.
	Лусия беше оставила хартиен плик върху покритата с найлон лавица за шапки в коридора и сега го взе и извади нов телефон.
	— Ако може да ми дадеш стария.
	Той го направи и взе новия телефон. С един-единствен предварително програмиран номер.
	— Отсега-нататък използвай този. И ще се видим на четвърти, ако се срещнем в Богота, или на втори, ако е в Меделин, или на първи, ако е в Картахена.
	Пийт Хофман мина покрай повече строителни работници, отколкото на идване. Те сглобяваха метално скеле, което блокираше големи части от пространството, и когато излезе през външната врата, дрехите му бяха покрити с прах и частици боя.


	Председателят и говорител на Камарата на представителите Тимъти Д. Краус стоеше в ъгъла на двора на казармата, отпуснал тежестта си на десния крак. Левият хълбок винаги го заболяваше, когато стоеше прав твърде дълго време, и той се опасяваше, че някой може да забележи. Не знаеше защо. В края на краищата, той беше човек на средна възраст и животът лека-полека го омаломощаваше. Може би от суета. Или пък се страхуваше да не разкрие слабост — политик, който не излъчва сила, не получава гласоподаватели, гласове и мисии. Ето защо непрекъснато беше в движение, ставаше и сядаше на стола си до масата за конференции по време на дълги съвещания и предпочиташе да се разхожда по време на интервюта, а ако нямаше избор, като например на катедрата, Краус беше намерил решение — запаметяваше онова, което щеше да каже и после се подпираше на лакът там, където другите държаха книжата си, и болката отминаваше и никой не забелязваше.
	Заръмя лек дъжд — част от вечния цикъл, пренасящ вода, така както той се движеше — нагоре, надолу и наоколо. Капките бяха толкова крехки, че сухият чакъл продължи да вдига пара като дим, докато взводът от двайсет войници маршируваше пред него.
	— Леви, десни, леви — повтаряше монотонно капитанът по мегафона. — Леви, десни…
	Черни ботуши и ръце в униформи, чиито жестове и движения бяха преувеличен театър. Защото беше именно това. Спектакъл, представление, защото само на няколко крачки ги гледаше духовният им баща, „Краус Форс“. Строева подготовка, която се повтаряше. Краус се обърна и погледна елегантния офицерски клуб на последния етаж на сградата, откъдето преди малко беше дошъл. Обикновено настояваха да го поканят там горе, от другата страна на красивия панорамен прозорец. Той трябваше да се смае от неподкупните, убеден, че парите, за които работи толкова усилено, имат значение, оказват въздействие, изграждат нещо ново. Но червеният килим и сребърните прибори в офицерския клуб не му харесваха. Предпочиташе да стои сам без полковника, когото беше назначил, да поглежда над рамото му, всъщност без никой от другите офицери и без Робъртс да оглежда района, загрижен за безопасността му.
	Краус си пое дълбоко дъх и се почувства почти спокоен. Тук. Не къде да е, а точно тук. В ъгъла на вътрешния двор, заобиколен от осем подобни на бункери сгради, където живееха сто и петдесетте войници, които съставляваха „Кемп Джъстис“*. Направо смешно име. Но колумбийските политици, които бяха направили възможно това, бяха толкова горди, когато го кръстиха с това име, че Краус не повдигна въпрос, и днес, няколко години по-късно, беше почти свикнал с него.
	[* Justice (англ.) — справедливост — Б.пр.]
	Тишина и спокойствие.
	Въпреки факта, че войниците от Боен взвод 1 — полицейска дейност и разузнаване, — сега маршируваха един до друг и крещяха командите: На-дяс-но и Стой, които той мразеше. Краус се втренчи в праха, който се въртеше на талази около тях като димна завеса, и се замисли за други неща — убийство, предавано на живо чрез сателит, последвано от масов разстрел; трупове, заровени от екип чистачи за няколко песо повече. Той обикновено спореше, че зло не съществува и че е измислено, за да обяснява поведение, което не можем да разберем. Но когато животът е сведен до пари и на хора се плаща да заравят други хора, Краус осъзна, че може би греши и злото наистина съществува. Тези образи на злото го измъчваха цяла вечер, през нощта и сутринта и можеха да бъдат заменени само с добри. На хора, които не можеха да бъдат купени. Това беше четвъртото му пътуване дотук и едва сега той разбра, че чувствата няма да допуснат разума и ясната мисъл, докато силните не бъдат неутрализирани. И там, в ъгъла на двора на казармата, образите отново се промениха, изместени от контрастни образи — сцената пред него и съпротивата, която загатваше това, да се захване със света на дрогата и да го унищожи. Онези копелета никога нямаше да победят и дори да го направеха, щяха да загубят толкова много, че победата щеше да бъде безсмислена.
	Неподкупни.
	Такива бяха онези, които маршируваха. Наети след дълъг процес на подбор от различни професии — полицаи, войници, паравоенни, митничари, надзиратели в затвори и по някой психолог, учител или политолог. Най-важното им качество, освен уменията в битка беше, че не се продават.
	Беше започнало преди няколко часа, веднага щом кацнаха на международното летище в Елдорадо. Образите на новоизкопаните гробове започнаха да избледняват, когато самолетът кацна на пистата. Имаше полза Краус да идва тук и да посещава полка, който беше настанен на една от няколкото останали зелени площи в центъра на Богота — триъгълник, ограден от „Карера“ 60 на югоизток, „Кале“ 53 на североизток и „Кале“ 25 на запад. Той знаеше, че скоро ще види изгорени плантации с кока или взривени складове с химични вещества, или превзети, внимателно наблюдавани бази за съхранение, пълни с няколко тона кокаин, опакован и готов да бъде пренесен тайно на другия ден. Образи, които изместиха мръсната, отвратителна грозотия и му дадоха онова спокойствие, което изпитваше само когато се замислеше за Лиз като малка, в онези отдавна отминали дни, когато той все още мислеше, че тя ще умре след родителите си, така както би трябвало да бъде.
	— Леви, десни, леви, десни!
	Двор, пълен с неподкупни хора. Краус измина дълго и криволичещо пътуване дотук от деня, в който реши да намери начин да оцелее, докато Лиз бавно гаснеше. Когато се нуждаеше от нещо солидно, за което да се вкопчи, за да не се разпадне. Контраст. Патерица. И потребността му се засили, когато осъзна, че колкото и силно да крещи, никога няма да я убеди да престане да се самоубива. Осъзна, че има достъп до средство, какъвто нямат другите родители, които се борят с пристрастяването на децата си. Власт. Имаше възможността да се среща с експерти, много умни хора, и да се обгражда с тях. Имаше властта да промени нещата. Въпреки че отначало политическите му съперници се опитаха да използват Лиз срещу него. Политика. Хвърляй лайна и се опитвай да избегнеш да те ударят. Но после всичко се обърна. Той направи точно обратното на онова, което очакваха те — излезе с публично изявление, не отрече, не скри и не пренебрегна нищо. Разкри всичко за една дъщеря, която не иска да живее. За „Проекта Краус“, който беше в началните си етапи. И по ирония на съдбата личният му ад се превърна в професионална придобивка — достоверността и страстта му изобщо не бяха поставени под съмнение — и войната на Америка срещу дрогата се превърна във война срещу дрогата на председателя и говорител на Камарата на представителите.
	— На-дяс-но… Кръгом!
	Стаята „Краус“ в Агенцията за геокосмическо разузнаване. Там започна всичко. Шпионски сателити, разпръснати из целия свят, за да следят производството, доставките и поведението на хората, които печелят от наркотици. Но парадоксално, чувството само да наблюдава, без да може да участва или да се намеси, се засили. Колкото по-ясни и по-детайлни ставаха сателитните изображения, толкова по-очевидно ставаше, че не бяха нищо повече от зрители. Тъй като почти цялото производство на дрога се извършваше в изключително корумпирани страни, участниците в проекта можеха да вдигат врява, колкото искат, и пак не се случваше нищо. Разузнавателните данни, събрани в стаята „Краус“, нямаха никакво въздействие извън вратите й. И после, след няколко години неефективно сателитно разузнаване, се родиха „Краус Форс“ — честни полицейски въоръжени сили, които щяха да бъдат обучавани и разполагани близо до пазари, където културата на подкупи защитаваше наркобароните. И щяха да започнат с най-големия, Колумбия.
	— Рота… стой!
	Бяха сключили споразумение с колумбийското правителство и сто петдесет и пет кандидати бяха закарани в Съединените щати за обучение в авангардни полицейски методи за борба с наркотиците, всичко на разноски на американското правителство. Задачата им беше да унищожават средствата за производство и да предотвратяват доставките. На бъдещите членове на „Краус Форс“ дадоха много високи заплати, за да не се поддадат на корупция — десет пъти по-големи от заплатата на колумбийски полицай. И тъй като нещата вървяха добре тук, упражниха натиск и върху други страни, където се произвеждаха наркотици, да създадат подобни формирования.
	— Свободно!
	Войниците изтупаха праха от униформите си, оправиха снаряжението си и се върнаха там, където бяха преди това.
	Контрастиращи образи.
	Краус се помъчи да ги прогони, но те упорстваха.
	Всичко това не беше достатъчно.
	Той беше гледал тези учения няколко пъти — едни и същи движения срещу въображаеми врагове — тук и в Съединените щати, илюзия, предназначена да убеждава. Но не беше достатъчно. Нощем онези адски образи се завръщаха, нападаха го в леглото и… Краус погледна нагоре към панорамния прозорец. Те все още стояха там — полковник Виктор Наваро и подчинените му офицери. Краус забърза към малко по-тясната и по-висока сграда в центъра на базата, където се намираше офицерският щаб. Стъпките му отекваха, докато той се качваше по малко по-широкото стълбище, подпирайки се по дървените перила, които гъделичкаха дланта му. Хукна по червения килим към офицерския клуб, заобиколи количка за сервиране с красиви, ръчно изрисувани стъклени чаши и тежки бутилки, мина покрай редица офицери и спря едва когато стигна до прозореца и до гърба на командира на полка, който беше приковал поглед във вътрешния двор, току-що напуснат от Краус.
	— Наваро?
	Полковникът се обърна изненадано към задъхания председател на Камарата на представителите.
	— Сър?
	— Онова там долу на двора е чудесно, ако харесвате такива неща. Аз обаче искам резултати. И не желая да гледам повече строева подготовка.
	Боеви взвод 1 беше изпълнил театралната си постановка, беше останал съвсем тънък облак прах и от тук всичко се виждаше ясно.
	— Резултатите от всичките тези учения, тренировки и подготовка. Последният удар — това искам да видя! Последиците от маршируването!
	— Не е препоръчително, сър.
	— Аз решавам кое е препоръчително.
	— Това е вражеска територия, сър. Абсолютно невъзможно е да се гарантира вашата сигурност, ако ви заведем там. Говорим за джунглата. Светът на терористите бунтовници. И те я познават много по-добре от нас. Не мога да препоръчам председателят и говорител на Камарата на представителите да отиде там.
	След представлението дойде обядът. Войниците обикаляха из двора, насочваха се към столовата, смееха се и пушеха. Въображаемият им враг със сигурност щеше да кротува, докато всички се нахранеха.
	— Последният удар.
	— Да, сър…
	Краус не повиши тон — това рядко имаше същото въздействие, — а пристъпи по-близо и погледна в очите на полковника.
	— Какъв беше?
	— Косина. Кухня за кокаин.
	— Къде?
	— В края на Националния парк „Серания де ла Макарена“, близо до мястото, където река Гуавиаре става река Гуаяберо. Не точно джунглата на Амазонка, но все пак е доста отдалечено, район, където джунглата се среща със саваната.
	— Разстояние?
	— Двеста и осемдесет километра южно от Богота.
	— За колко време се отива дотам?
	— Четири-пет часа. С кола.
	— Добре. Закарай ме там.
	Дотогава Робъртс стоеше както обикновено до Краус, но без да го прекъсва. Сега обаче го прекъсна. Пристъпи две крачки към него, закри с ръка устата си и прошепна в ухото му:
	— Шефе, ела с мен за момент. Искам да говоря с теб.
	— Знам какво ще кажеш. Същото, което каза вчера, след като гледах как закопават хора в масов гроб. И на другия гроб. Научих едно нещо за гробовете — онези, които са положени там, никога няма да се завърнат при семействата си. Онези, които видяхме вчера, Робъртс, на компютърните екрани… заровени заради наркотици… Всеки от тях има някого, на когото ще липсва. И аз не мога вече само да гледам това на екран.
	— Шефе, и все пак настоявам. Може ли да дойдеш с мен? — Робъртс кимна към ъгъла на грандиозната зала, зад бюрото на Наваро, пред стена, на която бяха окачени два кръстосани щика. — Шефе… вчера. Да, говорихме за това. И аз ти обясних, че нямам време да събера охранителния екип, от който се нуждая. И ти ми обеща, че при тези условия ще стоиш в района на казармата. За толкова малко време няма да можем дори да осигурим самолетите за необходимото радиозаглушаване. Джунглата има уши, шефе, и онези, които слушат, докладват каквото чуят.
	— Освен това си спомням, че щом стоят така нещата, трябва да ги приемем. Един час, Робъртс. И след това заминаваме. Писна ми от учения и униформени, които маршируват в унисон. Искам да видя с очите си тази битка срещу смъртта.
	Робъртс стоеше срещу един много властен човек, който му беше и шеф, и обикновено приключваше дотук с доводите си. Той беше разбрал тежестта на скръбта и вината на Краус. Но не и сега. Имаше лошо предчувствие. Трябваше да го вразуми.
	— Тим, по дяволите!
	Робъртс никога не се обръщаше към председателя на Камарата на представителите с малкото му име. И определено никога не го ругаеше. Сега обаче отново зашепна, обърнат с гръб към Наваро.
	— Чуй ме. Това е същият район, където наскоро откриха масов гроб с две хиляди неидентифицирани трупа. А миналата седмица в Мета, името на този район, имаше двайсет и осем жертви във войната срещу дрогата. И това е само онова, което знаем — петнайсет обезглавени на улица в Ла Макарена, осем надупчени с куршуми в такси и петима пребити в кола.
	Робъртс сграбчи работодателя си и го дръпна за бронежилетката, която го беше накарал да облече въпреки протестите му.
	— Дадох ти това, преди да слезем от самолета. Беше достатъчна за летището, за пътуването дотук и между стените на казармата. Но може да облечеш още десет и няма да има никакво значение. Там е…
	Робъртс отново дръпна бронежилетката, малко по-силно, както и ризата на Краус.
	— Този боклук е измишльотина, която ти дава фалшиво чувство за сигурност. Боже мой, Тим, по-добре я свали веднага, ако не разбираш това! Онова, което си решил… правиш го за себе си! Ако отидем там, ти ще рискуваш не само твоя живот, но и живота на други хора!
	Краус го погледна. Много добре съзнаваше, че този човек, който беше готов да пожертва живота си за него, му мисли доброто. И все пак телохранителят му говореше полуистини. Не споменаваше факта, че същата онази седмица „Краус Форс“ бяха заловили Андрес Хулио Рамос, върховния водач на наркокартела „Сетас“ в друга част на Колумбия. Затова беше създаден „Моделът Краус“ — да залавя и да премахва най-големите паразити. И сега Рамос беше обвинен в убийства, изтезания и пране на пари. Хващаха ги. Един по един. Но всеки път, когато арестуваха някого, се появяваха други групировки, готови да се бият, за да запълнят образувалия се вакуум. Затова трябваше да го правят отново и отново. Докато не останеше кой да се бие.
	— Робъртс?
	— Да?
	— Да, шефе.
	— Да… шефе?
	— Не се знае на какво ще попаднем там. И работата ти е да ме пазиш от него. Затова ти се плаща. Предполагам, че смяташ да си вършиш работата.
	— Аз…
	— И повече не ме наричай Тим.
	Отвън пред панорамния прозорец се разнесе грохот, който заглуши разговора. В двора бяха пристигнали четири танка за следващото представление. Кристалните чаши и порцелановите чинии изтракаха.
	Краус изчака да утихне шумът и после извика:
	— Виктор?
	Виктор Наваро се обърна.
	— Сър?
	— Един час.
	Полковникът, командир на този полк, имаше самоуверена и властна походка, която вероятно се дължеше на вървенето по чакъла в двора на казармата.
	— Един час… до какво, сър?
	— Заминаваме. От тук.


	Франк Робъртс стискаше здраво дървената дръжка на мачетето, докато го използваше да разсича лианите и гъстите, преплетени клони пред него като растителна завеса. Искаше да има ясна видимост, докато работеше. И без това го ограничаваше досадната влага, която проникваше по гърба му и се събираше в локвичка под кобура под мишницата му. Той беше оставил сакото си на предната седалка, но това нямаше значение. Потискащата горещина, жужащите насекоми и пълната глупост, че стои тук, изложен на всевъзможни опасности, пропълзяха във всеки квадратен сантиметър на мозъка му и го затрудняваха да разсъждава ясно.
	Изоставен бунтовнически лагер, разположен някъде в района на Националния парк „Серания де ла Макарена“, заобиколен от джунгла.
	Вървяха сред боклуци, сякаш се намираха в покрайнините на катун — разрязани автомобилни гуми, ръждясали туби за бензин, празни опаковки от храна, кутии от бира, парчета от дрехи, висящи на клоните на големи дървета, и онази проклета кал, която се спотайваше в тревата и в която обувките се хлъзгаха и затъваха.
	Място, където вече не живееше никой, изоставено от човечеството.
	Робъртс се огледа наоколо.
	Военните бяха образували кръг с радиус шейсет метра около кухнята за кокаин — като предпазната кожа на човешко тяло — с четири камиона, една бронирана кола и петнайсет колумбийски войници. Това беше всичко, което Робъртс успя да събере за толкова малко време. Вътре имаше по-малък кръг с радиус двайсет и пет метра, като ребра на гръден кош — четиринайсет колумбийски полицаи от специалните части. И третият и най-вътрешен кръг, извит около центъра — Краус и полковник Наваро в самата кухня, и дванайсет американски агенти от Службата за охрана на дипломати, подготвени за ръкопашен бой.
	Намираха се на един час път от Ла Макарена, най-близкия сравнително голям град.
	На повече от два часа от най-близкия голям град. И много далеч от други войници или полицаи и от допълнителна защита или подкрепления.
	Високите треви бяха стъпкани в калта. Лек ветрец повя за момент по челото и бузите му. Робъртс премина през трите кръга на защита, стигна до кухнята в средата и зае позиция между пейките, пластмасовите варели, стъклените контейнери и поцинкованите ламарини, точно зад Краус, който стоеше и слушаше Наваро.
	— Това е последният удар, сър, както поискахте. Преди три седмици. Използвахме компетентността и уменията на всичките три взвода. Боен взвод 1 — колумбийски полицаи, специално обучени да извършват такива удари в границите на закона, включително арести, принудително задържане и разследвания. Те започнаха да разузнават мишената въз основа на данни от информатор на Агенцията за борба с наркотиците. Една седмица преди удара. Шестата кухня за кокаин, която сме превзели въз основа на данните от същия информатор! Според докладите той е внедрен дълбоко в ПРК, във вътрешния кръг.
	Папагали с ярка окраска излетяха уплашено в далечината, издавайки крясъци, рояк в червено, жълто и зелено на фона на ясното синьо небе. Единият капитан пристъпи напред и прошепна в ухото на Краус: „Голяма котка“.
	— Боен взвод 2 — бойци като всички останали, но специално обучени в комуникациите. Те са настанени в базовата станция за обработване на информация и свръзка със сателитни изображения. А Боен взвод 7, въздушните сили, обучени за разполагане с хеликоптер и малък самолет, извършиха полети и документираха обекта с обикновени и инфрачервени камери.
	Краус обиколи постройката, почука с ръка по металния таван и подритна прахоляка на пода. Не беше кой знае какво. Но това беше източникът. Коренът. От тук започваше дългата верига. Каква шибана стогодишнина — производство, транспорт и продажба, направени възможни от корумпирани полицаи, военни, митничари и съдии, които защитаваха погрешната страна. Един билион долара годишно беше търговската цена на кокаина, когато заловяха някакви жалки пет процента от продукта, докато деветдесет и пет процента стигаха до потребителите. Цифри, които илюстрираха проблема и решението — образовай и давай повече пари от другата страна. Можеше да не унищожат всичко днес. Но утре. След едно поколение, може би две-три.
	— Сър, насам.
	Виктор Наваро сочеше криволичеща пътека. Те тръгнаха по нея. Краус се навеждаше под лиани и разцепени клони. Джунглата се отдръпваше около всяка кухина и образуваше зелени стени и покрив за вечния мрак. В края на пътеката те стигнаха до реката, красива и много широка. Краус предположи, че е най-малко стотина метра, но лесно можеше да е два пъти по-широка. На отсрещния бряг имаше високо плато, абсолютно сухо на палещото слънце, небе и още по-зелен покрив.
	— Боен взвод 4, морски пехотинци, обучени да действат с малки и големи лодки, в гмуркане и водене на подводни нападения, спиране и принуждаване на подводници да излязат на повърхността. Те се спуснаха във водата двайсет километра на север от тук с моторна гумена лодка с петима войници на борда и се отправиха надолу по течението.
	Полковник Наваро пристъпи една крачка и подритна няколко кръгли камъчета към водата. Чу се приглушено цамбурване и блестящата повърхност се надипли и помътня.
	— Слязоха на брега пет километра от тук, скриха лодката и изминаха остатъка от пътя по реката, напълно екипирани за битка. Преплуваха под вода последните петстотин метра и продължиха по речното корито дотук, където стоим сега. Стъпиха на брега и отрязаха най-очевидния път за бягство.
	Върнаха се по друга пътека и се бориха с големи движещи се квадрати от мравки и облаци от мухи и комари, които се виеха около главите им и им пречеха да виждат. Краус се спъна два пъти, докато прескачаше дебелите стволове на дървета, които бавно избеляваха на слънцето. Приближиха се към кухнята за кокаин откъм задната страна, криволичейки между дърветата. Заобиколиха бразилски орехи, високи петдесет метра. Краус не се сдържа, отиде до тях и прокара ръка по грамадните им стволове, а след това продължи, влезе в изоставената косина и отново се заслуша в тихия глас на полковника:
	— Целият район, навсякъде около нас, беше миниран. Знаехме това от информатора на Агенцията за борба с наркотиците. Затова започнахме акцията с Боен взвод 6. Те са обучени не само да взривяват мишени във въздуха. Те разработиха експлозиви, които излъчват толкова много топлина, че големи количества кокаин изгарят. Понякога става въпрос по-скоро за унищожаване, отколкото за събиране на веществени доказателства. Взводът откри и неутрализира всички мини. Все още се виждат кратерите. Вдигна се адски шум. И после, когато обезвредиха мините, атакуваха. Нападнахме ги. Всичките наемници от персонала бяха заловени или убити.
	Полковник Наваро посочи навън. Краус погледна към местата, където някога са били мините, и когато се обърна, му хрумна нещо. Двайсет куфара. Всичките направени от еднаква кафява кожа. Натрупани в ъгъла.
	— Мислиш ли, че…
	Наваро видя какво е привлякло вниманието му.
	— Че са пътували много ли?
	— Нещо такова.
	— В две от другите кухни за кокаин, които унищожихме, имаше подобни купчини. Куфари насред джунглата? Все още не знаем защо са тук. Не може да са за пренасяне на наркотици. Твърде малки са. Говорим за доставки, които тежат няколко тона. — Полковникът вдигна единия куфар и го отвори. Беше празен. — Пуснахме кучетата да ги подушат. Нищо. Никаква следа от кокаин.
	Няколко котлона, каквито могат да се намерят във всяка лагерна кухня, стояха до две големи тенджери, пълни с някакво лепкаво вещество, което преди три седмици е било на път да стане кокаин, когато вражеска атака беше прекъснала процеса. Сега беше покрито с мъртви насекоми, прах, пясък и мухъл. В чугунена тенджера вдясно клокочеше нещо като разбито масло. Краус изчака да се пукне поредното мехурче. Течността беше ферментирала. Така миришеше прекалено ферментирала бира или смес, която беше забравил в стаята си в общежитието, когато навремето тайно вареше алкохол в стара кофа от сух хляб, ябълки и вода.
	— Сър? Може ли да продължа?
	— Давай.
	— Изглеждахте…
	— Продължавай.
	Наваро посочи към изхода, накъдето се отправиха. Краус вървеше една крачка след полковника, а Робъртс го следваше по петите.
	— Всички в лагера бяха заловени или убити. Два взвода все още работят. Взвод 3, с кучетата, които са обучени да предупреждават и да намират трупове и експлозиви и могат да откриват кокаин и други вещества, използвани в производството. И взвод 5, химиците, които анализират всички съставки, използвани в производството на дрога. Благодарение на техните усилия успяваме да проследим кокаина из целия свят.
	Наваро нагази в калта към високите яркозелени треви и спря, когато стигна до тъмен правоъгълник сред тучната растителност. Изглеждаше горд, може би дори малко изпъчен.
	— Ето, тук изгорихме всичките гадости. Кокаин на всеки етап на обработване. Доста базуко и малко готов продукт. Всичко отиде в огъня. Близо един тон. Запазихме само няколко найлонови пликчета, мостри за нашите химици. А тук, ако ме последвате…
	И после Наваро изведнъж спря.
	Ослушваше се.
	Скоро ги чу и Краус.
	Мотор. Няколко. Коли? Може би камиони? Още не се виждаха, но явно се движеха по калната пътека, по която те бяха дошли. Краус беше сигурен в това. И после друг рев на мотор. От реката. Лодки.
	Напрежението беше осезаемо.
	— Сър… това не е хубаво.
	Полицаите от специалните части и войниците започнаха да крещят заповеди на испански. Краус разбра думите зареди и ракетохвъргачка. Видя, че полковник Наваро извади пистолета си от кобура на десния хълбок и изтича до единия камион. Усети, че Робъртс го хвана за раменете.
	— Някой ни е видял, шефе, издал ни е! Немислимото се случва. Бунтовниците нападат. И ти си тяхната мишена! — Дъхът на Робъртс беше горещ. — Пътят ни по вода е блокиран. Чуваш моторите на лодките. Пътят ни по суша е блокиран. Колите вече се чуват ясно. Трябва да се върнем в кухнята, шефе.
	Робъртс задърпа работодателя си назад към кухнята за кокаин и го блъсна на земята зад едната работна маса, мястото, което се виждаше най-малко отвън, и после седна пред него като жив щит.
	И тогава се разнесоха първите изстрели.
	След това още изстрели.
	По-силни.
	Стрелбата на автомати се смеси с експлозиите.
	Немислимото се случва.
	Краус се изви настрана зад едрото тяло на Робъртс и се опита да погледне навън.
	И видя, че всичко е побеляло. Като двора на казармата преди това. Обграждаше ги гъст, плътен дим, който се стелеше навсякъде.
	— Тръгни към изхода!
	Това обаче не беше учение, а реалност.
	— Веднага!
	Белият дим погълна всичко наоколо.
	Експлозиите и изстрелите заглъхнаха. Гласът на Робъртс беше слаб, въпреки че той крещеше.
	— Пълзи по земята! Може да е отровен газ!
	Телохранителят запълзя по земята, отправяйки се към вратата. Краус се помъчи да го последва, приковал очи в калните подметки на обувките му. Председателят на Камарата на представителите притисна светлия си костюм в калта и се наведе. Всяко поемане на дъх вкарваше все повече дим в гърлото му и белите му дробове. Той се закашля и накрая повърна. Не можеше да продължи. Кашлицата проникна по-дълбоко, повръщането изсмука духа му и димът беше толкова гъст, че не виждаше нищо. Съзря само ярък червен лазерен лъч, който нетърпеливо търсеше пред него. Намери очертанията на главата на Робъртс, която се пръсна.


	Тишина.
	Настъпи абсолютна тишина.
	В бялата димна завеса го заобиколиха тъмни сенки, които се движеха и търсеха.
	Него.


	Непознати, нервни ръце с ръкавици безшумно сграбчиха раменете му и го издърпаха напред. Стената от дим се превърна в танцуваща мъгла, реещо се було, което лека-полека се разсея. Млади хора с противогази и камуфлажни униформи влачеха мъртвите през високите треви, сякаш ловуваха и събираха плячката на една купчина. Те го бутнаха и го задържаха, за да види кой лежи пред него на земята. Полковник Наваро. По корем. В средата на черния триъгълник, където бяха изгорили наркотиците. Наваро така и не беше успял да стигне до безопасния камион. След малко Краус видя и останалото. Земята под Наваро, която се виждаше ясно през голямата дупка между раменете на полковника.
	И абсолютната тишина, когато някой изви ръцете му и му сложи „свински опашки“, които се врязаха дълбоко в кожата на китките му, а някой друг завърза с черна превръзка очите му и я стегна.


	Камион с платформа. Краус разбра поне това. Почувства го. Седеше с гръб, опрян в издигнатия край на платформата и на всеки неочакван завой, дупка и удряне на спирачки се блъскаше и изпитваше нова болка.
	Все още не виждаше и не чуваше.
	Беше тъмно и тихо.
	Превръзката на очите беше последвана от тапи за уши, които заглушиха звуците.
	И все пак разбираше, можеше да тълкува. Той беше чакал, завързан в тревата, и долови натрапчивата воня на бензин, когато те запалиха превозните средства, и почувства вибрацията на силните експлозии на четирите камиона и единия танк, които стояха във външния пръстен на охраната му, и двата големи автомобила и шестте мотоциклета, с които пътуваха агентите от Службата за охрана на дипломати, и колата, с която бяха дошли той и Наваро, която беше модифицирана и бронирана и приличаше по-скоро на малък танк.
	Нападателите, по всяка вероятност бунтовници, знаеха точно кога едно превозно средство, подсилено да издържи на бомби и мини, ще стане безполезно, защото човекът, когото е трябвало да защитава, е слязъл от него и се е изложил на опасност.
	Не се знае на какво ще попаднем там.
	Винаги си мислеше това. Така беше решил да гледа на живота. Така отговаряше всеки път, когато някой от охраната му обясняваше, че ежедневният му живот трябва да бъде ограничен още повече.
	Сега разбра.
	Ръбът на платформата се разтресе и се удари в гърба му. Неравният път беше пълен с дупки и хлъзгав. Краус нямаше представа къде се намира, освен че е в джунглата, в ужасяващата горещина и влага. Освен това беше сигурен, че седи така от няколко часа, въпреки болката в опашната кост и лявото рамо, която го затрудняваше да мисли и да следи времето.
	Нападателите, убийци и похитители, бяха оставили четирийсет трупа на купчина. Бяха запалили превозните средства и после… бяха заснели всичко. Камара, пеликула, телевизион. Камера, филм, телевизия. Това беше последното, което му позволиха да чуе, преди да го изолират от външния свят. Снимаха? Защо? Бяха ли заснели всичко? Атаката? Взривеното лице?
	Рязък завой. Главата му се удари в кабината. Следващия път — лакътят. В тялото му се разпространи противен, смразяващ кръвта шок, какъвто не беше изпитвал отдавна.
	Не беше сам. Съвсем не. Усещаше ги как дишат. Около него имаше няколко човека. И бяха въоръжени. Оръжието на човека най-близо до него удряше хълбока и бедрото му и Краус се запита дали не е нарочно, за да го предупреди да не опитва нищо.
	Те бяха отнели живота на другите. Но не и неговия. Бяха го оставили жив.
	Защо бяха пощадили него, но не и Робъртс?
	Без глава. Това видя Краус. Черепът на телохранителя му се взриви и тялото му се свлече на земята.
	Ти беше прав. Аз съм виновен.
	— Сеньор?
	Женски глас, троснат и носов. Тя го ритна в гърдите с носа на ботуша си и издърпа едната тапа от ухото му.
	— Мучас орас.
	Гръмогласен, пронизителен смях. Няколко от тях, едновременно. Краус трябваше да го чуе. След това жената отново запуши ухото му и настъпи тишина.
	Много часове. Но до какво?


>>	Втора част

	Стокхолм. Следобед. Лек септемврийски дъжд.
	Еверт Гренс не забелязваше нищо от това. Той извървя краткото разстояние до колата на паркинга, сбутан между стени от празни товарни контейнери. Пристанище Вертахамнен, тонове трафик и хора в движение. Заминаващи или пристигащи от Финландия, Естония, Латвия, Полша. Врата към транспортната система на града. Гренс не забелязваше леките капки дъжд. Беше се съсредоточил в найлоновия плик, който носеше и който за него означаваше повече от заобикалящата го среда. Той беше ходил на временен търг за вино и бе купил редки вина, които иначе можеше да плати само онлайн — две бутилки „Мулен Туше“ от 1982-а, които винаги купуваше по това време на годината. Голяма и важна колекция, затова цялата изба беше преместена на това временно място за старомоден търг, където купувачите имаха възможността да видят и да докоснат. Гренс плати две хиляди триста и петдесет крони за първата бутилка. Следващата, със същото съдържание, се продаде за три хиляди. Конкурентът, който беше загубил първото наддаване, вдигаше номера си по-често. Наддаването се превърна в надпревара в името на престижа, както се случва понякога на такива търгове. Гренс съзнаваше, че цената е прекалено висока, но не му пукаше за усмивката на познавача. Никой друг не разбираше действителната стойност на тези бутилки. Той наддава за трета бутилка, от която не се нуждаеше. Само за да дразни онзи човек. Вдигна цената, докато бутилката стана доста по-скъпа от другите две, и когато съперникът обяви най-високата цена, изглеждайки доволен от себе си, беше ред на Еверт Гренс да се усмихне.
	Той се качи в колата и внимателно сложи найлоновия плик с двете бутилки на предната седалка до себе си. Излезе на заден ход от паркинга, между озадачени пътници, и се отправи към Йердет и Йостермалм и града.
	Хубаво, луксозно вино. Въпреки че алкохолът вече не го интересуваше, нито вкусът, нито въздействието му. Пиянството беше илюзия за страхливци, които се нуждаеха от въображаем свят, за да се изправят пред себе си. Имаше и такива, които мислеха, че търговете на вина са непосилни за заплатата на един полицай. Това не беше излишно харчене на пари, но те не го разбираха. Напротив, правеше го по-богат. Пък и единствените други разходи, които имаше, бяха за кафемашината в коридора на полицията и от време на време за някой бадемов сладкиш от автомата за закуски.
	Сега го забеляза. Дъждът блестеше на проблясъците на слънцето. Гренс включи чистачките на предното стъкло и прибра сенника.
	Понякога виното имаше лек вкус на корк. Бутилките бяха стари и времето им се беше отразило. Това изобщо не го притесняваше. Една чаша за него от едната бутилка, и една чаша за Ани от другата бутилка и после изливаше останалото. Точно толкова пиха онази нощ. Седемминутна церемония в шведското посолство в Париж — длъжностно лице от посолството, за да извърши бракосъчетанието, и двама портиери като свидетели — и после долината на Лоара и къща за гости, които изглеждаха като на картичка.
	Той отиваше при нея, както винаги на този ден. Но обиколи през града, по „Тегелбакен“ към „Кунгсхолмен“, където щеше да се отбие в Главното управление на полицията в „Крунобери“ и да вземе хладилната чанта от кабинета си. Виното трябваше да се държи на температура между осем и десет градуса. А до хладилната чанта имаше две праскови в малка купа.
	„Мулен Туше“ и праскови. Гренс помнеше само част от сватбената вечеря. Супа от омар за ордьовър и той беше отказал да пусне ръката на Ани. Не знаеше, че може да държи друг човек по този начин. Основното ястие, докато Гренс постепенно потъваше като удавник — гледаше я непрекъснато и знаеше, че никога вече няма да се чувства сам. Най-добре си спомняше десерта, как се кикотеха на това колко невероятно е, че са се оженили, и пиеха сладко десертно вино. Собственикът на къщата за гости гордо им обясни, че виното е от региона и трябва да се пие с фламбирани праскови, защото прасковите подчертават вкуса и засилват аромата на мед и бадеми. След всичките тези години Гренс все още нямаше представа дали това е вярно и не можеше да определи разликата, но винаги донасяше две праскови, една за него и една за нея.
	Светофарът пред Градския съвет светна в жълто и той спря. Колата зад него, такси, което го следваше твърде близо, намали, за да избегне сблъсък, и шофьорът раздразнено натисна клаксона без прекъсване, докато светлината стана зелена. Ако беше обикновен ден Еверт Гренс може би щеше да слезе от колата си, да отвори вратата на таксито и да попита шофьора какво си мисли, че прави, по дяволите. Но не и на този ден. Не и докато отиваше при нея.
	Оттогава те винаги пиеха същото вино, същата реколта, в деня на годишнината от сватбата им. Първо, когато Ани все още беше здрава и живееха заедно. После, след като тя постъпи в социален дом, той донасяше неотворените бутилки, сядаше в стаята й и държеше ръката й, докато вдигаха наздравица. Тя се усмихваше и отпиваше малка глътка, доколкото можеше, когато Гренс поднесеше чашата до устните й. Беше сигурен, че тя познава вкуса и че той събужда нещо в нея. Лекарите казваха същото както винаги — че това е невъзможно, но никога не го спираха да й сервира, и той знаеше нещо, което те не знаеха — че чувстваше ръката й различна в тези дни. Всяка година виното ставаше все по-скъпо и трудно за намиране, докато накрая се намираше само на търгове.
	Гренс погледна бутилките, докато завиваше надясно по улица „Нор Меларстранд“. Те леко подрънкваха в плика в такт с музиката — Сиван Малмквист и „Щастлив дявол“. Беше му отнело много време, докато намери работещ касетофон за колата си. Той увеличи звука и запя високо заедно със Сив.
	И после пътуването му се промени.
	Изведнъж таксито, което свиреше с клаксон зад него, рязко свърна в насрещното движение в гневен опит да го изпревари. И шофьорът твърде късно осъзна, че отпред има пешеходно островче с висок бордюр. Той увеличи скоростта още малко и се вмъкна в лентата на Гренс точно преди да се блъсне в островчето, принуждавайки Гренс да удари спирачки. Всичко в колата продължи напред и се удари в стъклото, тавана и вратите.
	Тишина. Напреки на пътя. Гренс се огледа наоколо. Беше чул правилно.
	Звук, който заглуши свиренето на гумите по асфалта.
	Бутилките се бяха счупили.
	Бутилките се бяха ударили в средата на таблото и скъпото вино капеше върху постелката на пода, която беше обсипана с големи парчета стъкло. Таксиметровият шофьор продължи, без да провери дали е имало последици за другите водачи на пътя. Еверт Гренс отново включи двигателя, настъпи газта и настигна таксито близо до парк „Раламбшов“. Сега беше негов ред да го следва отблизо и настойчиво да натиска клаксона. Накрая на шофьора на таксито му писна и удари спирачки.
	Беше неизбежно. Гренс караше право в него. И двамата усетиха и чуха, че двете коли се блъснаха, когато металът срещна метал.
	— Дърто, шибано копеле…
	Таксиметровият шофьор, мъж на средна възраст, със синя униформа и зачервено от гняв лице, изскочи от колата и се разкрещя на Гренс:
	— Защо спря на жълто, по дяволите? А сега ми свиркаш!
	Гренс също се развика през смъкнатото стъкло:
	— Защо караш като…
	— Шибан задник!
	— … шибан таксиджия!
	Те бяха по средата на улицата, не много далеч един от друг. Ако Гренс слезеше от колата, щяха да се сблъскат. Отново.
	— Дърто копеле! Аз карам таксита от двайсет и две години и най-сигурният начин да ме разсмееш, е някакъв шибан аматьор да ми казва как да шофирам!
	Пак се чуха клаксони, но този път не от Гренс или шофьора на таксито. Две коли зад тях бяха образували опашка, която ставаше все по-дълга с всяка псувня.
	— Виж какво… Аз пък съм ченге от трийсет и девет години и най-сигурният начин да ме разсмееш… — Еверт Гренс потърси във вътрешния джоб на сакото си черния кожен портфейл, където беше полицейската му значка. — Да видя как някакъв тъп таксиджия изгубва шофьорската си книжка.
	Той вдигна полицейската си значка и леко я размаха.
	Таксиметровият шофьор се приближи, сложи едната си ръка върху покрива на колата му, а другата — на страничното огледало и гневно се втренчи в пластмасовата карта с надпис ПОЛИЦИЯ.
	— Ченге? Може да си купиш такова нещо по интернет. Разкарай се оттук, преди наистина да се вбеся и да направя нещо, за което после може да съжалявам.
	Той стоеше пред вратата на колата на Гренс и чакаше, когато изведнъж започна демонстративно да души въздуха, а после се наведе вътре, следвайки миризмата през смъкнатото стъкло.
	— Мамка му… Надушвам алкохол! Спукана ти е работата!
	Еверт Гренс ядосано поклати глава и леко премести тежкото си тяло. Вдигна течащия плик и извади парче стъкло. Таксиметровият шофьор обаче не видя това, защото вече бързаше към колата си и натисна двата бутона от двете страни на предавателя си, за да се обади.
	— Номер 4319 е блъснат от изключително пиян и агресивен шофьор.
	На едно от телефонните табла на Таксиметровата служба на Стокхолм започна да проблясва червена лампа и знак пред диспечера, на който пишеше СПЕШЕН СЛУЧАЙ.
	— Моля, повикайте полицията на помощ, колкото е възможно по-бързо! Намираме се на „Нор Меларстранд“, близо до западната страна на парка „Раламбшов“.
	Той отново изскочи от таксито и изкрещя победоносно на фона на свирещите клаксони.
	— Ха! Сега ще видиш ада, копеле! Ще се напиваш, а?
	Гренс седеше на предната седалка и държеше мокрия найлонов плик.
	— Ти току-що съсипа срещата ми със съпругата ми.
	— Пет пари не давам за съпругата ти!
	Преди да стане и да изреве: Никой не говори така за Ани, Еверт Гренс видя друго такси, което се приближаваше с висока скорост и спря пред двете коли, блокирали пътя. Отвътре изскочи червендалест мъж с осеяно с лунички лице. В едната си ръка държеше палка. Той се огледа наоколо и отиде при колегата си. Гренс чакаше, докато двамата говореха. Явно спореха за нещо. След това очевидно взеха някакво решение. Първият посочи, а вторият вдигна палката и тръгна.
	Към Гренс.
	— Чуваш ли ме, пияницо? Ето какво ще направим. Ще слезеш от колата. Не си в състояние да шофираш. И ще си поговорим.
	Той удари с палката по дланта си, няколко пъти. Плющене като на камшик върху незащитената му кожа.
	Еверт Гренс нямаше намерение да усложнява ситуацията, но не носеше палка и ако слезеше от колата без оръжие, имаше голяма вероятност луничавият да използва своето. Но и да остане на мястото си не беше възможност за избор. Имаше само един шанс — да използва оръжие, по-мощно от това на нападателя. Той разкопча кобура под мишницата си, извади пистолета си и зареди патрон.
	— Не мисля така, шофьорче. Ще чакам тук, докато дойдат моите колеги. Нещо повече, на твое място много бързо бих прибрал мъничката си палка. Иначе може да си помисля, че ме заплашваш.
	— Или? Какво ще направиш, по дяволите? Ще изтичаш до магазина за алкохол и ще си купиш бутилка утеха? Разкарай се оттук, шибан тъпако!
	Той удари силно с палката по покрива на колата. И после още веднъж. И още веднъж. Търпението на Гренс свърши. Той отвори вратата на колата си и събори нападателя на асфалта, а после с неочаквана сила скочи от шофьорското място и насочи пистолета си към мъжа на земята, който сипеше заплахи и псуваше.
	— Хвърли палката!
	И изведнъж всичко сякаш застина.
	— И се обърни по корем!
	Пълна тишина. Гренс осъзна, че вече никой не натиска клаксона си.
	— Направи каквото ти казвам, по дяволите!
	Еверт Гренс зареди пистолета и се прицели към краката на таксиметровия шофьор.
	Мърморейки, човекът без желание се претърколи по корем.
	— Мамка му… не трябва да пиеш.
	Уличното движение спря. Образува се редица от коли чак до Градския съвет. Между сградите отекнаха сирени и въртящите се сини лампи се отразиха върху гипсовите фасади.
	— Ето ги, шофьорче. Моите подкрепления. Те ще приберат теб и приятелчето ти.
	Полицейската кола използва и четирите ленти на улицата, криволичейки между превозни средства и любопитни зяпачи.
	Двама млади колеги с униформи. Гренс предположи, че са кадети. Те отвориха вратите си едновременно и изскочиха с високо вдигнати пистолети.
	— Хвърли оръжието!
	Еверт Гренс ги погледна. Не ги познаваше. Те също го погледнаха. И те не го познаваха.
	— Аз съм полицай като вас. И арестувах този човек.
	Гренс се погрижи те да виждат оръжието му и продължи да го държи насочено към мъжа на земята. Ако изтълкуваха по-грешно ситуацията и си помислеха, че той се прицелва в тях, щяха да постъпят като мнозина от младите му колеги — първо щяха да стрелят и после да задават въпроси.
	— Внимавайте! — Таксиметровият шофьор беше обърнал глава и се беше надигнал. — Той е пиян и въоръжен!
	— Хвърли оръжието и легни по лице на земята!
	— Аз съм Гренс от Градската полиция…
	— Хвърли пистолета или ще стрелям!
	Те не знаят кой съм.
	Аз няма да стрелям по тях.
	Но те ще стрелят по мен.
	Еверт Гренс се погрижи, както и преди колегите му да видят точно какво прави. Внимателно извади пълнителя на пистолета и го пусна да падне на земята върху таксиметровия шофьор. След това изхвърли заредения патрон, който отскочи в лицето на шофьора и падна върху рамото му. След това коленичи на болния си крак и полека сложи на земята служебното си оръжие.
	— Всичко по правилата, които изпълнявам отпреди вие да се родите.
	— За последен път — легни на земята! Сложи ръце зад гърба си!
	— В такъв случай може да вземете назаем моите белезници. Те са в колата, в жабката, точно до полицейската ми значка, която току-що сложих там.
	— Млъкни и не мърдай!
	В китките на Гренс се вряза твърдата стомана на белезници.
	— Сега може пак да станеш.
	Това не беше лесна задача за мъж с оковани зад гърба ръце, преминал разцвета на силите си. Колегите му го хванаха под мишниците и го изправиха, за да го обискират. Претърсиха сакото и панталона му, докато говореха на таксиметровия шофьор, който все още лежеше на земята.
	— Ти ли се обади?
	— Не. Шофьорът, който стои ей там.
	Младият полицай махна с ръка на другия шофьор да се приближи.
	— Може ли да дойдеш тук?
	Не беше необходимо да повтаря. Шофьорът, който с бясна скорост беше изпреварил други коли точно пред пешеходно островче и после насилствено се беше вмъкнал в тяхната лента и ги бе накарал панически да ударят спирачки, пак забърза напред.
	— Ти ли се обади?
	— Да. Този тъпак…
	— Онова, което си съобщил, изглежда, е вярно. Колата му вони на алкохол.
	Гласът на шофьора трепереше от неконтролируемо вълнение, когато се обърна към Гренс:
	— Какво ти казах, шибан пияницо!
	Еверт Гренс не беше проронил нито дума, откакто му бяха казали да легне на земята, сякаш всичката му енергия беше изтекла заедно с виното. Сега обаче се възвърна.
	— За Бога! Това са — бяха — две бутилки „Мулен Туше“ от 1982-а и ми струваха пет хиляди триста и петдесет крони! Затова не ми казвайте, че вони! — Той продължи, обръщайки се към младия полицай: — И не съм изпил нито една капка. А сега ме пуснете и се занимайте с хората, които са виновни за безразсъдно шофиране и нападение, а не със старши инспектори следователи.
	В това време другият кадет беше отворил вратата на колата на Еверт Гренс и претърсваше жабката и точно както твърдеше Гренс, намери белезниците и кожен портфейл с полицейската му значка.
	— Ами той явно казва истината. Според това този човек е полицай.
	— От трийсет и девет години!
	Ченгето огледа пластмасовата карта и опипа металната значка.
	— Гренс. Еверт Гренс? Така ли се казваш?
	— Не е твоя работа, по дяволите.
	Младият полицай въздъхна дълбоко и театрално и извади телефона си.
	— Добре.
	Той набра номер, който Гренс безуспешно се опита да прочете.
	— Щом го искаш така, тогава изобщо не ми пука кой си. Защото никой, абсолютно никой, не може да ми говори по този начин. Затова сега се обаждаме на върха, инспекторе, без никакво специално отношение.
	Някой отговори на обаждането и Гренс беше достатъчно близо, за да чуе електронния глас:
	— Свързахте се с прокуратурата.
	— Може ли да говоря с градския прокурор?
	Последваха няколко иззвънявания и после се чу ясен, реален глас:
	— Ларш Огестам, градският прокурор.
	Трудно беше да се каже дали главният прокурор говори необичайно високо, или младият полицай нарочно наклони телефона така, че всички наоколо да чуват.
	Каквото и да беше, имаше ефект. Еверт Гренс чуваше. Всяка дума.
	— Паул Линд, полиция на Сьодермалм. Точно преди четиринайсет минути се намирахме близо до „Дорнщул“, когато получихме сигнал за тревога от Таксиметровата служба на Стокхолм. На местопроизшествието задържахме човек, който беше принудил с пистолет таксиметров шофьор да легне на земята. Мирише силно на алкохол. Според документите му за самоличност, които изглеждат автентични, името му е Еверт Гренс и е служител на Градската полиция. Как да подходим към случая?
	Кадетът се усмихна на Гренс, посочи телефона и го наклони още повече към него.
	— Как казахте… Гренс?
	— Да.
	— Един момент.
	Онзи глас. Еверт Гренс го познаваше много добре. Не харесваше малцина, но ненавиждаше само един човек. Онзи шибан глас. Онзи глас, който в сътрудничество с отдел „Вътрешни разследвания“, го беше разпитвал най-малко седем пъти и бе успял да го отстрани временно от служба веднъж, защото юмрукът на Гренс се беше доближил твърде много до един секретар от Министерството на външните работи, който не трябваше да допринася за екстрадирането на един осъден затворник.
	— Да. За него има подробна документация от отдел „Вътрешни разследвания“. Вероятно шофиране в нетрезво състояние ли казахте?
	— Да.
	— И употреба на смъртоносно оръжие?
	— Да.
	— В такъв случай… мисля, че е най-добре да го закарате в ареста в „Крунобери“ и да го оставите да се успокои в една от килиите на седмия етаж. Пак ще се свържа с вас.
	Младият полицай затвори и прибра мобилния телефон в джоба си.
	— Предполагам, че чу това? — Той погледна доволно Гренс. — Ето защо, ако се качиш тихо и кротко на задната седалка на нашата кола, тогава всичко ще бъде наред. Или… може би предпочиташ да ти помогна да се качиш? След няколко часа, когато изтрезнееш в килията, може да се обадим на шефа ти.


	Ерик Вилсон се беше опитал да преброи дъждовните капки, които падаха върху горната лява половина на прозореца. Отначало успя, но след това капките бяха толкова много, тракаха безразборно по перваза на прозореца и се стичаха заедно, така че външният свят се замъгли и колегите му, които вървяха във вътрешния двор на Главното управление на полицията в „Крунобери“, изглеждаха някак грубовати и тромави и беше трудно да изтълкува движенията им.
	До неотдавна той вървеше там и се сливаше с останалите. Една крачка напред в реалност, която ставаше все по-гнусна и изпълнена с повече насилие с всяка изминала година. И после всичко се промени. Ерик Вилсон стана старши полицейски инспектор. Какво безсмислено звание. Шеф на отдел „Убийства“ в Градската полиция. Назначение, за което полицаите се бореха. И вероятно беше някаква награда за отлична работа и амбициозност. Най-младият старши полицейски инспектор на всички времена. Той беше поласкан и не можа да откаже честта, въпреки че цялото му тяло крещеше да направи точно това, не, по дяволите, това не е за теб, но престижът и високото обществено положение понякога ни въздействат и ни заслепяват. Ето защо сега Ерик Вилсон беше заключен с онези, които не поглеждаха навън. Далеч от реалността — като водещ офицер на доверени информатори на полицията — и в това се състоеше целият му свят, острието на шведските сили на реда, които проникваха най-дълбоко в организираната престъпност. Те стояха в затворите, не той. Вилсон беше затворник на йерархичната бюрокрация на полицията.
	Телефонът на бюрото му иззвъня. Обикновено звънеше. Пет позвънявания, осем, единайсет. И след това спря. Някой се отказа и затвори.
	Дъждовните капки на прозореца се увеличиха. Дъжд в края на лятото. Вилсон току-що беше приключил последната си среща с оръжейни експерти от Агенцията на националната полиция, които разследваха нежеланието на някои полицаи да използват нов боеприпас, наречен „Златна точка“, предназначен да убива престъпници, вместо само да ги възпира. Два часа обсъждане колко странно е да се налага да обясняваш на полицаи, че основната причина да носят оръжие, е да се защитават. И скоро Вилсон щеше да седи до друга маса за конференции с политически избрания комисар на Националния съвет на полицията, алибито на висшата управа, което да докаже, че обществото има някакъв глас в работата на полицията. А след това — изслушване на профсъюза. И обсъждане с „Професионална сигурност“. И разговори с отдел „Личен състав“.
	Живот в дъждовните капки.
	Телефонът отново започна да звъни. Повече пъти от преди. Вилсон се предаде, капитулира, както правиш, когато си затворен.
	— Да?
	— Имаш ли телевизор наблизо?
	Английски. Американски акцент.
	— Да.
	— Включи го. На Си Ен Ен. След четири минути и трийсет секунди.
	Онзи глас. Не го беше чувал отдавна.
	Един от малцината, на които имаше доверие. Вилсон си спомняше кафене в главната сграда на ФЛЕТС в Джорджия, в един от онези потискащо горещи дни, когато всички с униформи търсеха охлаждана с климатик зала. Беше претъпкано, пространството беше ограничено и тя кимна, когато той попита дали може да седне на нейната маса. След неловко мълчание двамата започнаха да бъбрят на незначителни теми и после разговорът се насочи към неща, за които обикновено не искаш да говориш. Вилсон беше поканен заедно с няколко други колеги от Европа и шефове на различни американски правоохранителни агенции, за да се обучава допълнително в събиране на разузнавателни данни, операции под прикритие и защита на свидетели. Тя беше полицейски офицер от кариерата и бързаше да се издигне. Ръководеше местното бюро на Агенцията за борба с наркотиците в Бостън. Той си спомняше кафенето и непосредственото чувство за близост. Случваше се понякога. Чувстваш, че си срещнал някого, който ще продължи да присъства в живота ти. И това само засилва чувството.
	Сю Мастърсън.
	Щом се обаждаше тя, тогава сигурно ставаше въпрос за Паула. Това беше единственото нещо, което споделяха сега. И Вилсон се запита дали обаждането ще бъде добро или лошо. Дали са постигнали пробив след продължила години полицейска операция. Или нещо е отишло по дяволите.
	Той излезе и забърза по коридора. Мина покрай празния кабинет на Еверт Гренс и кабинетите на Сундквист и Хермансон и влезе в малката стая за отдих, където имаше две маси и телевизор, поставен върху количка с колелца. Късен обяд. Най-вероятното време, през което да завари хора тук. Някои пиеха набързо по едно кафе между преглеждането на купчини следствени дела, а други бавно потапяха в кафето кифли с канела, докато копнееха да си тръгнат за дома. Вилсон обаче трябваше да гледа предаването сам. Той изскочи от стаята за отдих и хукна по коридора.
	Имаше телевизор и в стаята за съвещания в дъното на коридора и Вилсон се отправи натам, но когато отвори вратата, към него се обърнаха единайсет лица. Беше останало само едно свободно място — онова, на което трябваше да седи той и да отговаря на въпроси на Националния съвет на полицията.
	Вилсон знаеше, че на всяка цена трябва да гледа предаването, защото е важно. Сега Сю Мастърсън оглавяваше Агенцията за борба с наркотиците. Беше се изкачила до върха. И тя беше единствената, освен него и един американски водещ офицер, която знаеше за сътрудничеството на АБН с информатор на име Хофман, който беше работил в Швеция под кодовото име Паула. Такива знания трябва да се ограничават до много тесен кръг хора. Защото ако някой близо до Паула научеше кой всъщност е той, това щеше да е равносилно на смъртна присъда. Както се случи в Швеция. И затова той стана Ел Суеко в един друг свят. Сигурно беше нещо сериозно, защото Сю току-що беше осъществила непозволен контакт. Шефката на АБН не би рискувала да разкрие нещо, ако не се налага.
	Ерик Вилсон се извини на членовете на Националния съвет на полицията и затвори вратата. До предаването оставаха две минути. Той изтича покрай асансьора към стълбите, които имаха петдесет и пет стъпала. Преброи ги машинално. И сега адреналинът му, вътрешният му измервателен уред, който навремето харесваше — позитивният разговор караше адреналинът да се смее в него, замаскиран като еуфория, а негативният караше болката да проблясва силно — се превръщаше в стрес. Искаше да нахлуе и да се разлее в тялото му, но нямаше фокус, защото Вилсон все още не знаеше към какво се е отправил. Той стигна до партера и продължи по други коридори и заключени врати. Колкото по-бързо вървеше, толкова по-бавно му се струваше, че се движи. Областният комуникационен център. Вилсон използва картата си за достъп и отвори вратата на голямата стая. Сърцето на полицейското управление. Етажът, пълен с оператори пред море от компютри, които взимаха решения за живот и смърт. Тук се препращаше и преценяваше всяко спешно обаждане от района на Стокхолм. Вилсон хукна между редиците бюра към една много по-малка стая, която приличаше на аквариум; стъклени стени около само една риба — дежурният полицай днес.
	— Стаята за персонала? Свободна ли е?
	— Да.
	— Искам да я ползвам за няколко минути. Може ли?
	Полицаят отмести поглед от друг компютърен екран, още танцуващи, примигващи светлини.
	— Ела с мен.
	Той беше висок, много по-висок и значително по-едър от Вилсон — човек, който прекарваше твърде много време в стъклената си клетка и не достатъчно време във фитнес залата на полицията, — но се движеше неочаквано пъргаво и тръгна бързо към врата в ъгъла на залата.
	— След половин час тук е насрочено съвещание.
	— Ще съм приключил дотогава.
	Полицаят отключи вратата. Вилсон му благодари, заключи я след себе си, включи телевизора с екран метър и трийсет, монтиран на стената до чиста бяла дъска, и отиде до прозореца да спусне щорите.
	Оставаше само една минута.
	Той превъртя Ес Ви Ти, Ти Ви 4, Би Би Си и „Скай“, докато накрая намери Си Ен Ен, и седна на неудобен канцеларски стол. Стаята за персонала. Кризисният център. Тук седяха преди шест седмици, когато сблъсък между полицията и конкурентни банди в южните предградия ескалира във война; преди четири седмици, когато заповядаха на снайперисти да застрелят атентатора самоубиец, който беше проникнал в един от най-големите универсални магазини в Стокхолм по време на петъчния наплив; и преди две седмици, когато имаше масово бягство от затвор със засилени мерки за сигурност. Стая за хаос. За битки. Критични ситуации. Пъкъл. Този път Вилсон беше сам. Чувството обаче беше същото. Можеше да се случи какво ли не. И всичко да отиде по дяволите. Въпреки че той нямаше представа какво ще види на екрана.
	Мъж. Това видя. Сериозен, внушаващ доверие. Изглеждаше като всеки друг говорител по Си Ен Ен, сякаш всичките бяха един и същ човек, само че облечени в различни дрехи. Атланта, Джорджия. Ерик Вилсон беше ходил там по полицейска работа, когато за пръв път го обучаваха във ФЛЕТС, недалеч от военната база. Място, което му напомняше на стаята, в която седеше сега. По време на криза, хаос, шумотевица и под обстрел, когато се случваше нещо. Служителите се активизираха и ставаха по-бдителни. Новинарското студио и полицейският участък бяха различни неща, но мотивирани от едни и същи сили. Мракът, който изгаряше, нанасяше щети и убиваше, беше тяхната причина за съществуване.
	Сега.
	Картината над рамото на водещия се промени и показа автомобилна катастрофа. Над главата му се появиха думите ИЗВЪНРЕДНА НОВИНА, а близо до ръцете му, в обратната посока, премина друга лента, на която пишеше: Председателят и говорител на Камарата на представителите взет за заложник.
	Надписът премина на екрана няколко пъти, докато говорителят казваше нещо, което беше невъзможно да се разбере.
	— Гледаш ли, Ерик?
	Гласът й отново се чу от телефона в джоба му.
	— Да.
	— Добре.
	— Но какво…
	— Продължавай да гледаш.
	И после Сю Мастърсън затвори, също като преди. Телефон с предплатена карта, който не може да бъде проследен.
	Продължавай да гледаш. Какво?
	На масата имаше две бутилки минерална вода. Вилсон отвори едната и пи жадно. Лентата с текста под ръцете на водещия в студиото продължаваше да преминава със същата напрегнатост. Председателят и говорител на американската Камара на представителите е бил отвлечен? Вилсон не беше сигурен дали е прочел правилно и го е изтълкувал вярно. Беше ли пленен третият най-властен политик в Съединените щати след президента и вицепрезидента? В такъв случай това беше световна новина. Ерик Вилсон го знаеше, но какво общо имаше с него?
	Благоприличният и внушаващ доверие, но безличен говорител изчезна и на неговото място се появи картина. Заговори развълнуван глас и подробната карта на Колумбия се замени с друга карта на граничния район близо до джунглата на Амазонка, а след това показаха кадри на изгорели превозни средства.
	Камерата се приближи и образите станаха по-детайлни. Взривени камиони, коли и мотоциклети. Разпънати одеяла на тревата около тях. А под одеялата — неподвижни тела. Крака в панталони на костюми и черни обувки, които се подаваха под плата. Няколко. И крака в зелени военни униформи и тежки ботуши. Няколко. След това крака в тъмносиня униформа със заострени ботуши. Няколко. Ерик Вилсон ги броеше несъзнателно, както беше броил стъпалата преди малко. Дванайсет американски агенти по сигурността, петнайсет колумбийски войници и четиринайсет колумбийски полицаи от специалните части.
	Гърмящ глас заговори за войната срещу търговията с наркотици, предвождана от председателя на Камарата на представителите Краус. За посещението му в конфискувана кухня за кокаин. За бунтовниците от ПРК, които ги нападнали, отвлекли го и след това, преди един час, поели отговорността.
	И Вилсон постепенно започна да разбира. Не какво и как, а той.
	Колумбия. Кокаин. Смърт.
	Паула.
	Екранът отново показа говорителя в студиото. Над добре оформената му прическа все още бяха изписани думите ИЗВЪНРЕДНА НОВИНА, но текстът в долната част на екрана се беше променил.
	Америка обявява нова война на терора.
	И после започна следващият репортаж. Вилсон отвори втората бутилка минерална вода. Рядко беше жаден, за разлика от Гренс и другите му колеги, които непрекъснато ходеха до автомата за кафе, но сега водата се стичаше в гърлото му към някаква бездънна яма, без да го пречиства и промива.
	Разнесе се друг глас и на екрана се появи познатата ораторска трибуна на Белия дом, която Вилсон беше виждал в безброй филми, и за момент се почувства на границата между художествената измислица и реалността, надявайки се, че може би това изобщо не се случва. Но беше реалност. Това беше истинският президент, не някакъв актьор, който после щеше да напусне снимачната площадка и да отиде във фургон, за да оправят грима му за следващата сцена. Той направи онова, което правят американските президенти, когато се е случило нещо сериозно — погледна право в обектива, колкото можа по-дълго, а след това се престори, че поглежда надолу към лист хартия, който не съществуваше, и накрая пак вдигна глава и продължи да чете от апарата за суфлиране. Репетирана пауза, тих глас и думите американският народ, както винаги. От дясната му страна стояха вицепрезидентката и началникът на Генералния щаб, а в далечния край беше директорът на ЦРУ. Демонстрация на сила. Сериозност. Много далеч от художествената измислица.
	Американският президент каза, че атаката срещу едно от най-властните изборни американски длъжностни лица, е атака срещу Съединените щати. Съединените щати не преговарят с терористи. Терористичната организация ПРК, която е поела отговорността, сега е враг на Съединените щати. Войната на Тимъти Краус срещу трафика на наркотици сега е война на Съединените щати. Сега те ще съсредоточат усилията си, за да унищожат ПРК, така се печелят такива войни. Ще унищожат организационната им структура. Ще унищожат търговията с кокаин, която ги финансира.
	— Сю? — Вилсон й се обаждаше за пръв път.
	— Чакай.
	— Но…
	— Скоро.
	Тя затвори. Отново. И Вилсон седеше сам в затъмнената стая за конференции, в която проникваше само един дразнещ лъч светлина през пролука между завесите. Той ги дръпна плътно, изолирайки се от външния свят. Онова, което се случваше в момента, беше само за него и неговата битка, която беше започнала преди три години, когато всичко отиде по дяволите в една затворническа килия. Той носеше отговорността да пази човека, когото беше вербувал и когото противно на здравия разум харесваше и дори държеше на него и го искаше жив.
	Нови образи. Ораторската трибуна в Белия дом на екрана се замени с колода карти за игра. Някакъв списък.
	Ерик Вилсон се приближи до телевизора.
	Първо изображение на карта с червено сърце — Асо купа. Но в средата й бяха думата главнокомандващ и лице — неясен образ на мъж с голяма зелена барета. Гордо лице с черни, проницателни очи, а отдолу — името му. Луис Алберто Торес. И после псевдонимът му — Хакоб Майо.
	Телевизионният говорител обясни, че от днес този бунтовнически водач ще бъде на първото място в новия списък на Съединените щати на най-издирваните престъпници. Списък, включваш тринайсет души, които ФБР и ЦРУ смятаха за най-властните или опасни членове на ПРК.
	Един по един те се появиха като фигури върху карти за игра.
	Врагът щеше да бъде сразен — жив или мъртъв.
	Екранът показа следващата карта от колодата — Поп купа — вторият в списъка с най-издирваните престъпници, командирът Блок Амазон. Млад мъж с широк шал на челото и неподдържана брада, с паспортна снимка на името Хуан Маурисио Рамос, с прякор Ел Медико. Третата карта, Дама купа, под надпис Идеолог, показа жена на четирийсет и няколко години, черно-бяла снимка, направена в сенчеста джунгла. Тя беше висока и слаба и според картата името й беше Каталина Херадор Сиера, с прякор Мона Лиза. Последва Вале купа с надпис Поръчков убиец и четвъртито, туземно лице и хубава, дебела плитка, Джони Санчес, с прякор Ел Местисо.
	Телевизионното предаване беше драматично. Всичките изглеждаха опасни. И зрителят знаеше, че са обречени да умрат.
	Вилсон беше виждал това и преди. По време на инвазията на Съединените щати в Ирак. И тогава бяха използвали карти за игра, за да илюстрират най-издирваните членове на правителството на Саддам Хюсеин. И образите от екзекуцията на Асото пика, Саддам Хюсеин, се бяха врязали в паметта на Вилсон. Същата назидателност. Същата стратегия — разпознай и разруши вражеската организация малко по малко.
	Валето купа беше последвано от Десетка, Деветка и после Осмица купа. Командирът на „Блоке Сиело“ стана командирът на „Блоке Хуанита“, отговорен за оръжията, и после — отговорен за експлозивите и боеприпасите.
	Отсега-нататък всички в списъка бяха извън закона. За главите им имаше награди. Живи или мъртви.
	Обратно броене. Такова чувство имаше Вилсон. Към нещо. Не знаеше какво.
	Докато накрая разбра.
	На телевизионния екран се появи Седмица купа.
	И Ерик Вилсон изпита не страх или ужас, а по-скоро сякаш меч прониза гърдите му. Той нямаше деца, нито съпруга. Затова никога не се беше страхувал, че ще загуби някой близък човек, а пък да загуби живота си — това никога не го беше вълнувало. Този ден щеше да настъпи, когато му дойдеше времето, стара енергия, преобразувана в нова енергия. Сега обаче го почувства страхът, че може да загуби човек, на когото държи.
	Вилсон искаше да седне, но не можеше. Краката му не помръдваха. Искаше да стане, но и това беше невъзможно. Краката не го държаха. Подпря се на масата и се хвана за нея.
	Седмица купа.
	На екрана на телевизора, който заемаше по-голямата част от стената.
	И сякаш тази карта за игра се задържа там по-дълго от останалите. Нямаше снимка, само черен силует в средата. Надписът отгоре гласеше: Военен инструктор/Телохранител, а отдолу беше изписан единственият прякор, за който знаеха американските власти:
	Ел Суеко.
	И после от силуета се появиха движещи се и размазани изображения. Вилсон беше сигурен, че са направени от сателит. Поредица кадри, които показаха мъж, който слиза от камион с оръжие в ръка, явно пази товара си. Вилсон помнеше срещи между водещ офицер и информатор в празни апартаменти, в които правеха ремонт. Помнеше телефонните разговори на живот и смърт късно през нощта, след като Паула беше внедрен във висшите ешелони на групировката и обясняваше, че е време да нанесат удар и да елиминират.
	Ти. Ел Суеко. Паула.
	— Какво става тук?
	Вратата беше отворена. Дежурният полицай стоеше на прага и го гледаше.
	— Какво имаш предвид?
	— Чух те да крещиш, Ерик.
	— Да крещя?
	— Да.
	Наистина беше изкрещял. Чувстваше го в гърлото си. И го беше направил несъзнателно.
	— Не. Сигурно си чул погрешно.
	— Ако не си крещял ти, тогава кой е строшил онази бутилка?
	Ерик Вилсон погледна в посоката, в която сочеше дежурният полицай. Пред него лежеше едната бутилка минерална вода. Беше разбита на парчета. Сигурно беше хвърлена към стената, беше се счупила и паднала на пода, който сега беше осеян със стъкълца, които блестяха на светлината на телевизора.
	Беше я хвърлил силно.
	— Исках само да проверя. Сега ще те оставя сам.
	Полицаят го погледна, кимна и затвори вратата. Ерик Вилсон започна да си поема дъх, дълбоко и бавно, в опит да се овладее.
	Сега разбра.
	Паула. В списъка с престъпници, набелязани за убиване.
	Адреналинът, който бушуваше в него, намери фокус.
	Онова, което външно се беше изразило като вик и хвърляне на стъклена бутилка към стена, вътрешно се превърна в пулсираща болка — натиск върху гърдите, близо до сърцето, пронизваща болка отново и отново в стомаха. Не беше страх. Нито гняв. Беше всичко — едновременно.
	Той стъпи върху стъклата, които изхрущяха. Дистанционното. Не можеше да го намери. И него ли беше хвърлил? Потърси малките бутони без текст по черните пластмасови ръбове на телевизора и ги пробва един по един. Появи се някакво тътнещо изображение, след това в десния ъгъл проблесна нещо и накрая ужасният глас на водещия, строг и натрапчив, най-после млъкна. Настъпи тишина. И неподвижност.
	Докато телефонът иззвъня отново.
	— Ерик, аз…
	— Защо той е в списъка, по дяволите?
	— Защото ние работим като вас. С фалшива информация.
	— Но това е списък с престъпници за убиване!
	— Не беше списък с престъпници за убиване, когато го внедрихме преди шест месеца. Знаеш това. Току-що стана такъв.
	Така работеше полицията в Швеция. Така работеха и в Съединените щати. Един информатор трябваше да има определено ниво на правдоподобност, за да се внедри в някоя групировка и да се представи като престъпник, за да бъде приет. В Швеция, след като завербува Пийт Хофман, няколко години Ерик Вилсон го включваше в различни списъци като заподозрян в сериозни престъпления. Архивите на съдебната администрация му дадоха още по-сериозно затворническо минало, а в архивите на шведските затвори Хофман беше характеризиран като психопат, склонен към насилие. Всичко това лека-полека подхрани легендата на Пийт Хофман, докато накрая го смятаха за един от най-опасните престъпници в Швеция.
	Фалшифицирането на информация, съществено важно за принципите на правовата държава, беше част от този метод.
	И сега Агенцията за борба с наркотиците беше използвала по този начин списъка с най-издирваните престъпници от ФБР, раздел „Наркотици“, списък, който идентифицираше играчите на върха в търговията с кокаин и който беше използван и от така наречената „Война срещу наркотиците“ на комисията „Краус“. И сега същият този списък се използваше за преследването и залавянето на ПРК, току-що определена като терористична организация.
	— Ерик?
	— Да?
	— Решихме, че това е най-простият и бърз начин. Хофман успя да се внедри в ПРК за осемнайсет месеца. Той е добър, както ти обеща, може би дори по-добър. Разузнавателните му данни бяха точни. Вече бяха спрени няколко доставки и бяха затворени две кухни за кокаин. Никой от другите информатори не стигна толкова близо и не постигна такова ниво на доверие. Но той трябваше да направи една крачка пред Санчес и да си проправи път в сърцето на организацията.
	От кабинета си в Главното управление на полицията в Швеция, поради липса на друга информация Вилсон често търсеше нещо за човек на име Ел Суеко, откакто за пръв път попадна на името в уебсайта на ФБР. Номер Седем. В списъка с най-опасните хора от ПРК. Поставен в средата, за да не бие на очи твърде много, но все пак ограден с други имена, които утвърждаваха позицията му в йерархията. Когато висшето ръководство на ПРК видяха колко високо го оценяват ФБР и следователно Съединените щати, Хофман спечели още повече доверието им и проникна още по-надълбоко в групировката. Той беше враг, определен като актив, самоосъществяващо се пророчество, което го правеше по-значим.
	— Само аз, водещият му американски офицер и ти, Ерик, знаем истината. Не можем да рискуваме някой друг да разбере. Затова официално, според онзи списък, той е един от най-опасните ни врагове. Абсурдно потвърждение, че вършим добре работата си. Дори шефът ми няма представа.
	— Сю, ако някой разбира, това съм аз. Но не проумявам защо… защо, по дяволите, ти не си уведомила никого, преди списъкът да стане публично достояние?
	— Защото научих няколко минути преди да ти се обадя.
	Прякорът на информатора беше вмъкнат в списъка с тринайсетте най-опасни човека от ПРК. И въздействието беше такова, каквото го бяха планирали. Докато един от най-властните държавни служители в Америка не беше нападнат, взет за заложник и отвлечен. Докато списъкът не се превърна в списък с престъпници за убиване.
	— Аз реших да го сложа там, Ерик. Отговорността е моя.
	Да, отговорността беше нейна. Също както отговорността беше негова, когато същото се случи в Швеция.
	— Вече уговорих среща с началника на Генералния щаб и вицепрезидентката. След три часа. Ще обясня, че… е станала грешка. Че някой, който работи за нас, случайно е идентифициран погрешно като враг. А в това време, Ерик, ти трябва да отидеш в американското посолство в Стокхолм. Искам да разбера колко знаят преди срещата.
	— Кои?
	— Белият дом. Хората, които току-що решиха, че Пийт Хофман трябва да умре.


	Много часове. Това беше казала тя.
	Председателят на Камарата на представителите Тимъти Д. Краус нямаше абсолютно никаква представа какво го очаква.
	Раменете, гърбът, кръстът, опашната кост. Отдавна се беше схванал и не чувстваше болката. Знаеше обаче, че онези около него седят на пейки и че само той е принуден да седи на пода на платформата на камиона.
	Всеки път, когато натиснеха спирачки и при рязко завъртане на волана, означаваше остър, груб удар по мускулите и гостите му, а пътищата бяха неравни. Няколко пъти затъваха в калта и Краус усещаше по вибрациите на платформата, че другите скачат долу да избутат тежкия камион.
	Лека-полека той се унесе в дрямка, нетърпеливо опитвайки се да запази ума и съзнанието си. Събуди се едва когато чу дори през тапите в ушите пронизителен, рязък смях. И после разбра. Един от войниците се беше разкрачил пред него и въпреки дупките и острите завои, съумяваше да запази равновесие и да уринира върху гърдите, врата, лицето и косата му. Някой друг го срита в ребрата и изкрещя: „Събуди се, да ти го начукам“ на развален английски. Втори извика: „Копелето се е напипало“, а трети, жена, каза: „Облякъл костюм, но му трябва памперс“. Избухна смях с различна тоналност, като свраките близо до дома му в Мериленд, когато кълвяха хляб и вряскаха шумно и едната отлетеше с последната суха троха.
	Отново му се доспа и пред очите му преминаха разпокъсани фрагменти от небе, зелени листа и блестящо слънце. Спряха още веднъж, за да избутат камиона от калта. Краус се опита да смъкне превръзката на очите си, като притисна чело в ключицата си, надникна и успя да види аванпост на ПРК в края на пътя. И после се спусна мрак. Не проникваше никаква светлина. Джунглата образуваше плътно преплетен балдахин от зеленина върху стени, направени от дървета, които се извисяваха на двайсет-трийсет метра и повече към небето.
	Беше сигурен, че са минали покрай базов лагер. Когато никой не гледаше, той беше обърнал глава, докато тапите се измъкнаха от ушите му и разбра думата „джунгла“ и после „колиби“. И след това чу особен звук, като мляскане на устни. Знаеше какво е — churuquiada, сигнал, който бунтовниците бяха заимствали от маймуните. Те издаваха този звук, когато беше време всички в лагера да се събудят. Кихащият, ръмжащ камион спря. Отново. Сега обаче моторът угасна и вратите на кабината се отвориха. Краус почувства влагата и мириса на джунгла. Вероятно все още бяха в Колумбия.
	Някой измъкна тапите от ушите му, сграбчи го грубо за раменете, блъсна го на пода и го смъкна от камиона. Краус чу нови гласове, не толкова много като преди. Онези, които бяха пикали върху него и бяха вряскали като свраки, се замениха с други, на по-стари хора, по-дрезгави и плътни. Той чуваше своята реалност, не нереалността на бунтовниците терористи. Ръцете на раменете му се преместиха върху гърба му и го блъснаха на калната пътека. Той падна и удари силно челото и единия си крак. Остър камък срещна капачката на коляното му.
	Хрумна му, че шумът сега е много по-силен, откакто спря камионът. Жуженето на хиляди насекоми създаваше оглушително бръмчене, което проникваше в тялото му и караше костите и сухожилията му да треперят. Чуруликането на стотици птици, които размахваха криле и се щураха насам-натам над главите им. И монотонните крясъци на маймуните, които скачаха от клон на клон в джунглата на Амазонка.
	Блъснаха го в гърба още няколко пъти. Накрая някой го спря, допря ръце до гърдите му и сряза превръзката на очите му, която се свлече на земята.
	Калната пътека го беше отвела до центъра на лагера. На всеки ъгъл стояха въоръжени пазачи. И навсякъде бяха разпръснати колиби, всъщност коптори, подредени в някаква схема. Зад тях и пред тях имаше войници, всичките облечени в камуфлажни униформи и с кални гумени ботуши, високи до коленете. На раменете им бяха преметнати автоматични оръжия, които, изглежда, бяха „АК-47“.
	Временен лагер. Така изглеждаше. Лагер, който може бързо да бъде разтурен и построен наново на други място.
	Мъжът, който забиваше украсените си с пръстени ръце в гърдите на Краус, беше нисък и дебел. Трудно беше да се определи възрастта му, можеше да е между двайсет и пет и четирийсет и пет години. Безизразно лице като на другите, постоянно обляно в пот, но под последния пласт бяха натрупани стари. Очите доминираха на лицето. Изглеждаха разтревожени. Но всъщност не бяха. Човекът само се опитваше да изглежда разтревожен, защото беше научил, че хората реагират положително на това.
	— Сеньор Краус. Или може би… Председателя Памперс. Добре дошъл, приятелю. Казвам се Максимилиано Куберо. Командир на специалния фронт на ПРК. Но може да ме наричаш Команданте като всички други пленници.
	Гласът беше като очите. Звучеше спокойно, дружелюбно, сякаш човекът се опитваше да говори така, защото беше научил, че хората харесват спокойни, дружелюбни гласове.
	И след това повиши тон, и гласът му стана по-напрегнат, когато се обърна към мъжа вдясно зад него, и издаде заповеди. На някого, който според отличителните знаци беше втори по ранг след него. Онзи на свой ред се опита да говори като комендант, когато се обърна към двамата мъже зад него, които стояха мирно. Те го изслушаха и после тръгнаха към малка дървена постройка с ламаринен покрив, която, за разлика от другите беше затворена от всички страни с тясна врата от бамбукови пръчки. Комендантът сръга с лакът Краус и посочи към нея.
	— Камарата на представителите. Отсега-нататък ще наричаме така тази колиба. Какво ще кажеш, председателю?
	Клетка. Това представляваше постройката. Нищо друго. Краус погледна сламения дюшек на пода и дълбоката пластмасова купа до него. Отначало не забеляза, че в отсрещния ъгъл на клетката седи човешко същество. Сериозно недохранен мъж с неподдържани брада и коса, окъсана риза, официален панталон, срязан на коленете и завързан с тънко въже на кръста. Двамата бунтовници отключиха и вратата на затвора изскърца. Влязоха вътре, вдигнаха мъжа под мишниците и го извлякоха навън.
	— Познавате ли се? — Очите на коменданта изглеждаха разтревожени, а гласът му беше дружелюбен. — Ако не, това е сеньор Краус от Съединените щати. А това е сеньор Кларк. Също от Съединените щати! Не е ли чудесно, че двамата се срещате тук? Нали и двамата пътувате в чужбина?
	Кларк. Тимъти Д. Краус познаваше името. Един от най-известните от двеста петдесет и четиримата американци, които в момента бях държани като заложници от ПРК. Всъщност се бяха срещали на едно празненство и на последвалата пресконференция във Вашингтон. Преди четири години. Може би пет. И оттогава Кларк беше тук, местен от един лагер в джунглата в друг. Краус се взря в лицето му и едва позна предишния човек.
	— Добре. А сега, след като имахте възможността да се опознаете, време е да се сбогувате.
	Странно. Краус мислеше за това, откакто го бяха качили на камиона. Би трябвало да се страхува, но не се страхуваше. Още не. Беше разгневен!
	Комендантът кимна на заместника си, който веднага блъсна омаломощения пленник върху една от малкото затревени площи в лагера. Извади от джоба си черна превръзка, същата като онази, която бяха сложили на Краус, докато пътуваха, и завърза очите на Кларк. Комендантът се приближи до него и едва сега Краус забеляза, че за разлика от другите, водачът е с черни ботуши със звънтящи шпори с формата на звезди с червени камъчета, блещукащи от двете страни. На десния му хълбок имаше револвер. Той го извади, опря го в главата на Кларк, обиколи слабото му лице и притисна дулото в лявото му слепоочие. Войниците започнаха да скандират в хор. Муерте. Мъртъв. И на английски, за по-сигурно. Комендантът задържа дулото до слепоочието на Кларк и се обърна към Краус, за да се увери, че новият пленник гледа как ще се погрижи за стария пленник. Гледа как пръстът му натиска спусъка. Гледа как стреля. Моята реалност, не нереалността на този терорист. От дупката от куршума се разхвърчаха кръв и мозък, които изцапаха униформата на команданте. Войниците се изсмяха шумно, защото това очакваше командирът им. И когато Кларк падна — не се строполи изведнъж, сякаш измършавялото му, изранено тяло не можеше да реши дали да падне, — това стана бавно, сякаш във вода, предавайки се, докато всички функции на организма изключваха, и дори волята за живот не можеше да ги накара да заработят отново.
	— Следващият.
	Заместник-командирът изтича до Краус, нетърпелив да се подчини на началника си, и блъсна председателя на Камарата на представителите към същата малка тревна площ, където беше блъснал и Кларк. Краус беше принуден да застане до трупа на Кларк.
	— Знаеш ли кое е най-хубавото в издигането в тази организация, председателю Памперс? Или да станеш офицер? Може би дори… Ел Команданте? Разбира се. Хубаво е да се издигнеш като мен, не го отричам, и се чувстваш добре. Но най-хубавото, председателю Памперс, е, че моята работа е да екзекутирам властни американци. По тези места аз съм този, който го прави. Затова другите трябва да те пощадят и да те запазят жив за мен.
	Комендантът вдигна револвера, потърка с показалец дулото, сякаш го почистваше от прах, и кимна на заместника си да развърже черната превръзка, която се беше смъкнала по безжизненото лице на Кларк, и да я завърже на очите на Краус.
	Светът отново помръкна.
	Краус само чуваше звуци и долавяше вибрации, когато някой се раздвижеше.
	Войниците отново се разкрещяха. Муерте. Краус почувства, че кръглото метално дуло на револвера се опря в слепоочието му, и имаше време само да си помисли, че е отдясно, не отляво като при Кларк, когато оръжието стреля.


	Ерик Вилсон побягна. Изскочи от затъмнената стая за съвещания в Областния комуникационен център и хукна нагоре по стълбите, по коридорите на Главното управление на полицията и към един почти забравен и рядко отварян продълговат дрешник в ъгъла на кабинета му. Осем униформи на закачалки. Много време мина. Не ги беше обличал дори по време на онези официални поводи, на които това се очакваше. Не беше в стила му. Той разкъса найлона около униформата в дъното, облече я и пак изтича навън. Мина покрай затворената врата на стаята за конференции, където трябваше да е в момента, и за миг изпита желание да беше там и да не беше отговарял на телефонното обаждане и да не знаеше, че приятелят му, неговата отговорност, може да бъде убит напълно законно всеки момент. Престъпник извън закона. Отново.
	Вилсон отвори вратата на екипа на специалните части. Поздрави заетите си колеги и забърза към следващата стая, към външното командване. Големият шкаф с ключове беше отворен и той грабна една връзка в средата и продължи да върви, когато шефът на екипа на специалните части извика:
	— Какви ги вършиш, по дяволите?
	— Взимам едната ви кола за няколко часа.
	— В моя отдел си. Ние първо питаме!
	Вилсон вече беше тръгнал по тъмния коридор и се озова под дразнещата светлина на флуоресцентните лампи на стълбището. Униформа. Полицейска кола с опознавателни знаци. Имаше по-малко от три часа да събере информацията, от която се нуждаеше Сю, затова можеше да изиграе най-добрата си карта. Картата Пийт Хофман. Седмица купа. И трябваше да го приемат сериозно, да изпрати правилните сигнали, да влезе в едно строго охранявано посолство.
	Вилсон изкара колата от гаража, изкачи хълмчето и се насочи към бариерата и будката на пазача. Включи сирената и проблясващите сини светлини и настъпи газта по улица „Хантверкере“.
	ПРК.
	От няколко десетилетия колумбийските бунтовници отвличаха американци, скандинавци, японци и французи. Водеха се дълги преговори, обикновено няколко години, а пленниците стояха затворени в клетки в джунглата, без да може да проникне външен човек. Сега обаче беше различно. Тимъти Д. Краус. Председател и говорител на американската Камара на представителите. Личност с изключителна власт и влияние. Съединените щати щяха да бъдат принудени да действат.
	И всичко се беше променило.
	Ерик Вилсон криволичеше наляво и надясно между движещите се нагъсто коли. Мина по тротоара покрай Градския съвет и по велосипедната алея покрай сградата на правителството. Помнеше как бягството на Паула започна точно от тук, в тези коридори на властта, по време на съвещание с министъра на правосъдието и шефа на полицията, които гарантираха пълен имунитет и подкрепа за мисията на Паула да се внедри в полската мафия в строго охраняван шведски затвор. Вилсон потисна инфантилен рефлекс да покаже среден пръст на всички, които бяха дали обещания и бяха предали онези, които жертваха живота си, за да запазят йерархията. Но не си заслужаваше. Пък и те вече бяха получили присъдата си, осъдени в най-шумния процес на десетилетието, да лежат в килиите на същия затвор, в който бяха оставили Хофман да умре. Вилсон продължи да кара ту по тротоара, ту по улицата, докато стигна до площад „Густав Адолф“ Тук нямаше как да си проправи път напред. Давещи се, форсирани, бълващи въглерод автомобили образуваха бавно движеща се стена. Красивото кръгово кръстовище, което отделяше Министерството на външните работи от Операта, Парламента и Кралския дворец, сърцето на столицата, беше задръстено и никакви сирени или сини светлини не можеха да му помогнат да си пробие път. Той погледна часовника на таблото и изчака една минута и после още една. И след това подкара броня до броня, напред и назад, отляво и отдясно, проправяйки насила път през кръговото кръстовище, блъскайки каишите с цветя в основата на статуята на крал, извисяваща се над града. Вилсон увеличи скоростта по пешеходната пътека през Кралската градина и по най-оживената улица с автобуси, на която така и не беше научил името, и успя да стигне до площад „Ниброплан“. И там, по средата на малкия площад, телефонът му отново иззвъня.
	— Сю, в момента нямам време. Пътувам и…
	— Съжалявам, че ще ви разочаровам, но не съм Сю. Обаждам се от ареста „Крунобери“. Говорете с директора.
	Плътен, дрезгав мъжки глас. Вилсон беше сигурен, че човекът е страстен пушач.
	— И аз ще трябва да ви разочаровам, защото в момента нямам време да говоря нито със Сю, нито с директори на затвори.
	— Ами, това ви засяга, затова по-добре ме изслушайте, Вилсон. Тук има един арестант, който вдига шибани скандали в една от килиите ми. И искам лично да дойдете да го приберете.
	— Защо да го правя, по дяволите? Затварям…
	— Не затваряйте. Трябва да държите под око служителите си.
	— Моля?
	— Вашите служители. Хората, за които обществото ви плаща да отговаряте. Хората, които би трябвало да са на улиците и да предотвратяват неприятности, а не да ги създават.
	— Какви ги говорите?
	— Е, сега вече слушате ли?
	— По дяволите!
	— Говоря за нашия любим следовател — Еверт Гренс.
	— Е, и?
	— Искам да дойдете да го вземете. Той е в килия номер пет в момента. Арестуван е.
	Булевард „Страндвеген“. Вода досами морето и красота какъвто и да е сезонът.
	— Гренс?
	— Да.
	— Старши инспектор Гренс?
	— Да.
	— Не разбирам.
	— Според подписаната от главния прокурор Ларш Огестам заповед за арест старши инспектор Гренс е задържан по подозрение за неправомерно използване на огнестрелно оръжие и нарушаване на обществения ред.
	Червен светофар на моста „Юргард“. Вилсон намали, мина покрай редицата коли и продължи към скъпия квартал, където бяха посолствата, всяко издигащо се в сянката на друго.
	— Дайте ми два часа. Ще реша проблема. Но дотогава той ще трябва да стои там.
	— Гренс вдига голям шум.
	— В момента наистина нямам време.
	— Моят персонал трябва да се грижи за него.
	— Ако той не се успокои… кажете му, че имате съобщение от мен. Прошепнете му, че мисля, че ще изглежда страхотно с раирани дрехи.
	Ерик Вилсон се забави нарочно да изключи сирената и го направи едва когато спря пред будката и пазачите с униформи, късо подстригани и с големи пагони на раменете и ръкавите. Те пазеха малко късче от Съединените щати насред Швеция. Той остана в колата, за да се зачудят кой е, какво прави там моторно превозно средство със специален режим на движение и защо един високопоставен шведски полицай, който скоро ще слезе от колата, трябва да бъде приет без въпроси и им губи ценното време.
	Вилсон броеше секундите, докато седеше близо до тези малки крепости. Недалеч се развяваше италианското знаме, до него беше немското посолство, а после — британското. На отсрещната страна на улицата дълги, тесни флагове отбелязваха входа на Си Ви Ти, най-големия шведски телевизионен канал. А тук, точно до дясната страна на колата, имаше наклонена бетонна рампа и висока стоманена ограда, камери за наблюдение и заредени автоматични оръжия, размахвани от хора, които имаха гневно отношение стой далеч, мамка ти. Всичко това му напомняше за затворите, които редовно посещаваше заради работата си. Сега всичко беше различно. След единайсети септември целият свят беше набелязан за враг.
	Вилсон отвори вратата на колата и почука по затвореното стъклено прозорче. Запита се дали все още е човекът, който беше, някога специалист вербовчик — полицай, който намираше хора, за да ги използва, който можеше да ги накара да го харесват, да му имат доверие и да му дадат каквото иска — все още съществува в сегашния вариант на Ерик Вилсон, старши инспекторът, твърдо оплетен в управленската бюрокрация, без да може да помръдне.
	Знам какво ще искат да знаят. Но колко вече знаят?
	Пазачите го засипаха с въпроси, но отговорите му се лееха естествено, и пак започна да чувства онзи прилив на адреналин. И не само това, но и вече не изпитваше нито страх, нито болка. Точно това му липсваше. Забраненото чувство. Някой, на когото държеше, беше в опасност. Би трябвало да продължава да се чувства разстроен и объркан, но беше изпълнен с енергия, вълнение и съсредоточеност.
	Отново се чувствам жив. Защото твоят живот е в риск.
	Пазачът окачи телефона на външната стена на будката, кимна леко и отвори тежката желязна порта. Онзи, на когото се беше обадил, бе отговорил „да“. Първата стъпка. Ерик Вилсон напусна охраняема зона 1.
	Вестибюлът в посолството приличаше на чакалня в зъболекарски кабинет — с изключение на пазачите морски пехотинци и камерите, които сега, изглежда, следяха само Вилсон. Охраняема зона 2. Една жена му се усмихна и каза да седне, докато провери документите му, както бяха направили пазачите отвън. Освен това му обясни, че той ще се срещне с някой си господин Дженингс. След двайсет минути Вилсон почука на стъклото на кабинета на усмихнатата жена и попита какво става, а тя отговори, че ще го приемат скоро. Той пак седна. След още двайсет минути отново почука. Отговориха му да изчака още една минута и Вилсон седна.
	— Извинявайте за забавянето — чу се глас точно след един час и седем минути. — Трябваше да ви проверя.
	Господин Дженингс. На същите години като Вилсон. Или не. Може би това беше пожелателно мислене. Мъжът, който имаше къса коса и мустаци и беше облечен със сиво сако, вероятно нямаше дори четирийсет.
	Още една затворена врата за сигурност. Дженингс я отвори и поведе Вилсон вътре. Охраняема зона 3. Някакво ниво на доверие. Още една будка с пазачи, камери и войници. Някой за трети път сравни лицето му със снимката на служебната му полицейска карта. И след това го обискира. Прокара ръчен скенер по краката, ръцете и торса му.
	— Може да преминете.
	Къс коридор. Празна стая с флуоресцентно осветление, на което изглеждаш блед, синкав, с нездрав вид. Обикновена маса в средата и два стола. Това беше всичко.
	— Това беше единствената свободна стая.
	Да, бе, сигурно.
	Стаята беше предназначена да постави посетителя в неизгодно положение, да покаже липсата му на власт. Място, каквото самият Вилсон беше използвал, когато посещаваше затвора „Аспсос“, когато набеляза Пийт Хофман като евентуален информатор и започна да се сближава с него и да печели доверието му. Където стъпка по стъпка се преструваше, че е най-добрият му приятел. Така се правеше. Водещият офицер става най-добрият приятел на информатора, за да може информаторът да продължи да бъде готов да рискува живота си и да разкрие нова информация.
	— Ерик Карл Вилсон.
	Господин Дженингс дори не вдигна глава. Отвори някаква папка и прелисти книжата вътре.
	— Четири години помощник на Градската полиция в Упсала. Седем години инспектор в отдел „Убийства“ в Гьотеборг. Пет години главен инспектор в отдела за вербуване в Градското полицейско следствено управление. Четири години отговарящ за информаторите в Градската полиция. А от две години и половина шеф на отдел „Убийства“.
	— Научихте всичко това за един час? Не е зле.
	— Но между нас казано, не заради това ви пуснах да влезете. Не съм много смаян от шведската полиция.
	— Хей, между нас казано, и аз не съм. В момента един от следователите ми е заключен в ареста.
	— От друга страна, вие сте били пет пъти във ФЛЕТС, нашата база в Джорджия за специално обучение на полицаи. Вербуване, събиране на информация, защита на свидетели, техники на разпит.
	Там беше започнало всичко. Знанията, които получи Вилсон във ФЛЕТС, му помогнаха да избере затворника Пийт Хофман. От там научи как да добави няколко престъпления към досието на Хофман и два калашника за незаконно притежание на оръжие. Оттам-нататък беше лесно да настоява за по-строги ограничения — без право на условна присъда и контакт с външния свят. Хофман, който имаше съпруга и две малки деца, се отчая само след няколко месеца без общуване с тях и човешко докосване. Той беше готов да направи всичко, за да излезе през онези врати.
	— Най-високите оценки, Вилсон. Най-добрите отзиви. Няма много хора, които ги получават, дори сред нас, американците. Дори аз бях далеч от тези резултати.
	Хофман беше възприел името Паула. Беше станал инструмент в ръцете на старши инспектор Ерик Вилсон. Човек, когото шведската полиция може да използва и да захвърли. Така мислеха колегите на Вилсон, които разработваха операции под прикритие. Тъй като беше забранено да използват престъпник като помощник, въпреки че те работеха най-добре — само един престъпник може да играе престъпник, — те бяха научили, че ако Паула, Пиа или Берит бъдат разкрити от групировката, в която са се внедрили, и са обречени, и се нуждаят от незабавна полицейска защита, трябва да отрекат всичко и да ги оставят да умрат.
	Инструменти. Ресурси. Това трябва да бъдете.
	Понякога обаче нещата не се случват така, както очакваш.
	Понякога става така, че означаваме повече един за друг, отколкото сме възнамерявали. И пак не знаем дали е хубаво или лошо да изпитваме такива чувства към друго човешко същество и да държим толкова много на някого.
	— Добре. Одобрен сте, Вилсон. Допускаме ви.
	Сакото на Дженингс беше закопчано догоре. Той беше слаб и когато се облегна назад на неудобния дървен стол, сакото му се изопна на десния хълбок.
	Кобур с пистолет.
	Въоръжен, тук? Един бюрократ?
	— А сега е ваш ред да обясните защо сте дошли.
	Искам да знам какво знаете вие.
	— Гледах извънредните новини по Си Ен Ен.
	Без да се издам какво знам, което вие искате да знаете.
	— За новата война срещу терора. Тринайсет терористи, които ще бъдат преследвани — добави Вилсон.
	Господин Дженингс все още седеше, облегнал се назад, но слушаше.
	— И… единият от тях. Седмицата купа. Наричат го Ел Суеко. Шведът.
	— Да?
	— Имате снимки на всичките. Паспортни снимки или полицейски снимки от арест, или неясни изображения в джунглата. Освен на него. Защото не знаете кой е.
	— Да?
	— Ако е така и ако в джунглите на Южна Америка се подвизава някой на име Ел Суеко, който може да е швед, тогава нашата не толкова смайваща шведска полиция също ще прояви интерес. Кой е той? Можем ли да го идентифицираме? Можем ли да помогнем на нашите американски колеги в издирването?
	— Да помогнете?
	Опънато въже. Вилсон трябваше да знае, без те да разберат.
	— Да. Да помогнем.
	Господин Дженингс се усмихна. Онази иронична усмивка, която американските длъжностни лица понякога отправят на представителите на незначими държави на юг от Северния полюс.
	— И… как по-точно вие ще можете да ни помогнете?
	Вървене по опънато въже. Печелене на доверие. Без да предизвиква съмнение. Навремето Вилсон беше дяволски добър в това.
	— Трябва да знаете нещо, Дженингс.
	Бяха го доказали дори оценките, които беше успял да изрови този държавен служител. Но това беше тогава. Може би твърде отдавна.
	— Когато говорим за Швеция, няма друга демократична страна, която да е събрала толкова много дигитална информация за своите граждани. Информация, която съществува в множество различни системи. Много от тях са отворени за публичен достъп. Има обаче други, които са затворени, и вие може би искате достъп до тях. Те не са достъпни за неупълномощени хора. Ето защо ви трябваме ние — ако се окаже, че Ел Суеко наистина е швед. Безполезната шведска полиция има достъп до тях.
	Да се върна на въпроса само за момент. Да убедя човека, от когото искам нещо, да ми има доверие, и да го накарам да свали гарда и да слуша.
	— Защото ако той наистина е швед, тогава ние можем да го намерим. Да го идентифицираме.
	Ерик Вилсон се опитваше да говори уверено, но може би беше забравил уменията си и беше уморен.
	— Но може би шефът ви не се интересува от това?
	Пистолетът в кобура му се очерта още по-ясно под сакото му, когато американецът се изтегна още назад.
	Може би прекалих.
	Вилсон се помъчи да разгадае изражението на Дженингс, четвъртито като лицето на туземния на вид бунтовник в списъка за убиване. Но беше по-бледо и му липсваше плитка. Освен това беше абсолютно безизразно и невъзможно за разгадаване.
	Американецът изведнъж стана, взе папката с полицейското досие на Ерик Вилсон и се приготви да тръгне.
	Прекалих.
	— Добре.
	Господин Дженингс го погледна — преценяващо, премерващо, замислено. И след това разкопча сакото си и го съблече, разкривайки черен кожен кобур върху бяла, безупречно чиста и изгладена риза като на музикант от погребален оркестър. Въпреки че имаше пистолет „Глок 22“, черен като кобура, с ръкохватка, която би оставила отпечатък върху всяка ръка, която я стиснеше твърде силно.
	И после той, изглежда, взе решение и преметна сакото си на облегалката на стола.
	— Трябва да се обадя на няколко места.
	Ерик Вилсон не беше забелязал вратата зад него, която беше същият цвят като стената. Сега я видя, защото Дженингс я отвори и влезе в охраняема зона 4, сърцето на посолството.
	Не съм прекалил.
	Сам в празна стая, като затворническа килия.
	Той се замисли за Паула, докато се внедряваше в затвора. Изложен на опасност и изоставен. Но пак успя да подведе всички. Освен Пийт и Зофия, само още един човек знаеше какво се случи и къде избяга Хофман. Ерик Вилсон.
	Оттогава се бяха срещали четири пъти в годината. Кафене „Гайра“ в Богота, „Кале“ 96 между „Карера“ 13 и 13-А. В три часа следобед всяка първа седмица на всяко тримесечие. Място за срещи, където никой не задаваше въпроси и до което Ерик Вилсон пътуваше на собствени разноски. Тогава и там Пийт го помоли за помощ и обясни, че парите му са свършили. Скъпо беше да бягаш и да се криеш, още по-скъпо със семейство. Ежедневни разходи, купуване на покровителство и плащане на властите в страна, където подкупите бяха начин на живот. Така Пийт се свърза с бунтовниците от ПРК, които финансираха операциите си с наркотици. Хофман се върна към същия бизнес, който имаше в Швеция — дрога, купуване и продаване и предаването й на дилъри — и бизнесът му се разрасна. До нощта, когато двама от най-надеждните му пласьори се озоваха на погрешен ъгъл и бяха екзекутирани заради това. И наркотиците и парите им — неговите наркотици и пари — изчезнаха.
	Сумата за две доставки и той не можеше да плати.
	Представители на ПРК почукаха на вратата му и заплашиха, че ще убият него и семейството му, но в обратна последователност. Първо малкия му син Расмус. После големия му син Хюго и накрая Зофия.
	Хофман защити себе си и семейството си и уби двама поръчкови убийци на бунтовниците. Но следващия път? По-следващия? Той нямаше избор, защото трябваше да изплати дълга си, а когато го върна, остана, за да печели пари. Шест месеца по-късно Вилсон му предложи възможност да удвои дохода си, като го представи на Сю Мастърсън от Агенцията за борба с наркотиците. Най-добрият информатор под прикритие, когото познавам, се крие в Южна Америка. Той има доверието на ПРК и ще бъде готов да те информира. Използвай го. Това е идеалното решение за теб и за Хофман. Така го продаде. Пийт Хофман се нуждаеше от повече пари, а американските власти се нуждаеха точно от такъв неофициален агент. Те го вербуваха да се внедри в ПРК, организацията, отговорна за значителна част от наркотиците, които прииждаха в Съединените щати.
	— Кафе?
	Ерик Вилсон не чу почукване или отваряне на врата. Видя един много млад мъж с поднос.
	— Благодаря.
	Термос с кафе, каничка с мляко и малки, сухи курабии с вкус на химически вещества.
	Вилсон чакаше от половин час. Дъвчеше и продължаваше да чака.
	Пийт Хофман, който някога се беше преобразил в Паула, сега се беше превърнал в Ел Суеко. Бяха му възложили ясна цел — да се сближи с ръководството на ПРК — нещо, което Хофман беше започнал да прави, когато така нареченият Ел Местисо осъзна колко много може да му е полезен. Разговорът започна бавно, но лека-полека първоначалната омраза и подозрителност се превърнаха в доверие. Пийт Хофман беше експерт в това. Беше го правил няколко пъти. Сега поръчковият убиец и собственик на бордей, без да подозира за новата му мисия — да разкрива и да унищожава отвътре, — се беше превърнал от негов работодател в гарант. След шест месеца в обкръжението на Ел Местисо задълженията на Пийт се увеличиха и освен събиране на дългове, той започна да охранява доставки с наркотици и кухни за кокаин и да обучава бунтовници. Новият му работодател искаше да се възползва именно от това доверие. И от първия си ден американският водещ офицер на информатора под прикритие Хофман — еквивалент на Ерик Вилсон от АБН — получаваше информация кое е най-доброто място да засекат доставка или да разрушат строяща се фабрика за кокаин.
	— Извинявайте. Това отне известно време. Отново.
	Дженингс имаше петна от пот на гърба на ризата си и държеше отворен лаптоп. На устните му вече не играеше желязна усмивка. Телефонният разговор, с когото и да беше, бе дал отговора, на който се надяваше Вилсон.
	— Телевизионното предаване, което сте гледали вие и останалият свят, онези няколко секунди на транспортиране, са дошли от това. — Служителят на посолството прокара пръст по вградената мишка, щракна върху неозаглавена икона с четири файла и отвори три от тях. — Това е филм от сателит на АГР над Амазонка. Някъде в Колумбия. Материалът е немонтиран.
	Общо двеста и десет секунди, на места твърде неясни и бързо движещи се кадри.
	Всичките снимани отгоре.
	Първо, товар от листа кока и химически вещества за косина, пазена от войници, които вече сте видели вие и останалият свят. После речен транспорт. След това група бунтовници в граничния район близо до Венецуела, обучавани от същия мъж. Съдейки по движенията му и начина, по който издаваше заповеди, беше ясно, че той има отлично военно обучение. И накрая, в по-детайлни изображения, същият мъж, но сега в компанията на поръчковия убиец с четвъртито лице, и ясно се виждаше, че те охраняват пратка с оръжия.
	— Всичко е снимано отгоре. Не е достатъчно за програмата за лицево идентифициране, за да разработи база за идентификация. Докато не получихме разрешение да използваме новата британска технология, която има резолюция до един сантиметър. И после открихме това.
	Четвъртият файл. Дженингс щракна на него. Същата последователност като преди, транспортирането на оръжия. Сега обаче изображението на единия мъж беше увеличено. На главата му имаше нещо, което може би беше татуировка на гущер. Лицето му се раздроби на сиви квадратчета, когато образът се увеличи още.
	— Имаме достъп до технологията от няколко месеца. Това е най-доброто, което може да ни даде.
	Програмата за лицево разпознаване очерта контурите на лицето, изпълнено с квадратчета. Неясните линии се превърнаха в нос и уста. Човек, който не съществуваше.
	Ел Суеко.
	Виждам те. И те не знаят.
	И ти не знаеш.
	— Какво виждате?
	Неясен си. Но аз те познавам много добре.
	— Вилсон?
	И това си ти.
	Дженингс се вгледа изпитателно в лицето на Ерик Вилсон. Вилсон избягваше зрителния контакт и се преструваше, че отново се взира в образа, сякаш се мъчи да го разкодира.
	— Не. — Той вдигна глава и видя разочарованието на американеца. — Не, Дженингс, нямам представа кой е той.


	Барака с дървени стени и ламаринен покрив. Тесен отвор и бамбукови стебла вместо врата. Сламен дюшек в единия ъгъл и дълбока купа в другия.
	— Чонтос.
	Само за няколко часа той беше научил нова дума. Голямата дупка в земята, над която клечиш. Отгоре с дъска и после заравяш с кал изпражненията.
	— Пак ли?
	Единственото място, където той беше сам. Имаше само два разрязани чувала от картофи, закачени на клон на дърво, но беше достатъчно — импровизирана стена, която го отделяше от копелетата.
	— Да.
	Момичето сигурно не беше на повече от шестнайсет-седемнайсет. Горе-долу на същите години, на които беше Лиз, когато избяга. Дългата коса на това момиче беше прибрана на кок на тила. Беше с униформа и на гърдите й беше преметнато оръжие. Устните й бяха начервени.
	— Хубава е.
	— Моля?
	— Новата ти Камара на представителите, председателю Памперс. Истински под, дори купа за храна без дупки.
	Тя говореше високо. Явно искаше да я чуят тримата тийнейджъри, които също носеха автоматични оръжия на слабите си рамене. И те се засмяха. Не на нея, а на пленника, когото момичето унижаваше и който трябваше да бъде пречупен.
	— Добре. Чонтос. Още веднъж.
	Надзирателката отвори портата с нокти, алени като червилото й, насочила оръжието си към заложника, и тръгна след него към чувалите от картофи. Спря там, подканвайки го да бърза на всеки трийсет секунди, и му каза, че има не повече от пет минути.
	Краус седна върху дупката. Не му се ходеше по нужда, но търсеше малко спокойствие, за да се опита да проумее фалшивата си екзекуция. Не беше затворил очи. Металът беше опрян в дясното му слепоочие и той се беше втренчил в тъмнината на превръзката на очите и слушаше звука на сребърните шпори на коменданта, докато показалецът му натискаше спусъка. Не мислеше за нищо, само чакаше. И после изщракването заглуши всички други звуци. Краус дори не осъзна, че е изщракване. Не и докато войниците не започнаха да вият от смях — бълбукащ, хълцащ, примесен с бъбрене смях, който прогони облаците насекоми. Револвер, зареден с един-единствен патрон. Патрон за Кларк, пленникът, който така и не беше разменен, защото всички преговори с правителството на Съединените щати спряха, след като списъкът им с искания беше отхвърлен.
	Страхът обаче го застигна.
	Щеше да умре.
	Без да може да се контролира, Краус наистина се подмокри след онова изщракване, и войниците започнаха да се смеят още по-гръмогласно, като скандираха: „Председателят Памперс, председателят Памперс.“ Това обаче не го пречупи, не сломи духа му. Нямаше какво да вземат от душата му, която вече беше в гроб в покрайнините на Вашингтон.
	— Добре, председателю Памперс, готов си. Няма да има повече чонтос до довечера.
	Момичето отново говореше заради другите, които я наградиха, като имитираха човек, който се е напикал и ходи с широко разкрачени крака като маймуна, стиснали с пръсти носовете си, сякаш нещо миришеше много лошо.
	Тя го съпроводи до клетката и заключи с катинар вратата. Краус се потеше още повече от преди. Кожата му лъщеше и от косата му се стичаха капки, които се търкаляха по челото, бузите и врата. И когато му донесоха храната — дълъг черпак загреба нещо и после напълни купата, — той нямаше представа каква е яхнията и какво плува в нея. Беше сигурен обаче, че от течността го гледат рибешки глави и очи.


	Полицейската кола в синьо и бяло стоеше там, където я беше оставил, точно пред остъклената будка и униформените пазачи. Ерик Вилсон им кимна, качи се и бавно подкара по булевард „Страндвеген“ и центъра на града, като си мислеше за сивите квадратчета. Резолюция един сантиметър. Лице, което той познаваше. Защото един човек е много повече, начин на движение, възприятие, обща представа, които разпознават само най-близките ти хора. Той спря на червен светофар на моста „Юргард“. Не бързаше. Беше постигнал целта си, бе спечелил доверието, което искаше, и беше получил отговорите, които търсеше. Все още притежаваше умението, което използваше в един предишен живот, за да убеди престъпници да му имат доверие, да ги вербува и да ги превръща в източници или информатори за някакви си жалки няколко хиляди на месец, рискувайки живота си всеки ден.
	— Те не знаят.
	— Абсолютно сигурен ли си?
	Вилсон се беше обадил отново, вероятно за последен път.
	— Сю, те не знаят много повече от онова, което всички видяха по телевизията. Прякора му. И че той работи в охраната и обучението.
	От единия край на линията — улица „Хамнгатан“, пълна с тълпи хора, шумна, хаотична. В средата на страна в Северна Европа, която хората често бъркаха с Швейцария. От другия край на линията — Сю Мастърсън, шефката на Агенцията за борба с наркотиците, която вървеше по Пенсилвания Авеню, към номер 1600 и портата на една от най-известните сгради в света. Белият дом.
	— След двайсет минути ще се срещна с вицепрезидентката Елена Томпсън, началника на Генералния щаб Пери, директора на ФБР Райли и директора на ЦРУ Ийв. И ще се погрижа за нашия проблем. Тогава, в онази стая. Ще обясня всичко. Ще им кажа, че Ел Суеко служи на нас, че работи за нас, че е най-ценният ни актив в ПРК и че ние сме го вмъкнали в нашия списък с врагове. И че ни е нужен жив.
	Вилсон заобиколи ремонт на пътя и свирещи с клаксони автобуси. Улица „Хамнгатан“ се превърна в улица „Клараберг“ и после мостът към „Кунгсхолмен“. В това време жената, на която имаше доверие, продължаваше да върви към най-могъщата сграда в света, според мнозина.
	— Сю, ами ако…
	— Какво?
	— Ако не успееш да ги накараш да разберат?
	— Ще успея.
	— Ами, ако стане, както се случи тук — отговорните политици знаят, но ако отрекат?
	— Няма да стане така.
	— Сю, ако?
	Тя беше спряла. Вилсон чу това. Дишането й постепенно се нормализираше.
	— Тогава ще имаме голям проблем.
	Последва пълно мълчание. Вашингтон по обяд би трябвало да е по-шумен. Ерик Вилсон се запита дали Сю нарочно закрива с ръка микрофона и ако е така, защо.
	— Тогава няма да мога да използвам официалните канали. Нито дори неофициалните. Ще трябва да блокирам водещия му офицер — единствената, освен нас, която знае каква е истинската му мисия.
	— Сю, по дяволите, аз…
	— Ерик, именно заради това ще успея.
	На улица „Бергсгатан“ близо до южния вход на Главното управление на полицията имаше много свободни места за паркиране и това беше необичайно. Във Вашингтон беше тихо, а тук — празно. Вилсон почувства, че нещо не е наред, и го обзе безпокойство. Ден, в който светът нямаше логика. Той паркира и влезе, но не отиде в отдел „Убийства“ и кабинета си, а се отправи в противоположната посока, към ареста. И следователя, който беше затворен там.


	Само един пазач. Те й имаха доверие. И офицерът от Тайните служби е черна униформа, златна значка на гърдите и позлатени кантове на панталона вероятно я придружаваше по-скоро от учтивост, отколкото от подозрителност.
	Тази забележителна къща, която тя беше посещавала пет пъти, чиито стени и отекващи подове, сякаш я проучваха изпитателно и чиито високи тавани сякаш я притискаха — всеки път, когато вървеше по коридорите на Западното крило, я обземаше чувството, че е една от избраните. Беше съблазнително. И опасно. Тя се извини, когато се приближиха до отворената врата, спря, пое си бавно и дълбоко дъх и го затаи в себе си. Ако се предадеше на това чувство в стаята, в която се готвеше да влезе, тогава вече беше загубила.
	Сю Мастърсън оправи късото си сако и панталона. Цивилни дрехи. Това беше важно. Носеше униформа само на първото си посещение, преди да поеме ръководството на Агенцията за борба с наркотиците. Но беше установила, че свършваше повече работа и я слушаха по-внимателно, когато беше облечена така. Колкото повече изглеждаше като тях, толкова по-голям беше успехът й.
	Отворената врата на кабинета на вицепрезидентката означаваше, че Мастърсън е добре дошла, макар да беше настояла, че претовареният й календар трябва да бъде пренареден и планираните съвещания — отложени. Десет минути. Толкова й дадоха. Офицерът от Тайните служби се усмихна и я покани да влезе. Предишните й срещи в Белия дом се проведоха в кабинета на началника на Генералния щаб и се състояха от конструктивни планови съвещания на стол до директора на Службата за национална политика за контрол на наркотиците. Мастърсън не беше влизала в тази стая и не беше седяла с тези хора.
	— Добре дошла, Сю.
	Вицепрезидентката Елена Томпсън. Тя изглеждаше също като на снимките. Висока жена на средна възраст с руса коса и очила, които се носеха през петдесетте години на миналия век. Томпсън седеше зад дъбовото си бюро и посочи единствения свободен стол. Сю Мастърсън се огледа наоколо. Кимна на началника на Генералния щаб Пери, който винаги беше на нейна страна. Пери седеше на бяло канапе с пухкави възглавници и също й кимна. С другите двама обаче Мастърсън се беше карала често. На синия стол седеше Марк Ийв, директорът на ЦРУ, а на зеления, със скръстени на гърдите ръце се беше настанил Уилям Райли, директорът на ФБР. Мастърсън се беше карала и с двамата, но поотделно. Не се беше срещала с тях едновременно.
	— Кафе?
	— Не, благодаря.
	Тя обаче си наля чаша вода от гарафата с резенче лимон, поставено на ръба, и я изпи до половината. Те я чакаха да започне. И беше ясно, че всичко за новооповестения списък с престъпници за убиване беше решено тук от тези хора. Изглеждаха изтощени. Отвличането беше извършено днес следобед, вашингтонско време, в уединен район на джунглата, и тъй като всички бяха мъртви, с изключение на мишената на похитителите, те избираха кога да говорят или да отправят искания. Похитителите бяха изчакали до полунощ. И няколко часа след това се бяха събрали хората, които сега седяха около нея.
	Мастърсън ги погледна отново. Бръчки на лицата, уморени.
	— Седмицата купа. Ел Суеко.
	Над камината имаше голям часовник.
	09:50.
	Тя трябваше да приключи до десет. Трябваше да ги накара да разберат.
	— Той не е враг. Той е един от нас.
	Четиримата се вгледаха изпитателно в нея, така както ги гледаше и Мастърсън. Трима мъже и една жена. Но всичките сякаш бяха части от едно безполово тяло, което излъчваше също така безполова власт.
	— Говоря за списъка с престъпници за убиване, който съдържа един от нашите. Най-добрият ни информатор. Включихме го в списъка с най-издирваните престъпници само за да заздравим позицията му. Щом ние, врагът, го определяме като опасен, тогава и враговете ни ще го мислят за такъв.
	Сю Мастърсън се запита дали някога ще стане като тях — същество, което излъчва безполова власт. Имаше твърде малко истински приятели, за да ги попита. Броят на близките й връзки намаляваше с всяко ново назначение. Званията й сякаш плашеха хората, дори хора, с които тя работеше от дълго време, я виждаха в различна светлина и я възприемаха и реагираха по друг начин, когато им станеше шеф.
	— Никога не сме имали човек, който да е проникнал толкова дълбоко, и по-способен от него. Въз основа на информацията, която събра той, унищожихме най-малко седем кухни за кокаин и спряхме петнайсет големи доставки. Благодарение на него осъществихме най-голямото си постижение досега, рекордно залавяне, четиринайсет тона кокаин в покрайнините на Тумако. Морските пехотинци и полицаите работиха заедно, за да разбият лаборатория недалеч от пристанището. Арестувахме двайсет и четирима души, унищожихме цялото оборудване и заловихме девет лодки, използвани за транспортиране.
	Небесносин килим, морскосини тапети. Огледало с позлатена рамка, свещник е бели свещи, които никога не бяха запалвани. Дори самата стая сякаш излъчваше някаква стереотипна представа за власт.
	— Ето защо списъкът с престъпници за убиване съдържа грешка, която трябва да бъде поправена. Незабавно.
	Тя ги погледна един по един, докато те се опитваха да проумеят какво им казва.
	— Сю?
	Пери пренареди пухкавите възглавници, сякаш искаше да се освободи от тях, когато започна да говори.
	— Абсолютно сигурна ли си за… ами, всичко това?
	— Да, абсолютно сигурна съм за… всичко това.
	Мастърсън се зарадва, че започна той. Каквото и да кажеше началникът на Генералния щаб, тя знаеше, че ще се основава на анализ, не на лични различия.
	— Това усложнява нещата. Току-що дадохме пресконференция, която беше излъчена в целия свят. Ще бъде много трудно да се върнем там и да си вземем назад думите.
	— Лориъл, той е нает от нас.
	— Той е престъпник, който ни предава информация.
	— Той по принцип е… държавен служител. Служи на Съединените щати. Има право на същите привилегии и защита като нас останалите.
	— Сю, погледни ме. Наетият държавен служител има договор.
	— Но ние го включихме в списъка с най-издирваните престъпници! Защото ние мислехме, че ще му помогнем да спечели още повече доверието им и ще може да върши още по-добра работа. За нас.
	Белите пухкави възглавници.
	Началникът на Генералния щаб Пери ги нареди на спретната купчина на пода.
	— Сю?
	Въпреки че ги сложи встрани от канапето, възглавниците явно му пречеха да мисли свободно.
	— Доверие? В политиката става дума за доверие. Знаеш го. Но политическата правдоподобност не е по-силна от най-слабото си звено. В списъка с най-издирваните престъпници, който оповестихме по време на инвазията в Ирак, за която успяхме да получим международна политическа подкрепа, ставаше дума за доверие. А сега? Бунтовниците от ПРК са терористи. И светът е съгласен. Но когато решаваме да повишим нивото от „терорист“ на „война срещу терора“, което включва правото на неупълномощени от закона убийства, ние трябва да поддържаме международната подкрепа и доверие. И ако се окаже, че грешим в един случай, тогава всеки случай ще бъде поставен под съмнение и ще пострада правдоподобността ни. А без международно доверие цялата ни операция… няма да успеем.
	— Щом той е нает от нас… — Сю Мастърсън все още не викаше, но гласът й леко се повиши над препоръчителния разговорен тон. — Той е и наша отговорност!
	— Моля?
	Кръстосаните ръце и крака на зеления стол бяха свалени и Уилям Райли, директорът на ФБР, гореше от нетърпение да се намеси.
	— Поправи ме, ако съм разбрал погрешно, но… ти ли вмъкна това име в списъка?
	За разлика от Пери Райли не я харесваше. Директорът на ФБР дори се беше противопоставил публично на назначението й за шеф на Агенцията за борба с наркотиците. Но не му обърнаха внимание. Квалификацията и компетентността й бяха повече от достатъчни и Мастърсън така и не разбираше дали той не я харесва лично, или е против жените на ръководни постове.
	— Да, аз бях, но…
	— Без да ме уведомиш?
	— Ако ми позволиш да обясня…
	— Без да уведомиш ФБР — правоприлагащият орган, който отговаря за списъка?
	Мастърсън погледна към камината и големия часовник над нея, който продължаваше да тиктака шумно.
	— Да.
	— Тогава предполагам, че той е твоя отговорност, нали? Твой проблем.
	До десет оставаха пет минути. Тя беше използвала половината си време.
	— Самоличността на един информатор, особено престъпник, трябва да бъде известна на абсолютен минимум хора. Сигурно и ти работиш така, нали, Райли? Подставяне на фалшива информация в публични документи. Защото разкриването означава смъртна присъда. И всеки нов човек, който научи самоличността на информатора, увеличава този риск. Винаги сме го правили така и ще продължаваме да го правим така. И вие ще продължавате да сте благодарни.
	— Тази… дилема, ако мога да я нарека така, не е за методите ни, а за политика.
	— И морал. Но може би това е едно и също в тази стая?
	Сю Мастърсън се обърна към началника на Генералния щаб, търсейки подкрепата му. Той не каза нищо, но беше ясно, че е ядосан. Очите му блестяха гневно и се стрелкаха насам-натам.
	— Е… кой е той? — попита Марк Ийв, директорът на ЦРУ, и се усмихна иронично, докато чакаше отговора й.
	— Току-що се опитах да обясня именно това. Той е наш информатор, един от нас.
	Когато зададе въпроса, Ийв знаеше, че няма да получи отговор. Той я гледаше изпитателно с пронизващ, неразгадаем поглед. Мастърсън беше виждала такива очи и знаеше, че не трябва да отстъпва и да се предава. Това беше също толкова често срещано в полицията, колкото и сред водачите на наркосиндикатите — много власт в един ограничен свят. Те бяха най-опасните. Особено когато им казваха полуистини, както сега. Липса на съпричастност, съчетана с притежаване на власт, решения, сведени до интелектуалните и рационалните им аспекти.
	— Попитах кой е той. Как е името му? Откъде е?
	— Не знам.
	— Не… знаеш?
	— Не знам истинската му самоличност. Нямам пълните му лични данни. Това беше част от споразумението със свръзката му. Знам само, че го наричат Ел Суеко и че е от Северна Европа.
	— Европа?
	— Да.
	— Не е гражданин на Съединените щати?
	— Не.
	Сега вече Марк Ийв се усмихна искрено.
	— Тогава няма проблем. — Той огледа победоносно останалите.
	Сю също ги огледа разтревожено.
	Съдебни заседатели, които обмислят смъртна присъда. Убийство. Макар да знаят, че обвиняемият е невинен.
	— Какво не разбирате? Ние му плащаме — филиал на федералното правителство. Той работи за нашето правителство!
	Чашата й беше празна. Резенчето лимон се сряза на две половини. Мастърсън я напълни отново и изпи водата.
	Морал. И политика.
	Не бяха едно и също.
	— И това е шибаният Бял дом! Със сигурност не можем да осъдим на смърт невинен човек!
	Тя отново беше повишила тон и бе запратила срещу високомерните стени нецензурната дума, която отекна отново и отново. Накрая заговори единственият човек в стаята, който все още не беше казал нищо, вицепрезидентката Елена Томпсън.
	— Сю? — тих глас, който удряше силно.
	— Да?
	— Ще те помолим да излезеш. Трябва да обсъдим въпроса. Ще те повикаме, когато приключим.


	Всеки път ново лице.
	Ерик Вилсон кимна на цивилния пазач, когото виждаше за пръв път, търпеливо показа полицейската си карта и когато му кимнаха в отговор, тръгна към асансьора и натисна бутона за седмия етаж.
	Именно заради това ще успея.
	Едно време се обичаха. Той все още я обичаше в известен смисъл, но не любовта замъгляваше преценката му. На никого в света нямаше по-голямо доверие, отколкото на Сю Мастърсън. Тя разсъждаваше аналитично, структурно, стратегически. Беше много по-добра от него.
	Ето защо Вилсон можеше да си отдъхне.
	Въпреки това той чувстваше напрежение, колкото и усилено да контролираше дишането си.
	— По каква работа сте дошли? — чу се глас над него в асансьора.
	Вилсон се наведе по-близо до микрофона.
	— Старши инспектор Вилсон. Идвам да ви разтоваря.
	Последва дълго мълчание. Някой определено беше разтоварен.
	— Благодаря.
	Седмият етаж. Вилсон се позабави, преди да слезе. Изведнъж осъзна на какво се дължи напрежението му и защо бръмчи в главата му, грабва, изсмуква и изплюва всичката му енергия. Той вярваше безусловно на Сю — като на полицай. Сега обаче ставаше въпрос за нещо повече от полицейска работа. Това беше политика. И Вилсон вече беше оплитан в нещо подобно — шведски политици, които осъдиха на смърт Пийт Хофман въз основа на фалшиви документи, до които имаха достъп. Уведомиха ги за грешката им и им казаха, че шведската полиция плаща на Хофман, а не врагът. И после, въпреки това, те оставиха фалшивата смъртна присъда, за да поддържат властта си.
	Вилсон слезе от асансьора и видя будка на пазач, където зад вдигнат прозорец седеше друг цивилен. И чу познат глас. Беше тих и далечен, но нямаше съмнение. Докато се приближаваше, напрежението от вътрешния телефон се засили — шумният монолог на човек в малка килия, който се опитваше да привлече внимание към себе си.
	— Дотичай тук адски бързо и отключи вратата!
	Пазачът, млад мъж с добри очи, примирено повдигна рамене.
	— Чуваш ли какво ти казвам! Шибан пазач!
	— Да. Чувам какво ми казвате. Чух всичко, което казахте.
	— Тогава отключи проклетата врата!
	— Не мога да го направя. Вече ви обясних, старши инспектор.
	— Отключи я!
	— Аз не съм този, с когото трябва да говорите. Заповедта за арест беше подписана от главния градски прокурор Огестам. Той решава кога да ви освободим, както ви е известно, старши инспектор.
	— Главният прокурор е отвратителен задник! И това не е нито клевета, нита обида, а абсолютната истина!
	Вътрешният телефон не беше съвсем нов, модел, който бе виждал по-добри времена, и звукът явно беше усилен докрай. Ерик Вилсон забеляза, че пазачът го намали.
	— Така е от няколко часа.
	— Сигурен съм, че той може да продължи още дълго.
	Вилсон отново показа полицейската си карта. Пазачът я огледа набързо, стана почти веднага и отвори вратата на ареста. Вилсон го последва и мина покрай редици заключени врати, място, където прахът изглеждаше по-потискащ от другаде. Килия номер пет. Някакъв човек крещеше вътре и риташе малкото мебели.
	Ерик Вилсон кимна на младия пазач, който тръгна. Изчака да остане сам и после отвори прозорчето в средата на вратата.
	— Еверт?
	Отворът беше монтиран близо до нивото на очите и той видя широкия гръб на сако. Гърбът на Еверт Гренс. С цивилните дрехи, с които му бяха позволили да остане. Може би от страх от крясъците и заплахите му? Или от уважение към висшестоящ? Или дори защото персоналът на ареста не вярваше, че той е виновен за онова, в което го обвиняват?
	— Искаш ли да излезеш?
	Гърбът се обърна и се превърна в две черни очи.
	— Отвори!
	— Защото ако искаш, трябва да се успокоиш.
	— Вилсон, мамка му…
	Чу се ясно изщракване, когато Вилсон спусна капака на прозорчето. Приглушен звук. Той седна на малко трикрако столче, поставено пред килията. Една минута. Две. Две и половина. Докато от другата страна на заключената врата настъпи пълна тишина.
	И после отново отвори прозорчето.
	— Е?
	— Вилсон, за Бога…
	— Готов ли си?
	— Да.
	— Добре. Един момент.
	Ерик Вилсон се обърна към пазача и му направи знак, все едно държеше въображаем ключ в ръката си. Пазачът тръгна към него с огромна връзка ключове, сякаш бързаше и искаше да се увери, че следователят, за когото целият свят беше некомпетентен, няма да има време да се разкае и пак ще се разкрещи.
	Разнесе се дълбоко, металическо свистене, когато тежката ключалка се превъртя.
	Измачкано сако с големи петна от вино върху човек, който, доколкото знаеше Ерик Вилсон, не пиеше алкохол. Също така измачкан и изцапан панталон. И оредялата коса на Гренс стърчеше във всички посоки.
	Двамата тръгнаха по коридора, без да разговарят. Въздухът беше безпричинно прашен. Минаха покрай четири заключени врати на килии и после Гренс изведнъж спря.
	— Какво си облякъл, по дяволите?
	— Еверт, мисля, че аз трябва да ти задам този въпрос.
	— И все пак… униформа?
	— Аз съм полицай. И понякога… понякога е въпрос на живот и смърт.
	Те се вгледаха един в друг. И може би Гренс осъзна, че сериозността на шефа му е неподправена и че няма да получи повече обяснения, защото това би изисквало повече сили, отколкото има. Той продължи да върви, без да пита, разкършвайки схванатия си врат и изтръпналия си десен крак, докато обикаляха из голямата сграда, част от комплекса, който образуваше епицентъра на работата на шведската полиция. Три врати с ключове, три с електронни карти. Двамата мъже мълчаха, всеки потънал в мислите си, докато стигнаха до отдел „Убийства“ и се разделиха пред кабинета на Еверт Гренс.
	— Предполагам, че по-късно ще дойдеш при мен, Еверт, и ще ми обясниш какво се случи днес следобед. Как се озова зад решетките и крещящ на пазачите с измокрен от вино костюм. Но засега само се успокой.
	Гренс бързо влезе в кабинета си. Не благодари и не се извини. Старият касетофон на лавицата с книгите му изпращя, когато той пусна сборна касета, която беше записал сам. Сиван Малмквист пееше на шведски, а Кони Франсис следваше с оригинала на английски. Вилсон стоя там и слуша „Всеки е глупак за някого“ и накрая осъзна, че следователят няма намерение да се обърне.
	— Еверт, току-що те измъкнах от ареста. Аз отговарям за теб. Затова сега поне веднъж в живота си направи каквото ти казвам.
	Веселите, изпълнени с надежда гласове от шейсетте години го придружиха по коридора, когато продължи да върви към кабинета си, но щом стигна до кафемашината, музиката се смени с нещо електронно и монотонно. Мобилният му телефон. Целият джоб на сакото му вибрираше неритмично и настойчиво.
	— Да?
	— Те не искат да отстъпят.
	Сю.
	И говореше с глас, какъвто Вилсон никога не беше чувал.
	— Настояват списъкът с престъпници за убиване да остане непроменен.
	Хладнокръвието й. Безстрашието и увереността й се бяха изпарили.
	— Какво?
	— Хофман все още е Седмица купа.
	— Но, по дяволите, Сю… Ти го изпращаш на смърт!
	— Ако някой го съзнава, това съм аз.
	— Един от вашите!
	— Опитах се да им го обясня. Те сами се вкараха натясно в ъгъла. И смятат да останат там.
	Сега отново пееше Сиван Малмквист, на шведски. И гласът й се разнасяше от кабинета на Гренс по онзи старомоден начин, щастливо и чуруликащо. Ерик Вилсон разбра защо Еверт Гренс търси онази непринуденост и естественост, за да избегне всичко друго.
	— Е, няма що, Сю, хубаво е да екзекутирате служителите си за това, че… вършат работата си. — Той зачака отговор, но така и не го получи. Тя сякаш беше затворила. — Сю? Там ли си…
	— Така стоят нещата. Затова слушай внимателно. На мен, в ролята ми на директор на Агенцията за борба с наркотиците, вече не ми е разрешено да се занимавам със случая. Изобщо. Дори този разговор е престъпление. Ако продължа, според хората, с които току-що се срещнах, цитирам, това ще бъде едностранно прието и изтълкувано така, че директорът на АБН умишлено работи срещу интересите на Съединените американски щати. Освен това бях уведомена, че при тези обстоятелства първо ще бъда уволнена, а после съдена.
	Дори дишането й не беше толкова уверено.
	Вилсон слушаше и чакаше.
	— Той е осъден на смърт и нито аз, нито водещият му офицер не трябва да се свързваме с него или да му помагаме по някакъв начин. Но само защото ние не можем, това не означава, че някой друг не може. Нали, Ерик?
	Той държеше телефона в ръката си, но вече не чуваше нито глас, нито дишане, само електронна тишина.
	Сю беше затворила.
	Но някой друг може.
	Копелетата не бяха отстъпили. Също както не бяха отстъпили шведските политици.
	Нали, Ерик?
	Тя беше говорила директно на него. Беше го насърчила.
	Освен Пийт Хофман и съпругата му, само още трима души знаеха за бягството му от шведски затвор и че той все още е жив. И двама от тях вече не можеха да упражняват професията си, без да бъдат наказани.
	В средата на коридора до бръмчащия автомат за кафе. Ако Вилсон се заслушаше внимателно, имаше много други звуци. Музика от шейсетте години, жена, която говореше високо по телефона в кабинета отсреща, и по-нататък — хора, които се смееха, докато излизаха от съвещание, освобождавайки напрежението, както когато станеш от стола и може да спреш да бъдеш сериозен за малко.
	Ерик Вилсон стоеше там и слушаше. Накрая се обърна към автомата за кафе и напълни две чаши, без захар и сметана.
	Знаеха само трима.
	Скоро щяха да станат четирима.


	Небесносин килим, морскосини тапети. Стая, предназначена да излъчва спокойствие, разбиране, интелект. Бяха взели решението заедно и се бяха убедили един друг, че е правилното. Сега всички станаха. Вицепрезидентката Елена Томпсън зад бюрото си, директорът на ФБР Райли и директорът на ЦРУ Ийв от столовете си и началникът на Генералния щаб Пери от канапето, отпивайки последна глътка кафе от чашата си.
	Райли стигна пръв до затворената врата, натисна дръжката и я отвори.
	И след това съжали за това.
	— Можем ли да й имаме доверие?
	Той отново затвори вратата и се обърна.
	— Можем ли да имаме доверие на Мастърсън?
	Пери тресна чашата с кафето с такава сила, че красивата маса изскърца.
	— Можем ли да имаме доверие на теб, Бил?
	— Какво искаш да…
	— Сю Мастърсън е назначена от президента. Също като теб. И ние имаме доверие на онези, които назначаваме.
	Последните капки кафе се бяха разплискали върху масата. Началникът на Генералния щаб ги избърса със смачканата салфетка, която взе от подноса, и след това добави:
	— Обяснихме на Сю, че вече не трябва да има нищо общо със случая, и тя разбра.
	Райли се усмихна подигравателно.
	— Абсолютно сигурен ли си в това?
	— Да.
	— Да, сигурен ли си, Лориъл? — чу се в същото време гласът на вицепрезидентката Томпсън от другата му страна.
	Двата гласа се сблъскаха в средата, където стоеше началникът на Генералния щаб.
	— Абсолютно сигурен ли си, че… Бил изразява само лично чувство? А не реален риск?
	— Да.
	— Защото после не можем да си позволим никакви въпроси от никого. За никакви дребни грешки, като например че едно от най-високопоставените ни длъжностни лица в правоприлагащи агенции, включва един от нашите в списък с най-издирвани престъпници по стратегически причини. Човек, когото са завербували от престъпния свят, както често прави Агенцията за борба с наркотиците. И че тя го е направила, без да уведоми шефовете си.
	Сега вицепрезидентката гледаше само Пери.
	— Ти сам го каза, Лориъл. Доверие. Дава ни подкрепата, от която се нуждаем. Позволява ни свобода на действие.
	Отначало никой не го чу. Почукване на вратата, което заглъхна. Следващия път беше по-силно и настойчиво. Райли, който беше най-близо, отвори вратата. Навън чакаше млад мъж, офицерът от Тайните служби, който преди това ги беше придружил дотук.
	— Да?
	— Съобщение за началника на Генералния щаб Пери. Важно е.
	Бял плик. Той го връчи на директора на ФБР, който го предаде на Пери.
	Началникът на Генералния щаб погледна Томпсън, която кимна.
	Пери взе чаена лъжичка от чинийката и я използва, за да разреже плика.
	Един-единствен документ. Снимка. Човек, когото познаваше.
	Познаваше го, но човекът изглеждаше съвсем различен от последния път, когато го видя в тези коридори само преди няколко дни. Председателят и говорител на Камарата на представителите Краус. Затворен в клетка.


	Ерик Вилсон току-що беше чул музика, която се разнасяше от отворена врата, но сега, когато се върна, беше затворена. Гренс я беше затворил през краткото време, през което Вилсон отиде до автомата за кафе и се върна, опитвайки се да покаже, че иска да бъде оставен сам. Трудно беше да почука с две пълни пластмасови чаши в ръцете, затова леко ритна долния ръб на вратата два пъти с носа на обувката си.
	— Да?
	— Трябва да поговорим, Еверт.
	— Каза ми да ти обясня по-късно. И ще го направя. По-късно.
	— В момента не ме интересува как си се озовал в ареста. Трябва да говорим за нещо съвсем друго. И е адски спешно.
	Вилсон се втренчи в затворената врата. Нямаше табелка, никаква информация. Гренс отказа да си сложи нова табелка, възразявайки срещу онова, което правеше всеки нов обитател на кабинет, по причини, които вероятно вече беше забравил.
	— Един момент. Почти съм готов.
	И му беше позволено да прави каквото му е угодно. Това обаче не беше толкова важно. Пък и Вилсон отдавна беше престанал да води безсмислени битки.
	Той чу, че вътре се отваря вратата на дрешника, същото изскърцване като във всеки кабинет. И после настъпи пълна тишина. Чашите с кафе изгаряха дланите му и Вилсон ги остави на пода пред прага. И зачака в тъмния коридор. Хубаво беше да не прави нищо и да не мисли за нищо. Само да чака.
	— Сега може да влезеш.
	Ерик Вилсон взе двете чаши, наведе се напред и натисна с лакът дръжката. Изцапаният с вино костюм беше захвърлен на пода. До него стоеше Гренс. Също с униформа. Опъната на тялото му.
	— Нямах нищо друго.
	Старши инспекторът посочи дрешника в ъгъла, който вероятно съдържаше още три униформи, още по-тесни и от тази, от времена, когато Еверт Гренс не е бил тук.
	Вилсон му даде едната чаша, от която се вдигаше тънка струйка пара на светлината на лампата на бюрото. Двама мъже, които никога не носеха униформи, стояха един срещу друг, облечени точно в тях. И двамата съзнаваха колко малко трябва, за да те видят и възприемат различно. Двама души, които се познаваха, но не съвсем.
	— Добре. Какво искаш?
	— Компютъра ти.
	— Да?
	— Може ли да го използвам за малко?
	Гренс бутна компютъра по бюрото и обърна екрана към стола на посетителя, а Ерик Вилсон извади портфейла си от вътрешния джоб на сакото си. Измъкна флашката, която му беше дал Дженингс, пъхна я внимателно в компютъра и щракна на файл на име „Седмица купа“.
	— Еверт? Ела тук, моля те.
	Той изчака, докато Гренс застана до него.
	— Искам да видиш нещо.
	Вилсон премести курсора към лентата с часа и щракна отново, за да се увери, че това е правилната последователност. Да, перспективата отгоре. Леко размазани изображения, но беше ясно, че са в джунглата, и следяха камион, който често се скриваше в гъстата зеленина на дърветата. Камионът се приближи до широка река, спря до брега и от него изскочиха двама души. Започнаха да го разтоварват и да нареждат кашони върху чакащ шлеп. Изпразниха платформата на камиона и пак се качиха в кабината.
	— Какво е това, по дяволите?
	— Гледай.
	— Вече изгубих твърде много от работния си ден в затворническа килия. Затова, ако ме извиниш, имам много работа, която няма абсолютно нищо общо с твоя филм за природата.
	— Продължавай да гледаш.
	Отново лентата с часа. Сега двамата мъже в джунглата пътуваха с шлепа по виеща се река. И Еверт Гренс се загледа в екрана, както му казаха. Беше по-сговорчив от обикновено. Слушаше по различен начин. Нямаше арогантност и сдържаност. Може би се срамуваше, че го бяха задържали в ареста. Но по-скоро не. По-вероятно бяха униформите. Ерик Вилсон беше сигурен в това. Не защото на раменете на Вилсон имаше повече нашивки. Гренс никога не беше обръщал внимание на такива неща. А защото личните им различия бяха заличени. Личните отношения вече не им пречеха.
	Може би трябваше да носи униформа по-често, поне в този кабинет.
	— Вилсон, по дяволите! Пак ще попитам — какво е това?
	— Скоро.
	Сега. Бързо увеличение на изображението на единия от мъжете на шлепа. Смътни очертания на тяло в сиви квадратчета. Колкото може по-отблизо.
	Вилсон се вгледа в лицето на Еверт Гренс, което ставаше все по-заинтригувано и съсредоточено.
	Той имаше същото изражение тогава.
	Преди три години — драмата със заложници, която беше инсценирал в затвора „Аспсос“ хванатият натясно Пийт Хофман. Тогава Гренс наблюдаваше друг монитор и след много терзания заповяда на снайпериста да стреля по похитителя.
	— Това последното?
	— Да?
	Това беше първата смърт, която бе заповядал Еверт Гренс.
	— Искам да го видя още веднъж.
	Вилсон върна назад курсора на линията за часа и кадрите отново показаха шлепа.
	И увеличиха изображението на мъжа, който се движеше там.
	Еверт Гренс се наведе по-близо до екрана.
	Към някой, който изглеждаше… познат.
	Той видя татуировка на обръснатата глава. Оформена като голяма, виеща се змия или може би гущер.
	Навремето мъжът нямаше татуировка на главата. Гренс беше сигурен, че е нова. И, разбира се, дрехите бяха други. И мъжът беше по-слаб.
	И все пак. Начинът, по който се движеше. Единственото, което не можеше да се промени.
	— Какво е това, по дяволите?
	— Познаваш ли го?
	Еверт Гренс забърза към лавицата с книги, прокара показалец по гръбчетата на кориците и извади едната. На задната корица имаше пластмасов джоб, а вътре — компактдиск.
	— Изучавах го, Вилсон. Движенията му. Час след час, ден след ден. Движенията се врязват в паметта ти и несъзнателно заемат мястото си в съзнанието ти. Познавам този човек отнякъде.
	Ерик Вилсон видя, че лицето на Еверт стана тъмночервено. Гренс беше издал заповедта за фатален изстрел и едва по-късно осъзна, че го е направил въз основа на погрешно основание. Без да знае, че Пийт Хофман служи на полицията. И че той, Еверт Гренс, е сведен до полезен идиот, за да могат други да се измъкнат безнаказано с покровителствано от закона убийство.
	— Тогава го видя? Позна ли го, Еверт?
	И затова беше нахлул гневно в кабинета на Вилсон и се бе разкрещял за таен дневен ред, истина и лъжи.
	— Е? Еверт?
	И сега той вероятно пак щеше да се разкрещи. Защото Пийт Хофман беше жив. Защото Ерик Вилсон е знаел и не му е казал. Накарал го е да мисли, че Гренс е виновен за смъртта на невинен човек.
	— Да. Познавам го, по дяволите.
	Гренс обаче изглеждаше странно спокоен и в гласа му липсваше онзи леденостуден тон, който владееше много добре.
	— Паула. Пийт Хофман. Знаех, че е жив. Както си знаел и ти. През цялото време.
	Еверт Гренс извади компактдиска от пластмасовия джоб и с тихо подсвиркване издуха праха от него, а след това започна тихо да си тананика, докато почистваше размазаните отпечатъци от пръсти върху светлоотразяващата повърхност. Накрая го пъхна в страничния отвор на компютъра.
	Ерик Вилсон не откъсваше очи от израза на лицето му, който се беше променил от незаинтересован в съсредоточен.
	Знаех, че е жив. През цялото време.
	А сега беше неразгадаемо.
	— Това е копие от записа на камерата за наблюдение в централата на надзирателите в затвора „Аспсос“. Седмица след като Пийт Хофман… ами, умря там. Нека ти покажа четвъртия ден.
	Гренс беше престанал да си подсвирква и тананика и лицето му се изопна, когато върна назад курсора по лентата за часа четири дни и четири нощи и спря на 20:06.
	— Знаеш ли колко убийства съм разследвал, Вилсон?
	И двамата го видяха на екрана. Приближаваше се мъж с много къса коса и униформа. Втренчи се в камерата твърде дълго, докато отминаваше. Уверяваше се, че кадрите ще бъдат разгледани по-късно, когато имат време да видят кой е бил.
	— Разследвал съм двеста двайсет и девет убийства. От тях пет са неразкрити. А седем са разкрити, но извършителите са на свобода. Но човекът, когото ти видя тук, Вилсон… това е убиецът, когото всеки ден се радвам, че не съм заловил.
	Записът продължи и камерата проследи преоблечения мъж, който мина през портата в стената и се отправи навън към хубавата нощ и свободата.
	— Когато открих записа, осъзнах, че той е измамил мен, нас, но реших да го запазя в тайна.
	Двама мъже с униформи. От една и съща страна на бюрото.
	Те се спогледаха мълчаливо.
	Ерик Вилсон мислеше, че знаят само трима. Но в продължение на три дълги години бе имало и четвърти.
	— Благодаря.
	Той се вгледа в очите на Еверт Гренс. Чакаше. Докато накрая получи кимане, дискретно, но го имаше, и означаваше: Ти си свърши работата и аз си свърших моята. Така става понякога.
	— Добре.
	И Вилсон имаше възможността да продължи. Към онова, за което беше дошъл.
	— Тогава искам да направим същото, Еверт.
	— Какво?
	— Да се погрижим той да оцелее.


	Снимката не беше хубава. Лошо осветена и съвсем не на фокус. Въпреки всичко това беше най-отвратителното изображение, което беше виждал началникът на Генералния щаб Пери. Решетки. Клетка. Човекът зад решетките на клетката. Тимъти Д. Краус. Председателят и говорител на Камарата на представителите — и част от същата структура на власт, към която принадлежаха хората в тази стая. Снимката обаче събличаше напълно властта му. Все едно беше гол.
	— Ай пи адресът е проследен до кафене с интернет в Богота. Написан е на ръка там отдолу от следовател на АГР.
	Всички се приближиха и се вгледаха в снимката. Вероятно всеки беше поразен от различни детайли. Един забелязваше колко е тъмно, късно през нощта, и се питаше дали фотографът нарочно е държал Краус буден, за да засили заплашителността на обстановката. Друг беше изумен от шината около клетката, кафява кал, покрита с отпечатъци от обувки. Трети сигурно беше видял, че Краус е с изключително мръсни дрехи, може би със същия костюм, с който беше преди няколко дни в коридора на същата тази стая.
	Мисли като сенки. Но така ставаше обикновено. Съсредоточаваш се върху второстепенното, за да се предпазиш от немислимото. Както сега, размишляваш как костюмът и джунглата не си пасват.
	Най-после, вероятно защото най-отгоре на документа, със същия разтегнат почерк, те видяха, че следователят от АГР е написал, че снимката е адресирана до президента и е изпратена на публичния имейл адрес на Белия дом.
	— Какво е това? Нима е…
	Пери посочи пода на клетката. Зад Краус имаше тънък сламен дюшек, но той нямаше предвид това, а сочеше кръглия съд до него, който приличаше на дълбока купа.
	— Да, предполагам.
	Вицепрезидентката не въздъхна. Никой не въздъхна.
	Това не беше достатъчно.
	— И е пълна до половината. Някаква… яхния? Картофи? И нещо друго? Нали?
	Клетка.
	Дълбока пластмасова купа за хранене на пода.
	Да лишиш един човек от достойнството му, да се държиш с него като с животно.
	В левия ъгъл, поставена в същата кафява кал, се виждаше част от друга клетка. Някой седеше вътре на пода, с гръб към него, вероятно жена. В десния край, сякаш беше наредено нарочно, имаше оръжие, закрепено на четири метални крака в калта.
	— Руска базука.
	Директорът на ЦРУ се наведе по-близо и смени очилата си.
	— РПГ-29 „Вампир“. Можеш да взривиш танк с нея. „Хизбула“ унищожиха с такова оръжие няколко израелски танка по време на войната в Ливан. Демонстрация на сила. Това е най-елементарната форма.
	— Клетка. Гранатомет. Но никакви искания.
	Пери се съсредоточи върху човека, когото всички познаваха. Сигурно го бяха накарали да застане на фона и да се държи за бамбуковите пръчки на клетката.
	— Не разбирам. Някой от вас разбира ли? Да ни изпратят тази снимка! Но нито едно искане?
	Пръстите на Краус изглеждаха схванати, докато се бяха вкопчили в пръчките, за да го държат изправен. Абсолютно празен поглед. Светкавицата на фотоапарата осветяваше ярко лицето му и превръщаше загорялата му от слънцето кожа в бяла.
	— Само това. Засега.
	Пери седна на канапето, откъдето току-що беше станал, сложи снимката в средата на масичката за кафе и я побутна леко, сякаш се опитваше да избегне онези изпълнени със страх, умоляващи очи. Вицепрезидентката Елена Томпсън седна до него, придърпа снимката към себе си и я гледа дълго и мълчаливо.
	— Оповестили сме списък с тринайсет имена, които принципно са виновни за това, водачите на терористична организация.
	Тя държеше снимката близо до себе си, сякаш говореше на нея, а не на колегата си, който стоеше там и искаше да се прибере у дома.
	— Всички в този списък ще бъдат елиминирани, един по един. И никой европейски полупрестъпник няма да изложи на риск това.
	Томпсън кимна към снимката, към Краус:
	— Зачеркнати, един по един.


	Еверт Гренс беше станал и нервно крачеше из стаята. След малко той сложи касета в стария касетофон, както правеше винаги, когато търсеше душевно равновесие. Сиван отново запя „Всеки е глупак за някого“. Гренс седна и сравни видеозаписа от камерата за наблюдение на мъжа, който излизаше от затвора, със сателитните кадри на мъжа, който се качваше на шлеп в джунглата.
	Мълчеше.
	Досега.
	— Значи така си изкарва прехраната сега.
	Гренс често беше ироничен, дори циничен и злобен, и тази забележка можеше да бъде възприета по този начин. Лицето и очите му обаче говореха друго. Ерик Вилсон беше сигурен в това.
	— Да. Така се издържа. Допреди половин час. Когато работодателите му решиха да прекратят договора за услугите му.
	Сега беше ред на Вилсон да се приближи до лавицата над допотопния касетофон. Той извади една от книгите там — дебела и тежка. Атлас на света. Прелисти го, започвайки отзад напред, както често правеше, и забеляза джобчето за библиотечно картонче, каквито съществуваха в близкото минало. Извади го, обърна го и прочете:
C>
	Обществена библиотека Стокхолм
	Срок на връщане: 18 октомври 1989 г.
C$
	Той се усмихна и погледна следователя, който също се усмихна.
	— Срок на давност, Вилсон. Нали така?
	Без да отговори, Ерик Вилсон отмести чашата с кафето на Гренс, телефона, лампата на бюрото и купчината папки с текущите му разследвания, направи място за обемистия атлас и продължи да го прелиства, докато намери онова, което търсеше на страница двеста и осемнайсета. Голяма карта на Южна Америка. Взе червен маркер от моливника и отбеляза две граници. Квадрат, по-скоро ромб, в горния ляв ъгъл, с Карибския регион от едната страна и Тихия океан от другата.
	— Еверт?
	— Да?
	— Какво знаеш за Колумбия?
	— Най-доброто кафе в света. Трябва да се пие чисто. Без тъпо мляко.
	Вилсон се усмихна. Както и преди това, в стаята отново липсваха ирония и цинизъм.
	— Добре. Знаеш ли нещо друго?
	— Красива е, топъл климат и услужливи хора. Но изключително корумпирана. Насилие. Могъщи наркокартели. Едно от местата, които съм решил никога да не посещавам, въпреки че сигурно деветдесет и девет процента от населението са свестни.
	Вилсон обърна картата към Гренс и прокара пръст по червената линия.
	— И въпреки това ще се отправиш натам.
	Еверт Гренс дори не вдигна глава от отворената страница и заговори тихо, почти шепнешком:
	— Вилсон, съзнаваш ли, че почти всичко, което разследваме в тази шибана сграда, е свързано с наркотици? С дрогата, която се произвежда точно там, в Колумбия?
	— Кафене „Гайра“, Еверт.
	— Сто хиляди закононарушения годишно, пряко свързани с наркотици, само в нашата страна. Удвояват се на всеки десет години. И говоря само за престъпления, пряко свързани с наркотици. Не за обирите, кражбите и взломовете, които стават, за да се набавят пари да се купят тези гадости. Нищо за насилието, което произлиза от защитаването на територии за дистрибуция на наркотици или за събирането на дългове. Дрогата мотивира престъпността, Вилсон. Наркотиците стоят зад всичко, с което се занимаваме. Общата цена на употребата на наркотици в Швеция е трийсет милиарда крони на година — медицинска помощ, социални услуги, болести, преждевременна смърт. Освен това има счупени витрини на магазини, разбити врати, разходи за полицията и за съдебната власт и всевъзможни други медицински интервенции заради прострелвания, сериозни нападения и… Вилсон, наркотиците мотивират не само престъпността, но и цялото ни общество! Като се замислиш, искат ли хората това да свърши? Когато толкова много от тях си изкарват прехраната от последиците?
	— Кафене „Гайра“ в Богота.
	Ерик Вилсон прелисти атласа на света, който така и не беше върнат в библиотеката, намери карта на града и посочи, а Гренс се предаде и погледна надолу.
	— Е, и?
	— „Кале“ 96, между „Карера“ 13 и 13-А.
	— Щом казваш.
	— Там ще се срещнеш с мъжа от твоя видеозапис. Същият, който слиза от камион и се качва на шлеп от моите сателитни кадри. Ще получиш точния час, когато самолетът ти кацне на международното летище в Елдорадо.
	Гренс не отговори, но и не възрази. Той сякаш потъна в картата, чиито линии и квадрати представляваха друга реалност.
	— Аз не мога да отида. Искам, но е невъзможно. Ако ме хванат, разследването ще ме свърже с човека в Съединените щати, който нае Хофман. И тя ще загуби работата и бъдещето си.
	По-възрастният следовател стана за втори път и увеличи звука на „Туидлиди“ в изпълнение на Сиван, дразнещо весела и лесно запомняща се, натрапчива мелодия, която звучеше повече от петдесетте, отколкото от шейсетте години.
	— Слушаш ли ме, Еверт? Ще бъда напълно откровен. Ти вероятно си човекът в тази сграда, който е най-малко подходящ за тази мисия. И това е жалко. Но ти не можеш да бъдеш проследен до нея. И го познаваш. И заради това е всичко. Ти си единственият, освен мен, на когото той ще има доверие. На теб повери кафяв плик с доказателства само няколко часа, след като избяга от затвора.
	Вилсон погледна колегата си, който слушаше музиката и едновременно с това шефа си.
	— Еверт, задачата ти е да намериш Хофман и да му помогнеш да се приспособи към ситуацията и вероятностите. Ще намериш цялата информация, след като приготвиш багажа си и вземеш паспорта си.
	Няколко последни акорда и припевът най-после заглъхна.
	— Искам да го видя тук, Еверт, жив.
	— Съжалявам. Нямам паспорт. Не съм пътувал много.
	— Ще се погрижа за това.
	Тишина. Касетата беше свършила. И Гренс не сложи друга.
	— Да го приема ли като… заповед, Вилсон?
	— Не. Не е заповед. И нямаш пълномощия там. Нито защита.
	Едрият полицай, който се чувстваше в безопасност в кабинета си с диван с протрита тапицерия от едро рипсено кадифе и музика от едно друго време, погледна шефа си и повдигна рамене.
	— Говориш така, че звучи изкушаващо.
	— И абсолютно никой, независимо от обстоятелствата, не може да потвърди задачата ти.
	— Като всеки престъпник информатора.
	Гренс се усмихна отново.
	— Еверт?
	Вилсон вече свикваше с това.
	— Трябва да тръгваш. Незабавно. Въпросът не търпи отлагане. Когато американците правят тези неща, когато търсят по-широка подкрепа и превръщат нещата във въпрос на международна политика, историята показва, че действат бързо. Убеден съм, че вече са готови да поразят първата си мишена.


	Видеоигра. Той никога нямаше да свикне с факта, че това изглежда така. Или че има такова чувство. Струваше му се, че всеки момент майка му ще извика отдолу: Вечеря. Тя никога не се отказваше, докато той не спреше, не натиснеше паузата, не слезеше бързо по стълбите и не хапнеше мълчаливо нещо пържено. И след това измиваше чинията си и отново хукваше нагоре към стаята си и някоя игра в друг свят.
	Стив Забрински държеше леко лоста за управление и гледаше двата екрана на компютъра. Все още имаше чувството, че е видеоигра. И така се опита да мисли за това, като игрите, които играеше в тясната стая на дома от детството си, сякаш да изстрелва снаряди по човек беше нещо, за което трупаше точки и когато свършеше, можеше да започне отново. Да нулира и пренастрои целия свят, сякаш не се е случило нищо. Но не ставаше така.
	Тази игра беше сериозна.
	Мъртвите оставаха мъртви.
	Той изпи половин чаша зелен чай и половин кока-кола в стая, която някакъв проектант на кораби беше сбутал под палубата до едното стълбище. Само няколко квадратни метра, останали на чертежа, които архитектът беше открил точно преди да започне строителството и набързо бе надраскал: В тази мъничка стая някой ще седи зад бюро и ще отнема живота на хора. И Стив Забрински правеше точно това. Беше тясно, но имаше достатъчно място за бюрото, двата компютърни екрана и един стол.
	— Забрински?
	— Да, сър?
	— Мишената ни е локализирана. Под наблюдение е.
	И място за бойния командир на самолетоносача, който стоеше зад него и който сега се наведе и му даде лист хартия.
	— Джипиес координатите в момента.
	Чесън. И кафе. На това миришеше топлият дъх на командира на врата му.
	— Активирай дрона.
	Стив Забрински набра реални координати, не на екран на видеоигра, които означаваха реална къща с реално семейство, после натисна бутона за въвеждане и зачака да светне лампичката и да потвърди.
	Американският боен кораб „Либърти“*.
	[* Liberty — свобода (англ). — Б.пр.]
	Дълъг триста шейсет и пет метра, тежък сто и два хиляди тона. Екипаж — четири хиляди и седемстотин души. Отделни писти за излитане и кацане на самолети.
	Истински самолетоносач.
	А зад Стив — истински боен командир.
	За тук се беше отправил толкова отдавна. За това беше обучен и подготвен — да получава заповеди посред нощ, да тръгва към Военноморската гара на Трийсет и втора улица в Сан Диего и да плава в Тихия океан покрай Западното крайбрежие, покрай Мексико, Гватемала, Салвадор, Никарагуа, Коста Рика и Панама, за да стигне до тази точка. На осем морски мили* от бреговете на Колумбия. Да замени задушния, неприятен електронен въздух под палубата с милувките на свежия морски въздух и да види ясно очертанията на Буенавентура.
	[* Една морска миля е равна на 1,852 км — Б.пр.]
	Той се увери, че резервоарът на дрона е пълен и че координатите са въведени правилно в системата, после включи двигателя и камерата.
	И се обърна към командира, който кимна.
	Стив Забрински натисна един от страничните бутони на лоста за управление и деветдесет и седем килограмовият дрон започна да се търкаля от единия край на палубата на кораба до другия. Докато цифрите в долната част на екрана потвърдиха, че се движи с осемдесет и пет километра в час. И в този момент на ръба на кораба той дръпна назад лоста, освободи дрона и го пусна да излети.
	Дронът беше красив на екрана. По пътя си. Защото Стив го управляваше.
	Забрински осъзна, че е затаил дъх, изпусна го и отново си пое дълбоко въздух.
	Дронът започна да се снишава!
	Повече тяга! Повече тяга!
	И после пак се издигна.
	— Добре. Остави го там. Пет, най-много шест метра над водата.
	Нямаше вятър. Нито вълни. Щеше да успее.
	— Докато стигне до Буенавентура. Тогава го издигни.
	Координатите на мишената бяха изписани в горния десен ъгъл на екрана. Съвпадаха. Дронът се беше отправил в правилната посока. Височина. Скорост. Тези показатели също бяха съвместими. А в правоъгълника долу имаше информация за въоръжението — реактивна граната с термобаричен заряд.
	Използваха ги срещу незащитени мишени.
	Когато се детонираха, предизвикваха мощна вълна, която убиваше всеки, когото можеше да е пропуснала експлозията.
	— Разстояние до мишената?
	— Осем километра, сър.
	— Тук не употребяваме сър. Ясно ли е?
	— Ясно, с… Ясно.
	— Щом стигне до брега, издигни го на сто метра. Дръж го далеч от сгради. Посоката е Кали, според координатите на мишената. След контакта с мишената го издигни още петдесет метра. И след това го прицели в мишената.
	Това вече не беше видеоигра. Беше му за пръв път.
	— Потвърдено е, че обектът е в мишената. Сега, Забрински…
	От игра към реалност.
	— Прицели го в мишената.
	— Прицелен в мишената. Сто и петнайсет секунди до детонацията.
	— Отклонение? Височина?
	— Отклонение нула. Височина сто и петдесет метра и се спуска.
	От живот към смърт.
	— Деблокирай заряда.
	— Зарядът деблокиран. Петдесет и седем секунди до детонацията.
	В средата на големия екран имаше мерник, или поне нещо подобно, кръгове, вписани един в друг. В най-вътрешния кръг се виждаше къща. Когато дронът и камерата се приближиха, стана ясно, че в къщата се движи някой, може би три тела, две малки и едно по-голямо.
	Стив Забрински леко сложи пръст на бутона Прекрати.
	Заповедта можеше да дойде всеки момент.
	— Десет секунди до детонацията.


	Еверт Гренс куцаше малко повече от обикновено с обемист куфар в ръката. Кафяв, с неравна, грапава повърхност. Трудно беше да определи материала, може би пластмаса или кожа върху многопластов картон. Беше на тавана му, както си спомняше, прашен като всичко останало там. Не беше много елегантен, нито използван много. Бяха го купили заедно навремето. Или по-скоро Ани беше купила по един за двамата. Имаше и лепенка на Айфеловата кула в единия ъгъл, която тя залепи в първия ден в хотелската им стая, и оттогава си стоеше там.
	— Еверт?
	Свен Сундквист седеше зад бюрото си. Вратата му беше отворена към коридора на отдел „Убийства“. На главата му с руса, късо подстригана коса имаше слушалки и той леко се беше наклонил напред на лакти. Обикновено седеше точно така, докато слушаше и анализираше записи от разпити още преди да стане водещ специалист в тази област.
	Винаги старателен и щателен.
	— Изглеждаш напрегнат.
	— Да.
	Еверт Гренс продължи да върви, макар че обикновено би спрял, би се облегнал на рамката на вратата и би продължил разговора, който водеха от много години. Гренс не разговаряше с мнозина. Свен Сундквист забърза към вратата и видя, че Гренс се опитва да се измъкне по коридора.
	— Еверт, какво си намислил?
	— Не мога да го обсъждам.
	— Куфар? Някъде ли ще ходиш?
	— Съжалявам, Свен, но това не те засяга.
	Следващата отворена врата беше на Мариана Хермансон. И тя извика след него:
	— Чух, че си инспектирал условията в ареста „Крунобери“! Няколко часа!
	Сега вече Гренс спря и надникна вътре. Мариана също седеше зад бюрото си, но не слушаше, а гледаше телевизия — запис от полицейска очна ставка — мъже с номера на гърдите, заснети с камера от другата страна на еднопосочно огледало. Тя сигурно я беше гледала и преди, но я гледаше отново, за да се увери, че ще издържи пред съда. И Мариана, и Свен бяха еднакво усърдни и съвестни в работата си.
	Еверт Гренс се гордееше с тях.
	— Не може да си го чула. Тази информация е поверителна. Шведските полицаи не биха нарушили поверителността и клюкарствали за колегите си. Нали така, Хермансон?
	— Самият следовател, изглежда, я е нарушил, когато на висок глас е заявил, че колегите му са некомпетентни.
	— Нямам представа за какво говориш… Може да попиташ всеки в този коридор дали някога съм вдигал шум.
	Той се усмихна. И тя се усмихна.
	Гренс се накани да тръгне. Мариана кимна към куфара.
	— Отиваш ли някъде?
	— Да.
	— И?
	— Не мога да го обсъждам с теб. Но на бюрото ми ще намериш всичките ми текущи разследвания, в които предстоят арести. Искам Свен и ти да се погрижите за тях, докато отсъствам.
	— Колко време ще отсъстваш, Еверт? — извика тя след него. — Еверт!
	— Не знам. Все още. Седмица. Може би две.
	Без да се обръща, Еверт се качи в асансьора, слезе на партера и се насочи към изхода на „Кунгсхолмсгатан“. Ерик Вилсон го чакаше там. Двигателят на личния му автомобил работеше, готов да потегли. Гренс хвърли куфара си на задната седалка и Вилсон подкара в оживеното движение в натоварения час в столицата. Поеха по автобусната лента. Караха и по разделителния бордюр, когато нямаше автобусна лента. Вилсон увеличи още скоростта, когато излязоха от центъра на града.
	— Там.
	Еверт Гренс посочи през страничното стъкло.
	— Натам се бях отправил днес.
	От другата страна на оградата се намираше Северното гробище. И един човек, който дълго време беше означавал всичко за него.
	— И все още съм на път за там.
	Две счупени бутилки. Щеше да опита пак, когато се върнеше у дома.
	— И главният прокурор все още е отвратителен задник.
	След това пътуваха мълчаливо. Минаха покрай града предградие Хеленелунд и община Солентюна и наближиха град Упландс Весбю. Вилсон протегна ръка и отвори жабката.
	— В дъното има найлонов плик, Еверт. Два телефона само за спешни случаи. Единият е за връзка с Хофман, а другият — с мен. Всеки телефон е за обаждания само от един номер и до един номер.
	Два телефона с предплатени карти, купени в брой, без абонамент, които можеха да се обаждат само един на друг. И ако случайно попаднеха в някого, нямаше да има имена, само непроследим, неизвестен потребител, отправил и получил обаждания от също така непроследим и неизвестен потребител.
	— До него е паспортът ти за спешни случаи. Валиден е за два месеца. И ти позволява влизане в Съединените щати за по-сигурно.
	Еверт Гренс извади нещо розово. Паспорт за спешни случаи. По-тънък от обикновените. Той го разгърна и видя своя снимка, взета от досието му в отдел „Личен състав“.
	— А под него, в найлонов джоб, е всичко друго, от което ще се нуждаеш.
	Гренс го извади. Първо, информация за полета му. Заминаване в девет и двайсет и пет. Престой и нощуване в Лондон. Общо времетраене на полета двайсет и шест часа и двайсет минути.
	— Ще кацнеш в Богота в шестнайсет и десет местно време.
	Следващият документ беше резервация за хотел.
	— „Естелар Ла Фонтана“. Стая петстотин петдесет и пет. На последния етаж. Изключително тиха. Обикновено отсядам там.
	След това карта. Гренс я разгърна. Карта на град Богота, по-голяма от онази в атласа на света и по-подробна. Три големи букви, написани с червено мастило. „Л“ — летище. „Х“ — хотел. И „П“ между тях.
	— Паула. Все още го наричам така. Там ще се срещнете. Кафене „Гайра“, в три следобед. Ще ти кажа допълнително деня.
	Еверт Гренс прибра паспорта, резервацията и картата на мястото на срещата.
	— Колко време беше водещ офицер?
	— Колко време?
	— Да.
	— Дванайсет години.
	— Личи си. Още го умееш.
	Нямаше ирония, нито раздразнение. Гренс беше напълно сериозен. Това долови Вилсон в гласа му. За пръв път чуваше искрена похвала от него.
	И му стана приятно.
	— Да, но обикновено вербувам колегите си от затвора.
	Двамата се усмихнаха.
	— Онези последни документи.
	Вилсон кимна към жабката. Гренс я прерови и намери пет листа в отделни найлонови джобове.
	— Продължих дневника, щом осъзнах, че той е жив. Държиш копие от него.
	— И този път там е… всичко?
	Лъжи и истина в един и същ коридор на полицията. Потулени престъпления, за да бъдат разкрити други престъпления. Тайни разузнавателни доклади, които разказваха какво всъщност се е случило, и фалшифицирани регистри, които бяха станали причина един инспектор следовател да отправи погрешното обаждане. Така беше станало. И затова всичко отиде по дяволите.
	— Да.
	Ерик Вилсон намали малко скоростта, защото един камион изпреварваше друг и принуждаваше останалите в бързата лента да карат по-бавно. Изгубени секунди в надпреварата за полет, чието заминаване наближаваше.
	— Гренс, обещавам, никакви тайни.
	Никога досега не беше работил по този начин. Първата заповед за един водещ офицер беше абсолютно никаква информация, свързана с информатора, да не попада в чужди ръце. Сега обаче правеше точно обратното. В найлоновия джоб беше името на информатора, водещия офицер, другата свръзка на информатора; описания на стратегии, места за среща, семейно положение, адрес, външен вид, отличителни белези и пет листа, изписани от двете страни, обобщение на двете години, прекарани внедрен в бунтовническа организация, която току-що беше обявена за терористична групировка. По времето, когато Вилсон беше действащ водещ офицер, подобна информация винаги се пишеше на ръка и се съхраняваше в черна папка. Кодовото име, последвано от датата и от обобщение на кратката среща в онзи ден в апартамент, опразнен заради ремонт, в сграда, където можеше да се влезе и излезе от два различни адреса. Страница по страница, среща по среща. И към всяко вписване в дневника беше прикрепен плик, който съдържаше истинското име на информатора, запечатан от водещия офицер в първия ден на мисията, с лъскав червен восъчен печат. Папка и плик, които се пазеха в сейф, от отговорен, таен, неизвестен никому агент, зад шестцифрен код и тежка врата.
	Всичко сега противоречеше на цялото му обучение и опит. Но нямаше други възможности за избор. Това беше единственият шанс на Пийт Хофман да оцелее.
	— Прочети го в самолета за Лондон. Когато кацнеш на „Хийтроу“, преди да минеш през охраната, отиди в тоалетната. Накъсай всички листове на възможно най-дребни парченца и изхвърли в няколко тоалетни чинии.
	Изходът за летището. Вилсон зави надясно и измина последната отсечка със значително по-висока скорост от разрешената.
	— Плащай за всичко с твои пари. Аз ще се погрижа да бъдеш компенсиран от сметката за анонимни обаждания.
	Еверт Гренс бръкна във вътрешния джоб на сакото си — полицейската значка, полицейската карта и служебния телефон — и сложи всичко в жабката.
	— Пътуваш там като турист и ще слезеш от самолета като турист. Ще повторя онова, което ти казах по-рано. Нямаш правомощия, нито защита. Никой тук — независимо от часа или ситуацията — не може да потвърди задачата ти.
	Терминал 5. Бяха пристигнали. Гренс слезе от колата и взе куфара си. Вилсон смъкна стъклото и му подаде още един плик.
	— Пет билета. От Богота за родината. Всичките без фиксирана дата на пътуване.
	Старши инспекторът погледна шефа си и после плика и го отвори. На първия билет беше написано неговото име. На втория — Петер Харалдсон. И на следващите — Мария, Себастиан и Вилям Харалдсон.
	— Така ли се казват сега?
	Еверт Гренс беше по-смаян, отколкото му се искаше да признае. Вилсон наистина се беше погрижил за всичко. Нямаше нито един пропуск или нещо неизпипано в тъканта, изплетена, за да защити информатора, за когото отговаряше.
	Но нямаше много богато въображение.
	ПХ.
	Пийт Хофман. Петер Харалдсон.
	— Той ще се върне тук, Еверт. Пийт, Зофия, Хюго, Расмус. Всичките ще се върнат тук. Живи.


	Екранът беше изключен, но Стив Забрински все още седеше в малката стая. Би трябвало да е доволен, да кипи отвътре и да се смее. Това беше целта му от много време. Това беше реалност. Но изобщо не се чувстваше така. Чувстваше се… потиснат. Може би именно защото беше реално. Нямаше рестартиране. Този ден никога нямаше да се върне. Стив беше зарязал видеоигрите и бе навлязъл в свят, където се разхождаха живи, дишащи човешки същества, докато изведнъж престанеха да се движат, защото той ги беше взривил.
	До детонацията оставаха десет секунди. Стив изчака гласът зад него да извика: Прекрати, но никой не го направи. Десетте секунди станаха пет, три и после една и графичното изображение на екрана беше изключително точно и детайлно, когато дронът пусна оръжието си и мишената експлодира.
	— Забрински.
	Бойният командир. Той беше отишъл за малко в разузнавателния център след попадението.
	— Да, сър?
	— Сър? Какво ти казах? В тази стая това не върви.
	— Помня.
	— Добре. Защото тук няма сър.
	Командирът сложи ръка на рамото на Стив. Беше тежка и силна и го стисна здраво, докато той говореше.
	— Искам да видиш нещо.
	Командирът държеше три снимки в другата си ръка и ги нареди върху тясното бюро, между клавиатурата и лоста за управлението.
	— Направени са преди няколко минути. От нашите разузнавачи.
	Първата снимка беше черно-бяла и заснета отгоре. Къща. Или поне доскоро е била къща. Сега беше останала само бетонна основа и горящи, разпръснати отломки върху нея.
	— Ти го направи.
	Следващото изображение беше увеличено. Трима души лежаха на земята, недалеч от пламъците.
	Неподвижни.
	— Ти премахна терористите.
	Стив Забрински прокара пръст по гладката повърхност на хартията.
	Там имаше нещо, което приличаше на… малка детска площадка. Две въртележки, които продължаваха да се въртят, обиколка след обиколка около стоманена структура, докато спряха.
	Първо експлозия. След това взривна вълна.
	Третата снимка също показваше близък кадър и всичко се виждаше много по-ясно. Стив беше сигурен, че хората на земята са една жена и две деца. Но колкото и усилено да се вглеждаше, не видя никъде мишената. Докато накрая осъзна защо. Мишената им беше в къщата, която вече не съществуваше.


	Ерик Вилсон попадна в задръстване близо до изхода от летище „Арланда“, докато се връщаше в Стокхолм, и чакаше да се качи на магистрала Е4. Редиците коли се простираха, докъдето стигаше погледът му. Задръстване тук? Превозните средства се бяха наредили най-малко още един километър, вероятно стотици. Вилсон почувства напрежение, което тръгна от стомаха му, мина през гърдите и стигна до гърлото. Съзнаваше, че вече не трябва да се тревожи. Бяха успели да намерят решение. Еверт Гренс беше на път към изхода за заминаващи самолети. В момента Вилсон не можеше да направи нищо повече. Адреналинът, който беше започнал да препуска във вените му, когато видя новините, отново бушуваше в него, когато попадна в друго задръстване, докато отиваше в посолството на Съединените щати, и сега не можеше да го спре. Може би искаше да остане под напрежение, което беше толкова познато и неразривно свързано с него. Точно обратното на съвещанията и преговорите. И все още нямаше да премине. Той го знаеше със сигурност. Не и тази вечер и тази нощ. Сърцето му пропусна един удар и Вилсон се изпоти. Проклетите сънища, които го преследваха. По-рано, когато животът беше негов, той се грижеше за това с алкохол. Тази вечер обаче нямаше да го направи. Ефектът вече не го интересуваше. Алкохолът го правеше твърдоглав, почти агресивен, и адреналинът временно отстъпваше само за да се появи отново сутринта с още по-голяма сила, придружен от мрачни предчувствия, безпокойство и тревожност, а Вилсон нямаше желание пак да се събира с тази компания.
	— Да… аз съм дежурният полицай.
	Той беше позвънил на предварително програмиран номер. И сега доближи микрофона на телефона до устата си.
	— Ерик Вилсон, от отдел „Убийства“. Попаднах в задръстване по пътя към града от „Арланда“. Можете ли да разберете какво се е случило?
	— Един момент.
	Мълчание, бръмчене и поредица изщраквания.
	Очи, претърсващи компютърен екран.
	— Камион. Близо до Вреден. Преобърнал се е след сблъсък.
	— Преобърнал се е?
	— Лежи на магистралата и е препречил всички ленти.
	— След колко време ще го вдигнат?
	Още звуци. Още бутони.
	— Ще проверя и ще ви се обадя.
	Вилсон въздъхна и зачака с телефона в ръка.
	Ако беше с патрулна кола, щеше да включи сините светлини и да мине по аварийната лента.
	Чаят, който си беше купил, докато излизаше от града, отдавна беше изстинал. Дори картонената чаша беше студена. Той я извади от държателя и изпи каквото беше останало. Чаят не помогна. Вилсон пак се чувстваше преследван и в главата му звучаха неритмични барабани.
	Хиляди хора в едно и също задръстване. Никой не знае кога ще потеглят. Един човек беше взел лошо решение, което бе променило вечерта на всички, а може би и утрото. Пропуснати срещи, пропуснати шансове, очаквания за промяна, превърнати в емисии въглероден двуокис на автомобили с работещи на място двигатели.
	Вилсон изправи гръб и се втренчи през стъклото. Няколко останали капки чай и таблетки за смучене за гърло, сложени в пликче в жабката.
	И после телефонът му иззвъня. Дежурният полицай се обаждаше с пътната информация. Бързо действаше.
	— Да?
	Атмосферни смущения. Електронно пращене. Но никой не говореше.
	— Да, ало? Вилсон е.
	Отново смущения и пращене. Но имаше и още нещо. Дишане.
	— Ако искате нещо…
	— Сам ли си?
	Удар в главата. Такова чувство изпита. Нещо се пръсна и отприщи море на облекчение. Вилсон никога не беше чувствал такова нещо.
	— Да. Сам съм.
	Нито едно телефонно обаждане през всичките тези години. Така се бяха уговорили. Имаше твърде голям риск някой да проследи разговорите им. Сега обаче, след списъка с престъпници за убиване, това беше път към живот.
	— Нуждая се от помощта ти, Ерик, защото…
	Имаха една-единствена точка на контакт. Мястото, където беше накарал Хофман да отиде.
	— … ситуацията се промени.
	— Знам.
	— От четири часа се опитвам да се свържа със Сю Мастърсън и Лусия Мендес. И двата номера са изключени. Получих най-новия си телефон само преди трийсет и шест часа, но не мога да се свържа с тях.
	Пийт. Паула. Ел Суеко. Всеки, който те слуша в момента, засичайки разговора ни, би си помислил, че говориш спокойно, безпристрастно, почти отегчено.
	Аз обаче долавям нещо друго.
	Страх.
	Страх, какъвто никога преди не съм долавял в гласа ти.
	— Знам и това. И аз…
	Пронизителен, настойчив, стържещ звук. И после тишина. Връзката прекъсна.
	Ерик Вилсон седеше в задръстване и стискаше в ръката си безмълвен телефон.
	Досега той нямаше представа дали Пийт знае какво става. Дали съобщението от днес следобед е стигнало до него — че той е официално набелязан да умре.
	Сега разбра, че Пийт знае. Най-добрият информатор, когото познаваше, вече можеше да подготви план за оцеляването си. И морето на облекчение продължи да прелива и да изпълва колата.
	Дясната му ръка започна да вибрира.
	Вилсон отговори след първото позвъняване.
	— Връзката прекъсна…
	— Те вече започнаха, Ерик. Току-що, първият. Командирът Блок Амазон. Цялото му семейство.
	— Попът купа.
	— Какво?
	— Така го наричат. В списъка с терористи за убиване.
	— Наричаха го.
	Страх. Само Вилсон можеше да го усети. Сега беше по-ясен. Цялото му семейство. Страх, какъвто нямаше преди.
	— В опасност си, Пийт. Но не в непосредствена. Не става така. Това не е… обикновена война, а война срещу терористична организация, и се води бавно и методично. По една мишена всеки път. Инвазията срещу Ирак, петдесет и две карти за игра. Минаха повече от десет години. И точно това направиха, избиха ги един по един, методично. И сега пак го правят.
	— Дронове, Ерик. Това са използвали. Ами следващия път? Ракети? Коли-бомби? Снайперисти? Мога да защитя себе си, знаеш го, но не мога да защитя Зофия, Расмус и Хюго, докато продължавам да работя с ПРК и Санчес и да водя този фалшив живот.
	— Налага се.
	— Вече не става въпрос само за собствената ми безопасност!
	— Ако изчезнеш внезапно от ПРК, те ще се досетят. Ако не веднага, то много скоро. И после ще те убият. Теб, Зофия и децата ти.
	Дълга въздишка. Ерик Вилсон слушаше, чакаше и се опитваше да отгатне къде е Хофман, как изглежда и каква задача изпълнява.
	— Ерик?
	— Да?
	— Какво да правя, по дяволите? Списък… с хора за убиване? Каква шибана шега! Ти знаеш, Сю Мастърсън знае и шефовете й знаят и сигурно…
	— След два дни. Отиди на номер едно. По същото време както винаги.
	— Номер едно? Искаш да кажеш, че ще дойдеш… тук?
	— В обичайния час, Пийт.
	В далечината най-после нещо помръдна. Камион-влекач беше стигнал до мястото на катастрофата по аварийната лента на магистралата, беше закачил камиона и бавно го дърпаше. Хищник, който разкъсва ранената си плячка. Скоро униформени колеги започнаха да регулират движението, пренасочвайки го в лявата лента.
	И после Вилсон вече не усещаше нищо. Нито в гърдите, нито в цялото тяло. Онова, което се беше пръснало, отприщило и изтекло, вече се беше изчерпало.
	Проклето задръстване. И странно, настойчиво спокойствие. Той знаеше, че Пийт е жив.
	Гренс пътуваше. Вилсон имаше доверие и на двамата.
	Вярваше в способностите и опита им. Беше направил, каквото можеше, засега.


>>	Трета част

	Обичайното сепаре, обичайната маса — масата на собственика. Десет часът сутринта. „Райската къща“ току-що беше отворила врати. През нощта имаше по-малко хора, отколкото очакваше Джони, и деветдесет и седемте салонни управителки, както ги наричаше в документите им за наемане на работа, продадоха хиляда триста шейсет и четири питиета — по две задължителни напитки за всеки, който посети двойните легла с червени кадифени покривки на един от другите три етажа на хотела. Сега имаше десетина жени, готови да поемат първите за деня клиенти, вече облечени според длъжностната им характеристика — черни обувки с високи токчета и светло дантелено бельо, нищо друго. Едната усмихнато сервира кафе на масата на собственика и Пийт Хофман също й се усмихна, защото и той беше актьор в тази пиеса, играеше ролята си и казваше репликите си, за да избегне въпроси от шефа си, и двамата бяха принудени да търпят това, защото никой от тях нямаше избор. Той я погледна в очите, които се опитваха да бъдат щастливи, но не бяха. Тя вероятно беше на не повече от двайсет години, може би по-млада, и вечер, когато измиеше грима и махнеше професионалната усмивка, оставаше само едно малко момиче.
	И точно този звук чуваха, откакто бяха седнали.
	Малко момиче.
	Смехът се лееше звънливо, настойчив като упорито хълцане, от все още празната сцена с изоставен пилон за стриптийз. Леки, потрепващи стъпки. Тя побягна, криволичейки из единия от офисите на баща си. Алехандрина. Дъщерята на Джони. Хукна към масата и се хвърли в протегнатите му ръце. Той изглеждаше много щастлив. Само Алехандрина можеше да го разчувства.
	— Татко? Татко?
	— Да?
	— Знаеш ли какво искам повече от всичко друго на света?
	— Не, миличка. Как бих могъл да знам какво искаш… повече от всичко друго на света?
	Джони я вдиша на ръце и погали бузките й с опакото на дланите си, както винаги правеше, а после я вдигна високо към тавана и погледна Хофман, сякаш да му покаже колко е красива. Хофман кимна. Алехандрина наистина беше прелестна.
	— Татко, искам да плувам.
	— Да плуваш?
	— В твоя басейн.
	Джони се усмихна и отново погали лицето й.
	— Ти си момиченцето на татко, но имам работа. С чичо Петер.
	— Но аз наистина, наистина, наистина искам да плувам сега!
	— Сега?
	— Сега, татко!
	Тя стъпи на широките му бедра и целуна челото и косата му. Знаеше точно какво да направи.
	— Моля те, моля те, татко!
	Първите клиенти седнаха около една от масите в иначе безлюдната зала и си поръчаха питиета. Единият изгълта набързо и двете напитки, а другият ги бутна настрана и веднага даде сигнал, като хвана ръката на младата жена, която обслужваше масата им. Тя се усмихна професионално като преди и двамата се качиха по стълбите прегърнати.
	— Моля те? Хайде! Любимото ми татенце!
	Джони се засмя и вдигна ръце в знак, че се предава.
	— Алехандрина, знаеш ли какво?
	— Неее… Какво, любимо татенце?
	— Ще се качим на покрива. И ще плуваме.
	Той вдигна на ръце детето и тръгна към стълбите. Хофман го последва и се озова зад нова двойка, хванати за ръка, друга салонна управителка, също на двайсетина години, и сутрешният й клиент.
	— Джони?
	Докато се качваха по стълбите, срещнаха жена, която слизаше. Занета. Усмивката й беше като на Алехандрина — устата, очите. Красива и мила. Хофман я беше срещал само няколко пъти, но я харесваше. Съпругът й я прегърна, целуна я и посочи дъщеря им.
	— Някой е решил, че трябва да отидем да плуваме.
	— Но ти трябва да… Джони, ти искаше да взема…
	— Мамо! Татко обеща!
	В очите на петгодишното момиченце блестеше възмущение, докато гледаше баща си, когото винаги можеше да контролира, и майка си, която понякога не можеше.
	— Винаги има време за басейна. Нали така, принцесо моя?
	Джони вдигна дъщеря си на раменете си, продължи нагоре още четири етажа и използва електронна карта, за да отключи вратата за покрива. Алехандрина бързо съблече дрехите си и майка й дори нямаше време да ги събере, преди детето да скочи в басейна.
	— Татко!
	Момиченцето подскачаше във водата, която миришеше силно на хлор.
	— Татко! Татко! Побързай!
	Джони беше с черен костюм на бели райета, черна риза и черни ботуши. Той съблече всичко, освен черните си чорапи, сякаш бързаше толкова много да достави удоволствие на дъщеря си, че ги забрави, втурна се към ръба на басейна и спря там, протегнал ръце към подскачащото, развълнувано петгодишно дете.
	— Какво ще кажеш… Да направя ли цамбуркане?
	— Цамбуркане, татко! Цамбуркане! Голямо цамбуркане!
	Джони се хвърли във водата. След това подскочи нагоре, прибра колене до гърдите си, уви ръце около пищялите си и ги стисна здраво. Не стъпи на дъното, а заора по повърхността, докато върху всички наоколо се изсипа цунами, което намокри панталона на Хофман и развали идеалната прическа на Занета.
	Пийт Хофман седна на шезлонг, който беше мокър като панталона му, но поне беше предпазен от чадър от утринното слънце, и се загледа, докато баща и дъщеря се плискаха с вода, а майката седна на друг шезлонг и също ги наблюдаваше.
	Джони. Ел Местисо.
	Бунтовник от дванайсетгодишен. Шест години по-късно изпратен в чужбина за допълнително обучение, за да стане съвършен войник. И той го беше направил, и щом се беше върнал в родината си, се бе издигнал в групировката. До върха. До Хулио Варгас и позицията на един от двамата му помощници, една от двете му десни ръце. Единият, Ел Локо, се грижеше за бизнеса, а другият, Ел Местисо, убиваше хора. Когато беше арестуван и депортиран в Съединените щати, Варгас остави вакуум във властта, и между двамата избухна война. Изпълнена с насилие и кървава война, която отне живота на шестстотин души за няколко месеца. Наемниците на Ел Местисо премахнаха две трети от тях, четиристотин човека, и загубиха двеста от своите. През последните месеци полицията арестува другата дясна ръка и го хвърли в затвора, а Ел Местисо остана на свобода — предимството да имаш няколко безценни приятели на президентско ниво.
	Джони доплува до края на басейна и плавно се изтегли навън. От едрото му тяло капеше вода, а мокрите му чорапи джвакаха по плочника.
	— Татко, върни се!
	Джони седна на шезлонга между Хофман и Занета и помаха на дъщеря си.
	— Сега татко трябва да излезе.
	— Цамбуркане! Цамбуркане!
	— Но мама ще остане тук, затова ще можеш да плуваш още.
	Той се наведе, издърпа мокрите си чорапи и после ги изцеди.
	— Скъпи мой… тук горе ли си?
	Нов глас, който се чу от вратата. Йоланда, другата партньорка в живота на Ел Местисо, която прекарваше дните си в другата му хасиенда в западната част на Кали. Пийт Хофман никога досега не беше виждал двете жени на едно място. Йоланда беше млада, още нямаше трийсет, и вървеше с младежка, пъргава, устремена походка. Към Джони. Тя го прегърна, седна в мокрия му скут и също се намокри. Двамата се засмяха. И след това Йоланда продължи към следващия шезлонг, към Занета, и я целуна по бузата.
	— Занета, ти ставаш все по-красива с всеки изминал ден. Джони е късметлия, че те има.
	Малко по-възрастната жена реагира по същия начин и целуна по-младата.
	— Йоланда, скъпа. Джони е късметлия, че те има.
	И с това се приключи. Хофман се усмихна. Такива неща не ставаха никъде другаде, само тук.
	Наемен убиец, собственик на бордей, който плуваше по чорапи с детето си. Съпругата и любовницата му една до друга край басейна. Джони целуна Йоланда и после Занета, приближи се до ръба на басейна и помаха на Алехандрина, която заплува към него със замаха на начинаещ. Той се наведе, хвана я, извади я от водата и я целуна по двете бузи и върха на носа.
	— Татко ще се върне у дома утре вечерта.
	— Цамбуркане, татко? Още веднъж? Моля те!
	— Утре. Но ето още едно цамбуркане.
	Джони я хвана здраво и започна да люлее телцето й напред и назад, докато тя викаше и пищеше, но не от страх, а от трепетно очакване, докато накрая той я пусна и я хвърли във водата. Цамбурването й се превърна в малък, краткотраен фонтан. Джони изчака, докато Алехандрина се появи на повърхността, и после й помаха, и й изпрати въздушна целувка. Тя също му помаха и му изпрати въздушна целувка.
	Колата беше паркирана пред бордея, до стълба, който беше поставил Ел Местисо, за да маркира частното си място за паркиране. Той караше както обикновено, винаги владеейки положението. Бяха напуснали очертанията на града, когато Ел Местисо започна да дава кратки указания за днешната задача.
	— Или по-скоро две задачи. Първо, Либардо Тояс се нуждае от малко напомняне. После отиваме през една клетка. Ще помогнем да накараме мъжа в клетката да говори.
	Ел Местисо изглеждаше доволен. Почти колкото при басейна. И изчака за въпроси, въпреки че никога не споделяше повече информация, отколкото беше необходимо.
	— Клетка?
	— Клетка, Петер.
	— И ще накараш човека вътре да говори?
	— Да. И този път мога да стигна колкото далеч искам. Стига да не го убия.
	На Пийт Хофман му беше трудно да седи спокойно. Той изпита онази тревожност, която го измъчваше понякога и не преминаваше, докато не разбереше какво го очаква и каква ще бъде следващата му стъпка.
	Клетка. Заложник. Бяха го правили няколко пъти. Ел Местисо обаче изглеждаше толкова щастлив и горд, че това явно нямаше да бъдат обикновени изтезания.
	— Той ли?
	Когато оставаше половин ден, Ел Местисо обикновено би му казал да млъкне и да чака. Той обаче искаше да му каже. И след няколко километра мълчание леко кимна.
	— Той.
	Понякога вече странният живот ставаше още по-странен. Пийт Хофман дишаше повърхностно, на пресекулки. Човекът, който беше причината да го включат в списъка с престъпници за убиване. Човекът, за когото говореше целият свят. Натам се бяха отправили. Щяха да го посетят и да говорят с него по-късно днес следобед.
	И сега Хофман вече не можеше да се сдържа.
	Онова, което пулсираше и изгаряше гърдите му, откакто прочете името си в списъка, откакто Сю Мастърсън и Лусия го отрязаха и откакто дронът уби цяло семейство. Той беше решил да изчака, докато останат сами. Докато басейнът, дъщерите, съпругите и любовниците останат зад гърба им. Докато осъзнае абсурдността на факта, че всяка стъпка, която беше предприел досега, и всяко действие, което беше извършил тук, беше за правителството на Съединените щати, което сега го преследваше.
	Ел Местисо удари спирачки, но не изруга и дори не смъкна стъклото, за да се развика на старец с куче, който се опитваше да преведе овцете си по пътя. Ел Местисо беше доволен. Вярно, преди малко той беше играл с Алехандрина и я бе прегръщал. Беше целунал съпругата си и любовницата си. Но правеше всичко това, сякаш отказваше да признае, че съседът му си е купил по-голяма къща в квартала. Онзи, когото наричаха Ла Муерте. Смърт.
	— Атаката на дрона.
	— Петер, нека да говорим за нещо друго. Не смятам да играя играта на американците.
	— Но ти вече я играеш. Аз също, както и моето семейство, и твоето семейство. Защото това не е игра и ние нямаме избор. Също както човекът, когото те обезличиха като поп купа, нямаше избор. Превърнаха го в шибана карта за игра и го убиха заедно с цялото му семейство! Хоакин, не се ли казваше така синът му?
	Пийт Хофман погледна Ел Местисо, който беше отстъпил път на пастира и свали ръцете си от волана, докато чакаха. Изхлузи тънките кожени ръкавици, които държеше в колата, и прокара пръсти през косата и наболата си брада.
	— Хоакин. Ти харесваше момчето, нали, Джони?
	Хофман проследи с поглед нервните ръце, докато минаваха през дългите къдрици и нагласяваха красивия лилав ластик за коса с изящни сребристи нишки. Той беше реагирал. С гняв и безпокойство. И това беше хубаво. Ел Местисо трябваше да почувства опасността, в която бяха — така се справяше с емоциите си, за да ги избегне. Ако почувстваше опасността, в която бяха той и семейството му, Ел Местисо щеше да действа по-бързо, когато го нападнеха, отколкото ако само размишляваше за това.
	Прегърбеният старец, който тътреше крака, беше изгонил и последните овце от пътя, и Ел Местисо отново хвана волана, включи на скорост и настъпи газта.
	— Да. Трябва да бъдем предпазливи. Но, Петер, това не променя нищо. Ние винаги сме предпазливи. Постоянно сме в опасност и ни заплашва някой. Те обаче направиха грешка. Дойдоха тук — в моята джунгла! Мои приятели умряха, защото не бяха готови, но аз съм готов! Никой не може да се промъкне зад гърба ми тук! Те не могат да повлияят на ежедневната ни работа, Петер. Да, трябва да внимаваме, но това не означава, че трябва да се крием, по дяволите.
	Картаго. Хофман харесваше този град, който се намираше на пътя между Кали и Меделин. Понякога идваше тук през свободните си дни със Зофия и момчетата, пазаруваха сред тълпата на площада, обядваха в някой скромен ресторант, отбиваха се във варосаната в бяло катедрала, качваха се по стъпалата, които сякаш нямаха край, заставаха заедно на кулата и се преструваха, че виждат през целия Атлантически океан чак до Швеция.
	Либардо Тояс живееше в хасиенда на изток от града. Един от много богатите наркобарони, които изпращаха големи пратки в Съединените щати. Наричаха го Ел Диабло*. Това посещение в имението му обаче не беше за продажби или контрабандни маршрути, или кой трябва да бъде подкупен и защо. Този път богаташът беше отказал да плати, доставка от един тон кокаин и дълг, чиято лихва растеше, и когато намалиха и се приближиха до оградата на хасиендата, Ел Местисо подчерта, че ръководството на бунтовническата организация е било категорично за тази мисия — Тояс щеше да получи още едно предупреждение и задачата им беше да го накарат да го проумее.
	[* Diablo — дявол (исп.) — Б.пр.]
	Желязната порта беше от гъсто наредени прътове с оформени като стрели върхове, извисяващи се към небето. Пазачът, който подаде глава от будката, носеше червена фуражка и униформа. Той погледна Ел Местисо и кимна в знак, че го познава. Портата се отвори и те влязоха в огромен двор, който сякаш поглъщаше целия свят. Хасиендата беше произведение на изкуството. Бели колони, разпръснати тук-там бликащи фонтани, позлатени басейни, пръхтящи коне, спретнати редици палми и огненочервени цветя навсякъде — върху мраморни подове, в керамични саксии, ограждащи всяка секция. Ветрилообразно каменно стълбище водеше към главната сграда, украсено с още колони, боядисани в лъскаво черно, и декоративни топки от слонова кост.
	Самия Либардо Тояс отвори вратата още преди да стигнат дотам. Както обикновено нямаше орда телохранители. В това отношение той не приличаше на колегите си и обичаше да показва колко уверен е в своята неуязвимост. Тояс разменяше ролите за преговори — Ел Местисо беше незначителен подчинен, парвеню, човек, който няма куража да пипне истински наркобарон. Пийт Хофман поздрави мъжа, който все повече приличаше на герой от стар уестърн — права, черна коса, набраздено лице, малко крив нос, искрящи бели зъби, бръчки около очите. Дори велуреното му сако беше украсено с дълги ресни, сякаш беше нарязано. Същинско шоу.
	— Казах ти миналия път. Нямам толкова пари.
	— Един тон. Хиляда килограма. Толкова дължиш.
	— Нямам шибаните пари, защото богатството ми беше конфискувано, когато корабът влезе в пристанището на Маями. Чакаха го. Насочили са се право към бурето. Някой е пропял. И затова, приятелю мой, няма да платя.
	Пийт Хофман знаеше какво ще стане от предишното им посещение, първото предупреждение на Либардо Тояс. Пийт, човекът, който помагаше на Ел Местисо да събира дългове, беше отговорен за конфискуването преди три седмици на контейнера, за който бяха дошли да вземат парите! Сега същите спомени проблясваха около тях на верандата. Докато пристанищните работници и полицията си бяха затворили очите, броейки подкупите си, Хофман беше завързал въже от буре с един тон увит в найлон кокаин до дъното на плавателния съд, който беше хвърлил котва в Пуерто де Ла Гуара. Час по-късно корабът щеше да потегли и за няколко дни да прекоси Карибския регион, да продължи през Мексиканския залив, да заобиколи овалния нос на Флорида и да спре в Маями.
	— Тояс, ти имаш толкова много пари, мамка му. Много пъти по толкова.
	— Да, но нямам точно онези пари.
	Така се действаше в контрабандните операции — продавачът беше отговорен за първата половина на пътуването до пристанището, летището или подводница. А купувачът отговаряше за другата половина, отвъд границата. Товарът се охраняваше от Хофман и групата му от десет души по целия път през Колумбия и Венецуела. Но дванайсет часа след като бурето беше завързано за кораба и мисията им беше изпълнена, той, къртицата, отиде сам в Богота, срещна се с Лусия на адрес номер три и й разказа всички подробности — името на кораба, маршрута и как и къде държат контейнера. Агенцията за борба с наркотиците имаше предостатъчно време да подготви удар в момента, в който се спуснеше товарната рампа.
	— Ето защо, приятелю, няма да платя. Не и този път.
	Богатият, арогантен мъж, който стоеше там и се подсмихваше самодоволно, беше убеден във властта и силата си и че няма да загуби.
	— Един тон. Днес в Колумбия цената е… три хиляди американски долара за килограм. Нали така? Но ти купи всичко. Винаги купуваш всичко. Затова получаваш добра цена от нас. Две хиляди и петстотин за килограм за първите петстотин и две хиляди и триста за килограм за останалото. Затова престани с тези глупости! Какво се случва, след като доставим стоката, не е наш проблем, а твой. Твой риск. И това беше последното си предупреждение.
	Ел Местисо замахна с ръка към Тояс, дома му, големия вътрешен двор и всичко, което беше отвъд стените.
	— Ти си отдавна в бизнеса. Имаш хасиенда, стадо коне, които струват седемдесет-осемдесет хиляди долара всеки, имаш гаражи, пълни с ферарита и ролс-ройси и… да, един тон са адски много пари, но ти ги имаш!
	— Не разбираш ли? Нямам толкова пари.
	— Виж, Тояс, можеш да изпращаш гадостите си в Съединените щати, Чили, Аржентина или където искаш, по дяволите. Проблемът е твой. Можеш да ги изпращаш в Испания или Гибралтар. Изобщо не ми пука. Предложихме ти цена, ти я прие и получи стоката си тук в Колумбия… Дали ще го завреш в сливата на майката си или в собствения си задник, проблемът е твой, не мой.
	— Какво точно не разбираш? Няма да платя за нещо, за което отговаряш ти. Ти трябваше да се увериш, че няма доносници сред производителите, продавачите, купувачите и доставчиците. Разговорът приключи.
	Тояс се обърна и тръгна към къщата, но Ел Местисо го сграбчи за рамото. Лицето му беше зачервено.
	— Ти си болен, мамка му, тъпо копеле, и можеш да обвиняваш само себе си. — И после започна да се кикоти. — Това щеше да е последното ти предупреждение, но размислих. Няма да има повече предупреждения. Няма да дойда пак след две седмици. Искам парите сега. Нищо друго. Искам ги на онази маса. Иначе, Тояс, знаеш какво ще се случи. Ще започна от най-младия член на семейството ти и ще продължа в този ред. Никога не премахвам от горе надолу, винаги от долу нагоре, докато ми платят. Момиченцето. Другото момиче. Съпругата, майката, брата, братовчеда, приятелите, докато ми дадеш шибаните пари.
	— Моите… деца?
	— Знаеш как става.
	Либардо Тояс се отскубна от ръката на Ел Местисо и закрачи напред.
	— Правя бизнес с бунтовниците от седем години. Никога не съм пропускал да платя. Джони Санчес, глупав малък нечистокръвен мелез, стоиш тук, в моя имот, на моята веранда, с това девойче, твоя европейски придружител, и заплашваш, че ще убиеш моите деца? Когато ти си онзи с предателя, когото не мога да контролирам. Предател, който ми струва целия товар! Искам да ти изясня нещо, да ти го начукам. Следващия път, когато изпратят някого при мен, искам да съм сигурен, че ще говоря с мозъка, не със задника.
	Лицето на Ел Местисо се зачерви още по-силно и стана тъмночервено. Той обаче се кикотеше още по-високо и пронизително. Неприятен звук.
	— Да. Твоите деца. Първо дъщеря ти. Как й беше името? Мирха? Нали така? Хубаво име.
	Ел Местисо блъсна Тояс към вратата и нахлу в салон, който беше голям колкото бална зала, дълъг, широк, с висок таван. Тояс нямаше време да реагира. Ел Местисо започна да вика: Мирха и навлезе още по-навътре в сърцето на хасиендата; малка Мирха. Тояс хукна и също се разкрещя, но със съвсем друг тон и гневно: Какви ги вършиш, по дяволите! Сега разбра. Пийт Хофман го чу и видя. Остави дъщеря ми на мира! Пийт нямаше друг избор, освен да върши работата си и да охранява Ел Местисо. Ела тук, малка Мирха. Ел Местисо продължи да вика с ужасяващ глас, който звучеше спокойно, но имаше точно обратния ефект — плющящ като камшик и предизвикващ страх. Отначало Тояс побягна право към него, но после изведнъж се обърна и се отправи към кухнята и големия плот, откъдето извади револвер от едно чекмедже. Мирха. Той го зареди и отново хукна към чудовищния глас. Ела тук, малка Мирха! Хофман извади оръжието си от кобура. Хвърли револвера, веднага! Изстрел. В рамото на Тояс. И забърза към хленчещия, свлякъл се на колене наркобарон. По-добре лежи, без да мърдаш, и си затваряй шибаната уста отсега нататък!
	И я затвори, шибаната уста.
	Ел Местисо извика за последен път: Мирха, а Тояс изкрещя за последен път: Остави я на мира, да ти го начукам, разнесе се отекващ изстрел и после всичко утихна. Пийт Хофман видя гърба на Ел Местисо от разстояние. Той не се обърна нито веднъж и не се огледа наоколо, откакто влезе в този непознат, охраняван дом, толкова сигурен беше, че Хофман го пази.
	Пълна тишина.
	Докато дотича момиченце, уплашено и задъхано.
	— Татко!
	То се приближи. Ясният му, крехък глас се разнасяше няколко крачки пред него, докато бягаше през една от множеството стаи на хасиендата.
	— Татко, татко… чух… силен шум и…
	И после спря. Черната й коса беше завързана на опашка. Носеше бели сандали и зелена рокля на цветя. И се опита да проумее онова, което видя. Отначало, изглежда, някакъв непознат беше приклекнал на пода, едър и силен мъж, който й се усмихваше. А зад непознатия, на вратата на кухнята, баща й беше на колене и друг непознат беше насочил истински пистолет към него.
	— Татко…
	— Мъничка Мирха… Ето как изглеждаш.
	— Моят татко!
	Тя погледна грамадния мъж, който изрече името й с преправен глас и протегна ръце, за да препречи пътя й.
	— Мъничка Мирха, няма страшно.
	Детето потърси начин да заобиколи подобните на октопод ръце на великана и откри пролука близо до стената, но той беше по-бърз, и протегна ръце и натам, изправени като бариери на железопътен прелез.
	— Здравей, малка Мирха… Може да ме наричаш чичо Джони. Защо не дойдеш тук? Няма да те ухапя. — Ел Местисо я посочи. — Ще играем една игра, ти и аз.
	— Това е моят татко! Искам моя татко!
	Нещо пълзеше от петите към корема и гърдите на Пийт Хофман.
	Той никога не беше виждал Ел Местисо да се държи така. Движенията и гласът му сякаш принадлежаха на друг. Ел Местисо отново спусна ръце, хвана момиченцето, повдигна го и го понесе. Държеше го близо до себе си, когато го сложи пред изпадналия в истерия Тояс като красива статуя, на която се опитва да намери най-доброто място.
	— Шибан яко…
	— Тояс, това не е последното ти предупреждение, нито единственото. Парите — веднага!
	Ел Местисо извади револвера си от кобура, „Магнум .357“, любимият му, и го опря в челото на момиченцето.
	— А сега, Мирха, ще играем една малка игра. Ти и аз. Ти ще затвориш очи. Ще се позабавляваме с татко ти.
	— Не искам!
	— Само малко ще се посмеем. Ако затвориш очи.
	— Искам моя татко!
	Ел Местисо държеше детето, което се мъчеше да се отскубне от него и драскаше раменете му с нокти.
	— Този път, Тояс, ще я застрелям веднага. Сега. И ако и след това не платиш, ще взема другата ти дъщеря.
	Пийт Хофман виждаше и чуваше всичко, но не можеше да разбере. Нямаше логика. Винаги имаше последно предупреждение. Но погледът на Ел Местисо, когато Пийт се опита да го улови, се плъзна встрани.
	— Джони… какво правиш?
	Ел Местисо не погледна Хофман. Гледаше Тояс. И детето.
	— По дяволите, Джони! — извика Хофман. — Разбрахме се… без деца!
	— Аз си върша моята работа. Ти си върши твоята.
	И после всичко се случи много бързо.
	Ел Местисо бутна Мирха още малко, така че да застане точно пред баща си, и запъна ударника на револвера си. Всички чуха двойното изщракване, когато барабанът се завъртя едно гнездо надясно. Той премести оръжието от челото й към главата и заби дулото в косата й.
	Спусъкът беше на позиция за стрелба.
	През цялото време Тояс крещеше неудържимо, думи на страх и безпомощност, и макар и неразбираеми, те казваха всичко за отчаянието на един родител.
	— Тояс, много викаш, по дяволите. Нали, Мирха? — Ел Местисо ритна рамото му, за да е сигурен, че Тояс гледа. — Тя имаше хубаво име.
	Той започна да натиска спусъка.
	Петлето удари задната част на ударника.
	Но не последва трясък от изстрелян куршум.
	— Мамка му… Забравил съм да заредя револвера си.
	Ел Местисо спусна оръжието, докато дулото погали дясната буза на момиченцето, а после завъртя барабана и натисна изхвъргача. На пода паднаха шест патрона. Хофман ги видя и Тояс ги видя. Пет патрона и една празна гилза. Това беше застанало в позиция за стрелба, когато Ел Местисо се прицели. Изстрелян по-рано патрон и сега безобидно празно място.
	— Парите. След една седмица. Иначе ще дойда пак. И ще се погрижа револверът ми да е зареден.
	Ел Местисо пусна детето. Момиченцето изтича до баща си и легна до него.
	— Слушай, малка Мирха. Знаеш ли какво? — Ел Местисо отново преправи гласа си. — Следващия път, когато дойда при теб, ако татко ти не ми плати, тогава този револвер ще бъде зареден до горе… и ти вече няма да съществуваш. Странно, нали?
	Той погали бузите й с две ръце и се отправи обратно към коридора и изхода. Пийт Хофман стоеше там и гледаше детето, което беше по-малко от синовете му. И което лежеше до баща си, свито на кълбо.


	Ръцете в тънки кожени ръкавици държаха леко волана. Ел Местисо караше твърде бързо по магистрала номер двайсет и пет, но закъсняваха, и не беше отпуснал газта от първото им спиране в Ла Естрела, за да се изпикаят зад избелен от слънцето кактус и повехнали храсти мимоза.
	Пътуваха мълчаливо. Това не беше необичайно, но Хофман имаше чувството, че е необичайно. Беше такова мълчание, което означава, че не знаеш какво може да се случи.
	— Какви ги вършеше там, по дяволите?
	Такова мълчание, което заплашваше да сложи край на всичко за един информатор, чието прикритие не трябваше да бъде изобличено.
	— Моля?
	Такова мълчание, което говореше, че Ел Местисо иска да бъде оставен на мира.
	— Ние не убиваме малки деца.
	— Не я убих, Петер. Заплаших, че ще я убия.
	— И не заплашваме малки деца. Не и по този начин. Това е…
	Хофман никога не го беше правил досега. Никога не беше поставял под съмнение методите на Ел Местисо.
	Беше му се противопоставял, но само когато нямаше друг избор и когато противопоставянето беше необходимо за оцеляването му. Никога не беше оспорвал методите му, защото това не беше негова работа.
	— Трябва да заплашваме други, не хлапетата.
	— Съжалявам, Петер, но ние тук правим нещата така. Използваме децата, когато правим бизнес. Имаш още много да учиш.
	— Но аз не го правя.
	Защото трябва да записваш и да разобличаваш, а не да бъдеш изобличен.
	— Затова, обясни ми, Джони…
	Никога не прехвърляй фокуса върху себе си. Тогава той може да те види и ако наистина те види и разкрие, може да умреш.
	— … още веднъж…
	Но понякога не е възможно да издържаш повече. Понякога преминаваш границата.
	— … защо беше всичко това, по дяволите?
	Ръцете в кожени ръкавици стиснаха волана. Ел Местисо намали и спря по средата на пътя, блокирайки лентата. Колата зад тях, миниван, също намали рязко, а шофьорът на камиона зад нея твърде късно осъзна, че движението е спряло, плъзна се, занесе се встрани от пътя и половината от тежкото му метално шаси спря в рядката растителност. Ел Местисо се обърна към Хофман. По изражението му личеше, че колите, които се трупаха зад тях и свиреха с клаксони, изобщо не го интересуват.
	— Ти не си свърши работата там. Дори не ми се подчини пред клиент. Подминах това! Отговорих на въпросите ти. А ти продължаваш да питаш. Обикновено бих те убил. Но няколко пъти ти спаси живота ми, Петер. Заслужаваш да живееш. Сега аз спасявам живота ти. — Той превключи от първа на втора скорост и после направо на четвърта, бързо като преди. — Това е единствената причина да те оставя да живееш.
	Пийт Хофман чуваше, но не слушаше. Мислеше за един баща. В почти празната зала на собствения му бордей. Как вдигаше петгодишната си дъщеря, така както преди малко беше вдигнал дъщерята на Либардо Тояс и беше погалил лицето й, така както бе погалил лицето на Мирха.
	— Алехандрина?
	— Да?
	— Прекрасна е.
	Ел Местисо гледаше право напред, но се усмихна.
	— Така е.
	— Ти се държиш добре с нея. Бих се гордял с такава дъщеря, ако нямах моите момчета.
	— Всичко. — Ел Местисо продължаваше да се усмихва. — Тя е всичко за мен.
	Минаха покрай Алкала, градче с оживено движение на входа или може би изхода, и после отново се понесоха по откритото шосе.
	— Ти я прегръщаш, играеш с нея… Алехандрина е щастлива.
	— Така се прави.
	— Така се прави?
	— Да.
	— Не разбирам.
	— Прегръщаш ги. Галиш ги леко с опакото на ръката си по бузите.
	— Така го правиш ти.
	— Да. Знам как да се грижа за деца. И как да ги използвам.
	Пийт Хофман се опита да събере мислите си и да проумее. Или може би търсеше мислите на Ел Местисо, това вродено поведение, което понякога излизаше от контрол и го плашеше повече от заплахата за насилие и смърт. Поведение, на което той не искаше да бъде част, да подражава, да копира, поведението на онези без чувства — човек, какъвто все още не беше и сега рискуваше живота си, за да не стане.
	— Мирха. И тя е всичко за Либардо Тояс.
	Ел Местисо понижи тон и се намръщи:
	— Знам накъде биеш.
	— Той я прегръща и играе с нея.
	Лостът за скоростите изскърца жаловито, докато Ел Местисо караше покрай сивата стена, която щеше да ги отведе в Монтенегро, малък, отегчен от живота град, който беше невъзможно да избегнат.
	— Силно ти препоръчвам да престанеш да говориш.
	— Дъщеря. Също като твоята дъщеря.
	Ел Местисо рязко удари спирачки. Отново. На тясна улица с полуразрушена дрогерия от едната страна и празна сладкарница от другата. И извади револвера си. Не запъна петлето и не се прицели. Само го държеше.
	— Мамка му! Мамка му! Обясних ти. Нали? Ти спаси живота ми. Заслужаваш да живееш. Затова аз спасявам твоя живот сега. Затова си жив!
	Той завъртя на пръста си револвера, сложи го в скута си и отново подкара.
	— Сега обаче сме квит. Изплатих дълга си.
	След краткото спиране Ел Местисо увеличи скоростта, заобиколен от града, хората и къщите, и след това пак излезе в необятната природа.
	— И следващия път вече няма да съм ти задължен, когато се нуждаеш.


	Още един дълъг час, мълчание в колата и природата навън. Ако някой от двамата беше смъкнал стъклото, за да повее вятър, празнотата щеше да се замени с празнота. След още една почивка и две спирания от гняв и блокиране на движението Ел Местисо намали за четвърти път и смени посоката. Шосе номер четирийсет водеше до затънтените пътища на юг от Ибаге и към хеликоптер, скрит на поляна сред големи, разпрострели клони махагонови дървета. Вече имаше пилот, готов да излети. Пътуването по въздуха спестяваше време за дълги, еднообразни разстояния в страната, но беше решение, което рядко използваха. Както бунтовниците, така и Ел Местисо. Дългите разстояния с малък летателен апарат не отговаряха на изискванията им за сигурност. Проследяваха се твърде лесно и се засичаха от радар или сателити, или дори визуално от станции на земята. Хеликоптерът се ползваше в краен случай. Като сега. Когато трябваше да отидат на следващата си задача — човек в клетка навътре в джунглата, — за четири часа, а пътуването с кола щеше да им отнеме три пъти повече време.
	И сега се носеха високо над криволичещите пътища и малките села. И от време на време някое богаташко имение с обширни, зелени овощни градини.
	— Виждаш ли това? И това? Наистина скъпи имоти, които принадлежат на супербогаташи.
	Ел Местисо посочи през стъклото към пейзажа, който се простираше далеч долу. Изглеждаше щастлив, както сутринта, когато плуваше с дъщеря си. Човекът, който седеше до Хофман, имаше много варианти — кикотещият се Ел Местисо, който опря револвер в главата на малко момиченце; Джони, който ти имаше доверие и разговаряше с теб; бащата, който плуваше с чорапи, защото любимата му дъщеря очакваше това; бунтовникът, който спираше насред пътя и заплашваше със смърт телохранителя си. Сега беше весел и Пийт Хофман още не знаеше защо. Но проследи ръката на Ел Местисо и видя, че той е прав и че именията са изумителни и безкрайни.
	— Други наркобарони. Като Тояс?
	— Тояс? Тояс, Петер?
	Ел Местисо потупа първо пилотската седалка и после по гърба му.
	— Изключи интеркома.
	Той изчака, докато пилотът завъртя малко колело в средата на контролното табло.
	— Като Тояс? Сериозно ли говориш, Петер? Аз имам толкова имоти… Тояс? Тояс… колкото това копеле. Дори повече! Два пъти повече! Две хасиенди! Не е зле за един нечистокръвен мелез, нали?
	— И две съпруги.
	Ел Местисо беше развълнуван, изглеждаше почти въодушевен. Не сияеше често така.
	— Точно така — две съпруги! Онзи страхливец Тояс, който не може да защити собствените си деца, няма толкова. Мамка му, те може дори да не са негови! Импотентното копеле може да е дало хиляда долара и да ги е осиновило с любовника си.
	Красивите имения се замениха с още по-гъста джунгла, вълнообразна гора, и притоци на Амазонка, които се разклоняваха в стотици вливащи вода артерии.
	— Две хасиенди, Петер. И имам повече коли от Тояс, повече животни и повече деца. Повече в банковите ми сметки в Колумбия и в Панама.
	Той беше щастлив. Беше го обзела някаква еуфория, която преливаше в бъбривост. Ел Местисо никога не беше говорил толкова открито. Щастието му беше някак… смущаващо и отблъскващо, но Хофман не можеше да разбере защо.
	Блестящото слънце над тях, зеленият океан на джунглата под тях — светът беше техен.
	— Скоро, Петер. Клетката, за която говорихме?
	— Да?
	— Ще помогнем на човека, който седи в нея. Ще му помогнем да говори. На онзи, който отказва да направи каквото му казват.
	— Да?
	— Същият човек, който е отговорен за списъка с хора за убиване, Петер… за това, че твоето и моето име са там. Виновен! Това е точната дума! Хоакин — това е за теб! И той ще бъде виновен, ако загубим още хора! Колкото искам, Петер! Стига да не го убия.
	Еуфорията наистина беше смущаваща и отблъскваща.
	И сега Пийт Хофман разбра защо.
	Това нямаше да бъдат обикновени изтезания.
	Стотици километри гъста джунгла, без села и без хора. Разстоянията бяха огромни. Похитителите бяха избрали внимателно мястото за клетката на председателя и говорител на Камарата на представителите. Хофман затвори очи и потрепери. Какво би станало, ако някой му беше казал за всичко това, когато растеше в дом от средната класа в южно предградие на Стокхолм? „Виж, Пийт, един ден ще живееш в страна, наречена Колумбия, в Южна Америка. Един ден ще охраняваш контрабандни стоки и после кухня за кокаин и след това ще летиш над джунглата, за да изтезаваш влиятелен американски политик. И ще го направиш, защото трябва да бягаш от дълга присъда в затвора и защото си осъден на смърт от полската мафия, в която се внедри от името на шведската полиция, докато същата тази полиция те изостави.“ Ако някой му беше казал, това щеше да е интересна, но трудна за вярване история. Трябва да вярваш в една лъжа, за да стане истина.
	Хеликоптерът кацна сред високите треви в края на притока Рио Ваупес. Широка, величествена река с кафява и синьо-зелена вода, която беше топла, когато потопиш ръката си в нея.
	Кормчията на лодката се представи като Кристобал, оглавяващ водния транспорт на бунтовниците от ПРК в департамента Гуавиаре, и ги заведе до дърво, което лежеше до половината във водата. За него беше завързана лодка. Въжето водеше от кърмата до извития му ствол, а друго въже от носа водеше до друго паднало дърво, което стърчеше от брега, разперило клони и измъчвано от слънцето и водата. Лодката имаше места за петима напълно екипирани войници, високоскоростен мотор със сто конски сили и плоско дъно, за да акостира на каменисти брегове, без да заседне. Пийт Хофман и Ел Местисо се качиха, а Кристобал превъртя ключа на стартера, развърза въжетата, влезе на заден ход в реката и се отправи на запад, по течението. Хофман го наблюдаваше. Кристобал седеше гордо, с изправен гръб, докато маневрираше с камуфлажна униформа през първичната гора, и зареден „Калашников“, преметнат на гърба. Може би беше малко по-стар от повечето войници. Хофман предположи, че са горе-долу на едни и същи години, но беше трудно да се определи, защото животът на бунтовник те състаряваше преждевременно. Беше интересно да го гледа как управлява лодката в силното течение. Въпреки че поддържаше постоянен курс, Кристобал сменяше скоростите и контролираше скоростта на лодката, като понякога я увеличаваше, а друг път изключваше мотора на местата, където енергично танцуваха водовъртежи.
	Километър след километър по реката, през растителност и животински хорове от звуци, които заявяваха, че това е тяхна територия, че те живеят тук и властват, с изключение на синьото небе и безмилостното слънце.
	Измина един час на лъкатушещо, неспокойно пътуване и после Хофман разпозна монотонното бръмчене на мотора на лодката, когато кормчията зави към брега и извика: Останете в лодката и изчака две секунди, а след това подаде пълна тяга. Насочиха се право към брега, плъзгайки се по нещо, което не приличаше нито на река, нито на бряг, ничия земя с дебели тръстики, листа и своенравни клони на мангрови дървета. По целия път до речното корито. Усетиха, че дъното на лодката стърже върху кал, камъни и тук-там някой пън, и накрая скочиха върху твърда земя между четири потрийо, канута, издялани от балсамови дървета.
	Кристобал тръгна пръв, разсичайки с мачетето си клоните, които се закачаха в тях, докато минаваха. Противна миризма. Блатисто. Горещо. Насекоми. Адска влага. И след дъжда на разсъмване тясната пътека се беше превърнала в лепкава кал. След неколкостотин метра стигнаха до базовия лагер. Винаги на подобни места, недостъпни, от които се страхуваха и редовната армия на Колумбия, и полицията, защото мнозина от техните хора биха загинали в евентуална атака, а бунтовниците биха се измъкнали и оцелели. Това беше техният заден двор.
	В края на лагера те минаха покрай камион с двайсет млади бунтовници, които сега седяха на земята, облегнали се на раниците си, и чакаха нещо.
	Кормчията на лодката кимна към откритото пространство пред тях, колибите и палатките, разпънати на обикновени дървени рамки, като градски площад.
	— Ей там може да се гледа телевизия. Понякога картината не е лоша.
	На клон на дърво беше завързан малък телевизор, както в лагера с кухнята за кокаин.
	По-нататък, зад колибите, имаше друга група мъже, които подобно на войниците на земята чакаха нещо.
	— Пленници. Обикновени.
	Пийт Хофман преброи дванайсет. Мръсни, с окъсани дрехи, дълги коси и бради и вериги около врата.
	— Не струват много. Но е добре да ги имаме за размяна на затворници. Тези ще ги местят в друг лагер.
	Затова бяха докарали тук войници и бяха оковали пленниците един за друг. Щяха да минат през джунглата, носейки сламени дюшеци и малки вързопи с няколко лични вещи, които са били в тях, когато са ги отвлекли преди няколко години, и които все още не им бяха отнели.
	Кристобал посочи с мачетето към гъстите шубраци. Време беше да се придвижат по-нататък. По време на краткия им престой Пийт Хофман беше запаметил лагера, разположението, колибите и стръмния склон, който се спускаше в десния край. Равномерните удари с мачетето на кормчията ги бяха довели до поляна и за момент избягаха от балдахина от растителност, излязоха под синьото небе и последваха птиците. Хофман беше сигурен, че са бели чапли. Той броеше всяка стъпка. Двеста, петстотин, хиляда и двеста еднакво дълги крачки, докато ставаше все по-тъмно и влажно. И после стигнаха. Кампо Импортанте*. Нов център за задържане само за четирима пленници, политически заложници, чиято стойност беше съвсем различна от тази на хилядите колумбийски войници и полицаи, разпръснати в други лагери в джунглата. Човешките ресурси за специфични трансакции. И ако такива размени бяха невъзможни, бунтовниците ги държаха месеци или години, докато станеха възможни. Най-ценните бижута, пазени в сейф и изваждани само от време на време, за да ги видят как блестят и да се порадват на притежанията, заключени, докато бъдеха изведени или продадени.
	[* Campo Importante — Важен лагер (исп.) — Б.пр.]
	— Оставям ви тук.
	Кристобал потъна в растителността толкова внезапно, колкото от нея се появи нисък мъж с червена кърпа, увита два пъти на главата, и звънтящи шпори на кални ботуши. Хофман се зачуди дали човекът винаги ги носи, или ги е обул в тяхна чест.
	— Добре дошли.
	Ръката му беше отпусната, мъжът се задоволи само да я предложи.
	— Казвам се Максимилиано Куберо, командир на специалния фронт на ПРК. Другите ме наричат Команданте, но ще ми окажете голяма чест, ако се обръщате към мен на малкото ми име. — Ръкостискане, което не отговаряше съвсем на впечатлението, което той искаше да направи. — Това е моят лагер. Войниците, които виждате, са подбрани от мен. Всичките са добре обучени и готови за битка. Елитът на ПРК. А онова… — Куберо посочи клетка, издигната в отсрещния ъгъл на лагера. — Онова е задачата ви.
	Клетката.
	Толкова близо.
	Хофман се извини и тръгна през лагера, а Ел Местисо остана с коменданта. Мина покрай редица млади войници, много от които жени, наети от най-бедните квартали в Колумбия, които бяха предпочели това вместо бордей. Хофман пак състави наум карта в главата си, където не можеше да я достигне никой, определяйки разстоянията между колибите с няколко дъски на пода, стени от палмови листа и врати от празни чували от ориз. Накрая стигна до клетката. Уморен, мръсен, с изтощени очи, но въпреки това позна председателя и говорител на Камарата на представителите от снимките в „Ел Експектадор“. Голяма верига около врата му, свързана с китките и глезените му. Затягаше се, когато пленникът седнеше на пода и ядеше от дълбоката купа и хляба, който беше замесен само от брашно и вода и изпържен в мазнина.
	Едва когато се приближи, Хофман видя останалото.
	Кожата на лицето, раменете и ръцете на заложника беше осеяна с неравни подутини, широки охлузвания и червени петна. Бяха го пребили от бой. И после — десния му крак. Бяха извадили ноктите и бяха останали подути и пълни с гной рани. Затова седеше на пода. Вече бяха започнали и не бяха успели с работата, която Ел Местисо набързо беше привикан тук да довърши. Задачата, за която той беше толкова доволен в колата и в хеликоптера.
	Пийт Хофман още не знаеше каква е целта на изтезанията и какво искаха да каже или да направи председателят — какво би трябвало да каже или да направи, когато Ел Местисо приключи с него.
	Само на няколко метра от клетка с решетки от бамбук.
	Председателят чу стъпките му и вдигна глава от купата. Очите му бяха на измъчен, но несломен човек.


	Тимъти Д. Краус пусна купата. Някой стоеше близо до клетката. Някой нов, не войникът, който го пазеше, нито комендантът, който го контролираше. Този човек не беше с униформа и очите му не бяха изпълнени с презрение. Краус се опита да види кой е той, но силното, неравномерно пулсиране в дясната му пета пронизваше тялото му като ками, преди да си поеме дъх и след това. Остри, лъскави ками, които се забиваха с разкъсващи удари, сипейки се върху врата, гърба и кръста му. Оттам започнаха, от горната част на тялото му, удряйки го с юмруци и бамбукови пръчки.
	Болката беше прорязала сухожилията, мускулите и нервите му, но Краус бе издържал. Отново и отново. Не понасяше обаче последиците — лека-полека губеше способността си да разсъждава ясно, бореше се с мъглата и вече не се чувстваше проницателен и аналитичен какъвто беше.
	Затова не можа да си спомни веднага кой е мъжът пред клетката.
	Въпреки че го познаваше. Беше го виждал.
	Краус беше сигурен в това.
	Начинът, по който се движеше. Не съвсем като млад мъж, но пак в много добра физическа форма.
	Татуировката на главата, гущер или може би змия, зелена опашка, която се скриваше надолу по гърба му.
	Краус изпъна десния си крак и го изви. Болката не премина, но намаля за момент. Направи още един опит, погледна пак посетителя и се съсредоточи, опитвайки да се застави да мисли.
	И после се сети.
	Това си ти.
	От сателитните изображения на големия екран в Агенцията за геокосмическо разузнаване.
	Движенията ти, темето ти — онова, което се вижда отгоре на кадри, които не са уловени с идеална яснота, сборът от хиляди часове на наблюдение с шпионски сателити.
	Това си ти.
	Онзи, когото операторите и следователите не можеха да идентифицират.
	Виждал съм те. А ти не знаеш. Не можеш да ме накараш да страдам. Но аз мога да те накарам. Също като всеки друг тук, който не можа да ме пречупи, не и напълно.
	Ти, който винаги си забелязван в компанията на един друг човек.
	Ти, който работиш рамо до рамо с насилника, когото успяхме да идентифицираме като Джони Санчес или Ел Местисо.
	Ти, който досега нямаше лице. Сега обаче имаш. Виждам те. Познавам те.
	Ти.


	Пийт Хофман срещна погледа на председателя. Отначало очите му бяха мътни и нефокусирани, но после станаха съвършено ясни, с острота и проницателност, които го пронизаха. Хофман искаше да му каже нещо, да се наведе към решетките и да прошепне: Краус, ти не знаеш, но ние сме на една страна. Аз бях завербуван от твоите сънародници, твоите служители, за твоя проект, да се внедря сред същите хора, които сега те държат в тен и те нараняват. Но не можеше. Жената-войник пред отвора с решетки беше твърде близо. Ако тя чуеше, видеше и заподозреше нещо, всичко щеше да свърши.
	Може би по-късно.
	Само да мога да се добера по-близо, без те да ме видят.
	Тогава ще ти кажа.
	— Председателю Памперс.
	Изразът в очите на Краус се промени. Изглеждаха измъчени. Но имаше и нещо друго, също толкова силно. Омраза.
	— Ти си много важен за нас, председателю Памперс.
	Комендантът. И Ел Местисо. Бяха застанали от двете страни на Хофман и гледаха човека в клетката, който седеше на пода с верига около врата.
	— Затова тези любезни господа са изминали всичкия този път заради теб. Идват чак от големия град. Да говорят с теб. Тъй като ти не искаш да говориш с нас.
	Краус не се дръпна по-навътре в клетката и не се опита да избяга в някой ъгъл — далеч от мъжа със звънтящите шпори. Но и не отговори. Седеше неподвижно и ги гледаше, въпреки че знаеше какво предстои и защо са дошли.
	— Виждате ли? Не е много разговорлив.
	И после Краус сякаш промени решението си и с огромна болка успя да се изправи на ръце и колене. Лицето му се зачерви, челюстите му бяха стиснати и очите му се напълниха със сълзи. Той се надигна от дъските на пода, изтласка се нагоре и се хвана за решетките.
	Краус стоеше на няколко метра от тях, балансирайки тежестта си на двата крака, въпреки че единият нямаше нокти. И след това се обърна и посрещна посетителите си с изправен гръб.


	Пазачите, които няколко пъти споменаха колко са поласкани, че са избрани за безспорно най-важната задача, за която можеха да бъдат избрани бунтовници от ПРК, да пазят тази придобивка на всяка цена и да се погрижат да остане притежание на ПРК, се бяха оттеглили. Не защото им беше заповядано, но лека-полека се отдръпнаха. На всяка стъпка, която беше направил Ел Местисо по време на изтезаването на председателя Краус, те се бяха дръпнали крачка назад. И сега, когато вече нямаше накъде да отстъпят, извърнаха лица и единият дори запуши с ръце ушите си.
	Някой го беше пребил с юмруци предишния ден, но безрезултатно. Войник на двайсет и няколко години гордо беше демонстрирал уменията си по нареждане на Ел Местисо — напрегнато боксиране с въображаем противник и няколко ритника с високо вдигнат крак по дърво, което представляваше гърдите на председателя. Някой го беше налагал с камшик сутринта, но безрезултатно, и Ел Местисо бе настоял да знае къде и как. Професионалистът трябваше да се подготви, за да продължи да работи от същото ниво. Бамбуковите пръчки бяха окървавени и разцепени в единия край, а върху гърба, хълбоците и бедрата на Краус имаше очебийни червени, подути резки. Младата пазачка, на която беше възложена задачата, е две плитки и бледочервено червило на усмихнатите устни — тя дори им беше направила реверанс — се беше опитала да напише ПРК със силни удари с ъгловати букви, които напомниха на Хофман за любителските графити в стокхолмските предградия — млади момчета със спрейове, които повтаряха името на бандата си върху стените. После някой друг, безрезултатно, беше извадил един по един ноктите на десния му крак с клещи. Комендантът Куберо им показа как, по настояване на Ел Местисо, и призна, че го е направил той самият, с помощта на заместника си, който държал краката на Краус. Той стисна ръце и ги придвижи назад и напред между себе си и Хофман, за да демонстрира как, дори издаде кратък вик, за да имитира Краус, и войниците в лагера се спогледаха и се засмяха, когато се увериха напълно, че и другите ще го направят. Смехът им беше точно това, което очакваше комендантът.
	Сега щяха да постигнат резултати.
	Пийт Хофман придружи Ел Местисо до клетката и после спря. Само инквизиторът и лекарят щяха да влязат вътре. Той се опита да намери подход и положи усилия да мисли за първия път, когато всичко това бяха само небивалици. Изолирани случаи на изтезания в града. И как тогава, въпреки че работата му не беше това, бе настоявал да я направи своя, защото искаше да покаже и да докаже, че може да му се има доверие. По време на онези първи месеци на служене Хофман беше само един от хората на Ел Местисо. Писнало му беше от тяхното: Ти си европеец, ти си нищо. Не помагаше, когато им кажеше, че е бил зад решетките и че е застрелял двама души, освен онези, които е застрелял в Колумбия. Те отвръщаха, че е лесно да убие, трудно е да убиеш бавно.
	И оттогава Хофман беше научил метода на Ел Местисо.
	След побой с юмруци и бамбукови пръчки и изтръгване на нокти на краката идваше електричеството.
	Затова сега двама млади войници вдигнаха рамка, направена от четири запоени железни пръчки и я внесоха в клетката. Беше два квадратни метра, едва се побра вътре, обърната на дългата си страна, и почти се опря в тавана, когато я наклониха. Те махнаха две от дъските на пода, разкривайки пръстта отдолу, за да подобрят проводимостта, а после забиха в земята четири железни пръчки, дълги петнайсет сантиметра, всичките насочени нагоре. Вместиха се идеално в четирите дупки, пробити с бормашина в долната част на желязната рамка. Приспособлението беше вмъкнато върху пръчките и затегнато здраво в средата на клетката.
	По нареждане на Ел Местисо младата пазачка сряза връвта, която държеше вдигнат панталона на Краус, и смъкна него и бельото му до глезените.
	След като монтираха желязната рамка, двамата войници блъснаха пленника към нея, отключиха веригите около китките му и прикрепиха ръцете му към рамката. Сложиха ръцете му над главата и увиха няколко пъти десет метра медна жица около дясната му китка и желязната пръчка, а после направиха същото и с лявата му китка и друга желязна пръчка. Спуснаха медната жица диагонално надолу, където я увиха няколко пъти първо около десния му глезен и после около левия.
	Винаги електричество.
	И винаги се започваше с цялото тяло.
	Хофман се преструваше, че гледа, защото това би трябвало да прави.
	Но всъщност гледаше вдясно от Краус. Ако съсредоточеше погледа си там, останалото изгубваше фокус и се превръщаше в замъглени движения на замъглени хора.
	Той беше продължил да участва в изтезанията в града, дори изяви желание, за да изгради доверие в себе си. Обикновено това означаваше прострелване на различни места на тялото на длъжника. Понякога означаваше рязане. Хофман обаче никога не чуваше писъците в стомаха и гърдите си, никога не стигаше толкова далеч. Обикновено ходеха в Рио Кали и беше сякаш отиваха на сметището да изхвърлят боклук. Малко изстрели, малко разрязвания, може би да направи нещо на окото. Те пищяха, но никога както в джунглата.
	Никога като Краус.
	Сутринта Ел Местисо беше поръчал чанта, която сега беше донесена в тясната клетка. Той извади от нея два кабела, като за подаване на ток на кола, но по-дебели. Свърза с щипка червения кабел, плюса, за желязната рамка, а черния, минуса, закачи за подутия палец на израненото стъпало без нокти на Краус. След това опъна двата кабела, докато стигнаха до газовия генератор, който донесоха двамата войници. Дръпна връвта няколко пъти и генераторът забръмча със звук, които приличаше на косачка за трева или мотор на стара лодка. Другият край на червения кабел беше свързан с положителния полюс на генератора, а другият край на черния кабел беше заземен с пластина и Ел Местисо ги държа така точно две секунди. Желязната рамка проблесна и изсъска и от тялото на Краус се изви електрическа дъга. Главата му клюмна на гърдите и виковете му се превърнаха в стенания, докато мускулите му се схващаха.
	В този момент лекарят прекъсна мъчението — точно както му беше казал Ел Местисо. Той беше необичайно млад, дори за лекар на ПРК, нает в края на втория семестър в медицинско училище. Рядко бяха по-образовани. Младежът беше инструмент като всички други и задачата му беше да поддържа живота на пленника и да прошепне: Защо мълчиш, приятелю? Този е откачен и ще продължи да те изтезава. Говори пред обектива, както ти казват. Работата му беше да запази жив заложника, да бъде любезен, да играе ролята на доброто ченге. Защо трябва да преживяват всичко това? Съдействай. Той няма да се откаже.
	Младият мъж извади слушалка, допря я до гърдите на Краус и преслуша белите му дробове и сърцето.
	— Пусна ли електричество… през цялото му тяло?
	— Да.
	След това лекарят прегледа крака. От мястото, където челюстите на щипката се бяха впили в кожата, се вдигаше пушек.
	— Как… В каква посока?
	— От пръстите на краката и нагоре през ръцете.
	Младежът не беше особено добър актьор и преиграваше, докато вдишваше миризмата на горяща плът и изговаряше заучените реплики към Ел Местисо, сякаш ги четеше от картончета за суфлиране.
	— Сърдечният му ритъм е малко неравномерен.
	— Добре ли е иначе?
	— Може да продължиш, ако намалиш малко амперите. При положение че не искаш сърцето му да спре. Ако искаш да го държиш жив.
	Ел Местисо се обърна към Краус с пресилени, театрални жестове.
	— Чу ли го, председателю? В такъв случай вероятно ще трябва да преместим кабелите. След това няма да произвеждаш много сперма, но пък ще живееш малко по-дълго.
	Той погледна единия кабел на червения кабел, онзи, който беше прикрепен за желязната рамка, и го вдигна.
	— Председателю?
	Неподвижната глава на Краус все още висеше на гърдите и от устата му капеше слюнка.
	— Може би искаш да кажеш нещо?
	Краус не отговори.
	— Е, тогава от теб зависи, председателю. И ти продължаваш да взимаш лоши решения.
	Ел Местисо бавно доближи червения кабел до тялото на Краус, към долната, оголена част. И после от дървената клетка избухнаха адски писъци, които отекнаха в джунглата, когато кабелът докосна тестисите му. Писъците продължиха и станаха по-силни и колкото и усилено да се съсредоточаваше да гледа вдясно, Хофман пак чуваше всичко.


	Ел Местисо се разхожда из пленническия лагер десетина минути, привидно безцелно, от колиба на колиба. Влизаше вътре, обикаляше ги и дори се качи на покрива на две от тях. Отиде до голямата яма, изкопана, когато беше създаден лагерът, на дълбочина три метра според предписанията. На пръв поглед приличаше на гроб, но когато те блъснеше вонята, ставаше ясно, че е отходно място. След това отиде в кухнята, в пералното помещение и склада за храна. Накрая се върна в клетката. Изглеждаше доволен, като човек, който се връща от дълго пътешествие и е намерил онова, което е търсил.
	— Председателю?
	Медната жица около китките и глезените на Краус беше срязана и пленникът беше освободен от желязната рамка. Но въпреки ритниците и ударите на пазачката, той отказа да седне на пода и изразходвайки малкото енергия, която беше скрил дълбоко в гърдите си, се хвана здраво за решетките и се наведе напред върху тях.
	— Повече електричество би те убило. Но ти не трябва да умираш. Докато не говориш.
	Ел Местисо протегна ръце и показа какво е намерил, докато обикаляше лагера. На едната му длан имаше пластмасова тръба, а на другата — ръждясала бодлива тел.
	— След електричеството обикновено предпочитам вряла вода. Или давене с дъска. Но за теб ще направя изключение и ще премина към това.
	Той размаха пластмасовата тръба и бодливата тел пред наведеното лице на Краус, за да се увери, че пленникът ги вижда.
	— Методът идва от Европа, където го видях за пръв път. Намерих тази тръба, обикновена PVC тръба, дълга петнайсет сантиметра, под хладилника в кухнята. Когато я пъхна в ануса ти и през ректума ти и застане плътно на място, ще се придвижим към бодливата тел, необикновена разновидност, която открих на покрива на едната клетка. Както виждаш, председателю, няма малки бодли, а дълги, тесни шипове, леко извити, които причиняват много повече щети.
	Ел Местисо прокара острите шипове по брадичката и бузата на Краус. По врата му потече кръв и изцапа яката на ризата му, която от известно време вече не беше бяла.
	— До този момент вероятно няма да си почувствал много. Ще намажа тръбата с дебел слой вазелин, както се прави с термометър или преглед на простатата. Скоро обаче, с вкарването на бодливата тел, ще стане неудобно. — Ел Местисо избърса окървавените шипове на бодливата тел в единия ръкав на ризата на Краус. — Ще пъхна бодливата тел в тръбата, която в този момент ще бъде в ректума ти. Пак няма да почувстваш много, защото пластмасата ще те предпазва. И тогава ще те попитам още веднъж дали ще прочетеш краткия текст, написан от команданте пред обектива, или искаш да продължа. Ако продължаваш да взимаш лоши решения и да не казваш каквото искаме да кажеш, играта ще загрубее за всички ни. След това ще започна да изваждам тръбата, но ще оставя бодливата тел. И всичките шипове ще бъдат оголени във вътрешностите ти и ще перфорират стените на червата. Когато извадя и телта, ще бъдеш развалина завинаги, председателю. Когато приключим, когато измъкна цялата тази ръждясала бодлива тел, ти ще трябва да носиш торбичка до края на живота си и ще пищиш и ще плачеш всеки път, когато изпразваш съдържанието на разкъсаните си вътрешности.


	Фотоапаратът не беше скъп, но можеше да прави снимки и кратки видеоклипове. Комендантът засне себе си и Краус, седнал на пода на клетката, докато говореше право на обектива. Председателят нямаше абсолютно никакви сили и да стои изправен предизвикателно вече не беше възможност за избор. Той тихо прочете написаната на ръка бележка, която някой беше формулирал на правилен и книжовен английски, и Хофман се зачуди кой е държал писалката, защото никой в лагера не говореше така. Малцината, които говореха английски, имаха силен акцент и беден речник.
	Краус отстъпи, прие и се предаде веднага щом пластмасовата тръба докосна кожата му. Онова, което го накараха да каже, нямаше да изложи на опасност никой друг. Не беше заради това, а да не позволява на копелетата да победят или да си мислят, че ще победят. Когато обаче пластмасовата тръба се допря до тялото му и щеше да го увреди до края на живота, той вдигна ръце, изкрещя „Спри“, обърна се и посочи триножника с фотоапарата.


	Първият път. Но нямаше чувството, че е като преди. Обикновено този момент преобразяваше всичкото време, всичките лъжи и страха в потвърждение — чувството, че най-после е пристигнал, успял е и вероятно дори е доволен от собствената си хитрост. За две години Пийт Хофман беше стигнал до сърцевината, върха на групировката, в която му бяха платили да се внедри. Но вече беше късно, контактите с работодателя му бяха отрязани, беше съвсем сам и дори преследван и осъден на смърт от онези, за които бе рискувал всичко.
	Краус приключи със записа на текст, който утре сутринта щеше да бъде качен в интернет в града, и комендантът прибираше фотоапарата, когато тя излезе от единствената колиба, до която нямаха достъп. Каталина Херадор Сиера, с прякор Мона Лиза. Дамата купа. Висока, слаба, красива жена на четирийсет и няколко години. Имаше същата униформа като на другите, но с отличителни знаци, каквито Хофман не беше виждал. Третата най-властна фигура в ПРК, избрана във висшето ръководство на групировката. Жената, която медиите описваха като идеолога.
	Среща с една от Сенките.
	Досега на Пийт Хофман беше разрешено само да следва Ел Местисо до определена точка и после да прекара нощта с други, на които също не беше позволено да отидат по-нататък. Сенките. Така ги наричаха, тъй като само малцина знаеха къде са или как да се свържат с тях. Както сега, те обикновено бяха в някой лагер някъде в джунглата.
	Последния път това се случи, когато Хофман беше внедрен в полската мафия в Швеция и неочаквано го извикаха във Варшава. Също като сега той беше проникнал дълбоко в организацията, но все още му предстоеше да се изправи очи в очи с абсолютната власт. Едно пътуване с такси до летището до международния щаб на „Войтек“, до Збигнев Боруц и Гжегож Кжинувек беше променило всичко и беше резултатът от дългогодишно планиране онзи пръв път. Свръзката му Хенрик, друг човек, който му имаше доверие, без да знае, че среща лъжа, го представи на Заместника и Покрива, които ръководеха фирмата от мрачна къща в квартал „Мокотув“.
	Сега Ел Местисо беше свръзката му, човекът, когото Хофман беше манипулирал, за да стигне дотук, чак до Дамата купа. Усмивката й изглеждаше искрена, когато срещна Ел Местисо и получи картата памет с монолога на Краус. Тя го прегърна силно, сърдечна прегръдка, която даваш на човек, на когото имаш доверие и който споделя ценностите ти.
	— А това сигурно е… Ел Суеко. Не сме се срещали.
	Каталина Сиера протегна ръка на Хофман.
	— Но войната променя нещата. Както и списъците с хора за убиване. И онези от нас, които сме в тях, трябва да изберат да си имат пълно доверие един на друг. Така както Джони избра да има пълно доверие на теб и да гарантира за теб.
	И когато Пийт Хофман стисна твърдата й ръка, тя пристъпи крачка напред и прегърна и него.
	Така както Джони избра да има пълно доверие на теб и да гарантира за теб.
	Хофман държеше властната жена в прегръдките си и си мислеше, че всички първи пъти също имат пръв път. Няколко месеца след запознанството им Ел Местисо, който все още не беше Джони, бе решил, че новият му европейски наемник ще му бъде телохранител. И дотогава Пийт Хофман не се беше сближавал с толкова опасен човек, когото, освен това харесваше и който, изглежда, също искрено го харесваше. Първия път на този пръв път те ходиха в друг от пленническите лагери в джунглата и Ел Местисо заяви, че иска да се разходят и да му покаже околността. Хофман си помисли, че това ще бъде само разходка, докато осъзна, че е точно обратното и че околността му се показва. Целият лагер трябваше да види, че новият човек е приятел на Ел Местисо, и да получи посланието, че отсега нататък, ако докоснеш Ел Суеко, докосваш Ел Местисо.
	Доверие, което Хофман скоро щеше да наруши.
	Защото пречупеният американски политик, който седеше в клетката пред тях, беше единственият шанс Хофман, Зофия, Расмус и Хюго да се измъкнат.


	Джунглата нощем беше омагьосан свят. Звуците, миризмите, огромната сила на онова, над което човекът не можеше да господства — Царството на животните. Мрежи против насекоми, които бяха навити като твърди малки клони, се разгъваха и завързваха с връв, за да отблъскват облаци комари, които бръмчаха в мрака. Птиците размахваха криле и кряскаха на фона на черното небе и изведнъж стана студено — силен и потискащ студ като горещината през деня.
	Преди няколко часа Пийт Хофман беше влязъл в колибата, която беше негова до разсъмване, и легна на примитивното легло — само сламен дюшек и рогозка, — но не заспа. Чакаше. Чакаше пазачите, поставени на всеки ъгъл на лагера, да се отпуснат, останалите да захъркат и Ел Местисо, който няколко пъти излезе от колибата си за дълги разговори по сателитния си телефон, да намери покой. Невъзможно беше да разбере какво говори той, въпреки че гласът му не звучеше както обикновено. Ел Местисо се стараеше да говори сдържано и неемоционално, колкото и опасна или критична да беше мисията или ситуацията, но сега говореше с висок, объркан глас, вариращ между заплаха и отчаяние.
	Хофман стана от неудобното легло и седна до преобърнатия дървен сандък, който служеше за маса. Извади химикалка от джоба на бронежилетката си, взе късче тоалетна хартия и започна да пише.
	_Координати_
	Планът. Така се започва. Това трябваше да направи първо. След една-две минути щеше да се измъкне навън, докато пазачите гледат на другата страна и Ел Местисо е изключил телефона си.
	_Ниска околоземна орбита_
	Следващата стъпка на плана. Да принуди копелетата да заличат едно име от техния списък. Да избегне сигурна смърт.
	_Времеви прозорец_
	_И после следващата._
	_Цезий-137_
	_И следващата._
	_Бомба-призма_
	_И следващата._
	_Магнити, шейна_
	Хофман сгъна листчето. Квадратчето стана още по-малко, докато се вмести на дъното на кожения калъф на ножа му. И излезе навън. Студът се уви около тялото му като разярено животно. Той тръгна право към вонята на тоалетната яма, първият пункт за проверка, и после мина диагонално надясно между клетката на Краус и кухнята. Пазачът седеше пред решетката, без да има представа, че току-що покрай зареденото му автоматично оръжие е преминал някой. Хофман стигна до втория пункт за проверка — трийсетметров орех сапукая и тясната пътека, която беше изсякъл Кристобал с мачетето си, — и мракът стана непрогледен. Черното стана още по-черно, но беше немислимо да използва фенерче или дори кибритена клечка. Всяка светлина би прорязала като живо същество гъстата растителност.
	Шестстотин и дванайсет крачки.
	И след това поляната, откритата площ между пленническия лагер и базовия лагер, без гъсто преплетен балдахин отгоре. Хофман се препъваше в дебели стволове на дървета и разпрострели се коренови системи и усещаше тръните на храстите, които проникваха през плата на панталона му и бодяха ръцете му и му напомняха за копривата, която растеше покрай каналите в Швеция.
	И после направи същото, както когато беше край реката близо до кухнята за кокаин. Извади джипиес приемника от единия джоб на бронежилетката си, натисна Мишена и прочете координатите на точната географска ширина и дължина, записани в код.
	_68.779812, 22.3529645_
	Този вид информация, която събираше, когато установеше местоположението на някоя косина, пратка или склад. И после я изпращаше на водещия си офицер от Агенцията за борба с наркотиците.
	Но не и този път.
	Този ред цифри беше за него — за да отвори вратата на клетката, за размяна, живот за живот.


	Хеликоптерът издава странен звук, когато излита от сухите треви на изоставена поляна и се връща в безоблачно небе. Приглушен, пулсиращ — неудобство, което те блъска в гърдите, докато въртящите се перки разсичат въздуха. Пийт Хофман не обичаше хеликоптерите. Нелогично сглобен метал и пластмаса, които изминават големи площи и изведнъж спират, абсолютно неподвижно, на стотици метри във въздуха. Тук обаче, до бучащата река в своенравната джунгла без пътища, нямаше друго средство за пътуване. Пък и никога не трябва да показваш слабост. Той беше благодарил на кормчията Кристобал и беше прегърнал отново Дамата купа. Членовете на компанията си пожелаха късмет един на друг, качиха се на хеликоптери и се отправиха в различни посоки.
	Ел Суеко и Ел Местисо се приземиха там, където бяха паркирали вчера, и ги блъсна зноен, спарен въздух, когато едновременно отвориха вратите на колата за следващия етап на пътуването им до дома. Караха няколко километра по сух, прашен чакъл, който постепенно се превърна в тънък пласт вдигащ пара асфалт.
	— Ще минем през Меделин, Петер — най-после проговори Ел Местисо.
	— Меделин?
	— Да.
	В гласа на Ел Местисо отново прозвуча безпокойство, каквото Пийт Хофман не беше долавял дотогава. Ще минем през Меделин. Същото безпокойство като през нощта, когато Ел Местисо проведе два телефонни разговора и беше убеден, че никой не го чува сред влагата на Амазонка и изтерзаните викове на пленниците.
	— Отклонение. Хиляда километра, Джони.
	— Да.
	— Деветнайсет часа.
	— Имаш ли проблем с това? Трябва ли да бъдеш някъде?
	Да, имам шибан проблем с това. Да, трябва ми време, за да си отида вкъщи и да се уверя, че семейството ми е добре, а после да замина на среща в кафене в Богота с Ерик Вилсон, бившия ми водещ офицер, който ми уреди тази работа да информирам за теб. Или вероятно на среща с някого, когото е изпратил Ерик Вилсон, за да ми помогне да избягам от смъртната присъда в този ад.
	Не можеше обаче да каже нищо от това.
	Ел Местисо очевидно показа, че и той не иска да говори за неговата мисия. За да не попречи и да не развали отношенията им и за да може да продължи да събира информация за друг, истински работодател, Хофман отдавна беше решил да не настоява за обяснения колко трудно е да охраняваш човек, който ти няма доверие.
	Както винаги, спираха на всеки двеста километра, за да се разтъпчат и да се сменят зад волана. Или обикновено го правеха, но на половината път Ел Местисо заспа. Дълбоко. Хъркаше силно и от време на време главата му падаше на рамото на Пийт. Хофман увеличи скоростта, за да спечели малко време, и осъзна онова, което вече подозираше — безпокойството на Ел Местисо беше реално. Той никога не беше виждал работодателя си да спи. През всичките им две години и половина заедно Джони Санчес посрещаше всеки момент бдителен, нащрек и готов. Шпионираше. Отначало Пийт Хофман се беше опитал да намери причина — Ел Местисо вероятно беше капнал от умора и писъците на Краус му бяха оказали въздействие. Може би го преследваше ужасът от изтезанията, въпреки че той не показваше никакви чувства, освен е дъщеря си. Едрият мъж до Пийт, който беше убивал, измъчвал, наранявал и принуждавал толкова много пъти, може би беше уязвим, в края на краищата? Или… Това се дължеше на липса на кислород. Дали въздухът ставаше все по-оскъден с всеки километър, който изминаваха към града, разпрострял се под небето?
	Лека-полека се стъмни. По пътя имаше малко превозни средства и малко села. Хофман смъкна страничното стъкло и в колата нахлу тишина, също както преди няколко часа беше нахлула горещина. Той включи радиото. FM Богота 94,9. Разпален спор между двама политици, които отказваха да се изслушат един друг и изобщо не обръщаха внимание какво казва водещата. W Радио 99,9. Още говорене за нищо, но спокойно, сякаш събеседниците наистина ги беше грижа дали приказките им може да загубят смисъла си и дали някой изобщо ги слуша.
	Пийт изключи радиото. Сам с равномерното дишане на Ел Местисо и гъстия мрак. Той се зарадва, когато досадната чуха на предното стъкло се премести на челото му, и я остави да се разхожда там.
	Безпокойство, за което не можеше да бъде намерено смислено обяснение, колкото и да се опитваше.
	Напрежението от снощи се беше завърнало. И сега… сега Ел Местисо спеше до него.
	Имаше връзка, но Хофман все още не знаеше каква.
	Километър след километър. Вечерта се превърна в нощ. И пътникът се събуди преди Пуерто Триунфо, където шосе 45 ставаше шосе 60. Стресна се. Потърка очи като дете и почти агресивно попита:
	— Къде… къде сме, по дяволите?
	Свикнал беше да е нащрек, но изведнъж не беше така.
	— Току-що минахме Ла Есперанса.
	Картонената чаша с кафе стоеше недокосната в пластмасовия държател и дебелата плитка на Ел Местисо се залюля, когато той наклони глава назад, изпи вече изстиналата течност и внимателно смачка чашата. Опитваше се да проумее как постоянната му бдителност го е изоставила. Ел Местисо се беше превърнал в някой друг, който зависеше от някой друг. Затворен в кола. И това го вбеси, онзи настойчив гняв, който понякога пулсираше в слепоочията му. Срамуваше се от себе си, че се е изложил.
	— Спри.
	— Тук?
	— Спри, по дяволите!
	Тъмен, безлюден път. Асфалт и сухи, безплодни поля.
	— Аз ще карам.
	Ел Местисо отвори вратата, надигна тежкото си тяло от седалката и бързо заобиколи отпред колата и насочи пръст към лицето на Хофман.
	— Веднага!
	Стоеше там и го предизвикваше, без да има представа към кого е насочил пръст. Провокираше го, мислеше, че има правото да обижда и да омаловажава. В друго време Пийт Хофман би реагирал интуитивно, с насилие, но вече не. Деветте години под прикритие за шведската полиция — и половината му живот като престъпник и човек извън закона — го бяха принудили да развие импулсивен контрол и го бяха научили да разпознава целта и след това да предприема съответните действия.
	Ето защо Хофман не сграбчи ръката на Ел Местисо и не счупи пръста му. Не извади ножа си и не го заби между третото и четвъртото му ребро. Държа си устата затворена. Стана, кимна на човек, когото беше дошъл да пази и в същото време да предаде, и послушно заобиколи колата от другата страна, докато топлият ветрец подухваше върху изпотения му гръб.
	— Предпазният колан.
	Ел Местисо превъртя ключа на стартера и изчака, докато Хофман си сложи предпазния колан и адското пиукане спря. Силните му ръце се вкопчиха във волана и кракът му настъпи педала на газта. Подкара бързо, твърде бързо. Беше се изложил, бе допуснал някого близо до себе си, човек, който можеше да го надвие и обезоръжи, докато спи, и да го предаде на полицията, военните и паравоенните.
	Да го убие.
	Ел Местисо караше все по-бързо. Колата се залюля силно, когато той смъкна стъклото и дъхът му секна от въздуха, който нахлу вътре.
	Не му беше присъщо да има доверие на някого. Доверието означаваше риск.
	А рискът — предателство.
	— В джунглата никой не те чува, когато плачеш.
	Все още висока скорост. Все още мрак и пътят пред тях.
	И Ел Местисо продължи да говори, сякаш на себе си.
	— Дядо ми го казваше. В джунглата никой не те чува, когато плачеш, затова се дръж като мъж. Хвани се там долу, Джони. Хвани се! Имаш две топки, нали? Дядо ме заведе в бордей, когато бях на десет. Бордеят, на който съм собственик сега.
	Това не беше разговор. Двамата дори не се поглеждаха.
	— Ти имаш деца, Петер.
	Колата поднесе отново, още по-силно, когато без предупреждение и с движение, толкова често повтаряно, че беше станало машинално, Санчес извади револвера си от кобура.
	— Две. Ти си баща. Затова разбираш.
	Той хвана волана с една ръка, а с другата насочи оръжието към челото на Хофман, дръпна с палец ударника и допря дулото в кожата му.
	— Баща си, затова разбираш, че преди да имам деца… По дяволите, не уважавах дори собствения си живот! Можех да седя в бара и да играя руска рулетка, да сложа два патрона, да завъртя барабана и… да натисна спусъка. Бум-бум! И когато очистехме някое копеле, което не беше платило, никога не мислех, че има време за говорене, не давах на никого възможност за избор. Аз бях онзи, който казваше: Защо не застреляме шибаната му жена или проклетото хлапе тук, пред очите му, за да разбере? Сега им давам възможност за избор, предупреждавам ги. Но навремето, ако те не… Бум-бум, Петер!
	Колата се понесе без контрол, когато прозвучаха тези словесни изстрели.
	Санчес прибра револвера в кобура, извади пачка зелени стодоларови банкноти от джоба на сакото си и стисна дебелия ластик, с който бяха пристегнати.
	— Доларес! — Той ги размаха пред себе си, пред предната седалка. — Всичко е за пари! Парите, моите доларес, означават власт, Петер! Пари и насилие… potencia*!
	[* Сила, власт (исп.) — Б.пр.]
	Пътят се издигаше стръмно нагоре и сега започна да се спуска по лек наклон, но все още високо, и се дишаше трудно.
	— Купувам си разрешително за носене на оръжие. Подкупвам полицаи, войници и политици. Знам, че мога да застрелям някого, да платя четири хиляди долара и да се измъкна безнаказано.
	Дулото, опряно в челото му. Пачката, размахана във въздуха. Санчес не каза нищо повече. Не и докато не минаха през предградията на Меделин и не наближиха центъра на града, краят на пътуването им.
	— По дяволите, разбира се, че проклетите пари са всичко.
	Сега обаче не говореше нито високо, нито агресивно.
	Гласът му беше тих, почти шепнеше, и за Хофман беше трудно да го чува какво казва, въпреки че седеше до него.
	— Разбираш ли?
	Ето защо Хофман, който не беше сигурен дали е чул правилно — че човекът, който воюваше с целия свят и който екзекутираше стотици хора заради територии за разпространение на наркотици, наистина беше казал това, — се обърна към работодателя си за пръв път по време на пътуването от хиляда километра и се опита да улови погледа му.
	— Какво… да разбирам?
	Санчес не отмести очи към него.
	— Ти? Джони?
	Моментът беше отминал. Дължеше се на безпокойството и съня и не напомняше на нищо, което беше казвал или правил Ел Местисо.
	Движеха се в град, два пъти по-голям от Стокхолм — родното място на Пийт Хофман, което му липсваше всеки ден, — по улици, които започваха в бедност и завършваха в богатство, където мизерията съжителстваше с разкош. Хофман предпочиташе да отбягва този град. Тук имаше един от най-високите проценти на убийства в света. Район, в който мнозина негови сънародници шведи или други скандинавци бяха взети за заложници, за да бъдат използвани за откуп, когато печалбата от кокаина не беше достатъчна.
	Меделин.
	От тук започваше и придобиваше очертания всичко.
	Първоначалната война за територии.
	Да притежаваш това място и правото да продаваш наркотици тук.
	Картелите в Кали, където живееха Хофман и семейството му сега, водеха война с картелите в Меделин. В началото. В онази първа война за територии. Тогава сякаш беше по-лесно. По-ясно. С течение на времето нещата се объркаха. Сега само тук се биеха помежду си петнайсет групировки. Войната за територии за продажба на дрога се беше разпространила като заразна болест, епидемия, която ту се разпалваше, ту затихваше, и намираше живот във всяка част на света, всяка страна и всеки град, голям и малък.
	Спряха на един площад и слязоха сред безразборна тълпа от хора. Търговия на безкрайни неравни редици сергии, после търговски център, купчини пресни плодове и зеленчуци, миризма на готвена храна в малки ресторанти, майстор на лъскави накити и жена, която сплиташе колани от тъкан, боядисвана през нощта. Пийт Хофман си спомняше, че ходи на пазара в село Кивик в Южна Швеция като дете и на Стария покрит пазар в центъра на Стокхолм като голям, чувството за изобилие, ритуалите на преговори за цената, докато и двете страни останеха доволни, но не го признаваха. Онези пазари обаче не бяха нито толкова мръсни и занемарени, нито толкова тесни и претъпкани. Тук всяка крачка означаваше сръгване с лакът в ребрата и изпотени вратове пред очите ти.
	Най-много го порази вонята, която ставаше все по-противна, колкото по-навътре навлизаха. Риба, която вероятно беше стояла на слънце твърде дълго. Хофман беше гладен, когато пристигнаха, но апетитът му се изпари.
	Една ръка го хвана за лявото рамо и той рязко се обърна. По-възрастен мъж искаше да му продаде портфейл от мека кожа. Когато Хофман не можа да се отърве от него достатъчно бързо, някаква жена, която можеше да е съпруга на стареца, го задърпа за другата ръка и му показа малки кошници, изплетени от кора на дърво. Хофман се отскубна от нея и забърза, доколкото беше възможно по тесните пътеки между редиците сергии, опитвайки се да не изпуска от поглед работодателя си.
	И после пазарът свърши.
	Минаха покрай последните сергии с карфиол и зеле от едната страна и месо от другата и стигнаха до уединено асфалтирано пространство, на което бяха наредени столове и маси, направени от дъски. Там седяха дванайсет момчета. Най-малките бяха колкото сина му, девет-десетгодишни, а най-големите — на тринайсет, най-много четиринайсет.
	Чакаха, без да правят абсолютно нищо.
	Докато всичките едновременно забелязаха Ел Местисо.
	Момчетата станаха, разкършиха се и тръгнаха към него. Двете най-големи носеха пистолети, открито затъкнати в панталоните, и Пийт Хофман извади оръжието си от кобура и се втурна към тях. Ел Местисо се обърна и замахна с ръка във въздуха, правейки знак на телохранителя си и на орляка момчета да спрат. Те спряха. Хофман трябваше да извърви още пет крачки, за да стигне до момчетата, които застанаха пред дървените пейки.
	Стояха неподвижно и се опитваха да изглеждат като възрастни. Кльощави, малко пъпчиви, някои с няколко единични косъмчета над устните, като повехнали стръкове. Мъчеха се да привлекат погледа на Ел Местисо с надеждата да бъдат избрани. И после той кимна и посочи едно, което седеше на пейката в средата, ниско момче с големи халки на ушите, с които, изглежда, се гордееше, защото внимателно беше прибрало зад ушите дългата си коса, за да не ги закрива. Носеше черна, малко голяма за него тениска и протрити джинси. Вероятно беше на дванайсет години. Още не беше влязло в пубертета и в гласа му се долавяше следа от зараждаща се промяна. Момче, което изглеждаше като всяко друго. Походката му, поздравът, отмятането назад на главата, когато се смееше — движеше се и се държеше някак непринудено, не нахакано и пресметливо за позиция сред конкуренцията. А и не беше необходимо, защото присъствието му беше властно и не като на дванайсетгодишно дете. И когато взе вързопа, който му подаде Ел Местисо, хавлията с пистолет и патрони, грабна го без страх, но с уважението, което заслужават оръжията, и също така непринудено, сякаш беше получавало много такива вързопи.
	— „Кале“ 35. Близо до „Карера“ 52. Вход седемнайсет. Четвъртият етаж. На вратата пише Родригес.
	Дванайсетгодишното момче слушаше внимателно. Не си записа нищо в тефтерче. Нямаше химикалка. Информацията трябваше да бъде запаметена и никога да не стане част от веществени доказателства на някой следовател или член на семейство.
	— Той има посивяла, оредяла коса. Очила с червени рамки, окачени на връв на гърдите му. На седемдесет и шест години. Казва се Луис Родригес. Преди това е важно да се увериш, че това е името му.
	Хлапакът не зададе въпроси. Не се поколеба. Горд и уверен с вързопа, който изпълваше дванайсетгодишните му ръце — мисията да убие един баща, който защити сина си по начин, трогнал Хофман. Старецът дори заплаши Ел Местисо в отсъствието на сина си.
	— И два патрона. В пълнителя.
	Момчето се усмихна, разкривайки бели и добре поддържани зъби.
	— Знам. Един в гърдите и един в челото.
	Заразителна усмивка, когато за пръв път погледна Пийт Хофман и после отново Ел Местисо.
	— Приятел ли ти е?
	— Да.
	Поздравиха се. Тънка ръка и твърдо ръкостискане.
	— Камило, сикарио. Двайсет и четири пъти. Работя с твоя приятел вече три години.
	Хлапакът задържа дълго ръката на Пийт, докато го гледаше в очите. Очи, каквито Хофман беше виждал и преди. В шведски затвори, докато излежаваше присъда там. Бездънни очи на хора, които бяха убивали и бяха готови да убият отново, където нищо не се задържа, само пада в онази безкрайност.
	— Dar papaya. Нали?
	Ел Местисо отброи двеста долара от пачката с ластика.
	— Dar papaya.
	Малчуганът се усмихна отново. Dar papaya. Без излишни рискове. Обещаваше го всеки път. И после тръгна. Мина покрай сергиите с плодове, ресторантите и разхождащите се хора, отправяйки се в същата посока, от която бяха дошли и скоро щяха да се върнат Хофман и мъжът, когото трябваше да охранява. Той гледаше как дванайсетгодишното момче върви право през тълпата, без да отстъпи встрани нито веднъж. Отстъпваха онези, които минаваха покрай него.
	— Знаеш ли, Петер, сега той е един от ветераните и мога да му платя преди мисията. Свършва работата и връща оръжието. Използва два патрона всеки път. Прави го още от първия път, когато го наех.
	Излязоха от асфалта и точно когато тясната уличка стана още по-тясна и рязко зави надясно, Пийт Хофман се обърна и погледна момчетата, които все още седяха, чакаха и се надяваха, че ще получат следващата поръчка.
	Качиха се в колата. Както и преди, Ел Местисо седна зад волана.
	— Имаме още една задача.
	Още една?
	Хофман погледна часовника.
	Имаше само двайсет и четири часа до срещата с Вилсон.
	— Тъй като сме в района. И чакаме да върнат пистолета. „Клиника Меделин“, „Карера“ 7. Не е далеч от тук.
	Гласът на Джони. Безпокойството се беше завърнало. И сега Пийт Хофман беше сигурен, че работодателят му е избрал това необявено отклонение заради „Клиника Меделин“. Болницата. Това беше истинската им цел. Камило с двайсет и четирите пъти не беше главната им мисия. Това беше само нещо, което направиха, докато са в района.
	Безпокойство.
	За какво?
	Ел Местисо, когото Хофман беше опознал и за когото работеше, заплашваше, нараняваше и убиваше без страх и угризения.
	— Баща ми беше клиент.
	Джони говореше както преди няколко часа и онова, което каза, дойде дълбоко отвътре.
	— А майка ми беше проститутка. Тя… на два пъти се опита да ме изгори. Разбираш ли? Да направи така, че да изчезна. Изля бензин върху мен и го запали. Понякога… си мислех, че… може да се извини. Но… не. Затова други ми показаха живота, онези, които се занимават със същото като нас. И наред с всичките гадости и онова, което направихме вчера и преди малко… те се грижеха за мен. Схващаш ли? Това означава всичко. Затова направих каквото искаха те, по дяволите. Дори повече, отколкото искаха. Ще застреляте онзи човек ей там? Ако е така, не го правете. Аз ще го застрелям заради вас, защото… вие ми се карате, когато нося верижката твърде видимо на врата си или когато сложа пистолета не там, където трябва в колана и не мога да го извадя достатъчно бързо или когато забравя, че реагирам пресилено. Убивах за тях. И бих го направил отново. Или… може би ще правя точно това, ще убивам.
	Град в движение. И те се движеха с него. Ел Местисо на два пъти удари спирачки, за да не се блъсне в превозното средство пред тях, натискаше клаксона и другите шофьори отвръщаха със същото, и отбягваше велосипеди и пешеходци, които завиваха в посока, в която предполагаха, че няма да завият други.
	И после пристигнаха.
	Голям знак сочеше към входа на болницата и пред високата двайсететажна млечнобяла сграда имаше голям паркинг. Чистота. Това си помисли Хофман. Безупречно чиста фасада, сякаш някой току-що я беше разопаковал, сглобил и издигнал.
	— Бордеят ми в Кали. Израснах там. На работното място на майка ми. Роден съм там. Един католически свещеник ме е изродил в леглото, в което майка ми работеше. Стая номер осем. Празната стая, която никой не може да използва. Същото легло, в което съм заченат. Но сменили чаршафите. Понякога тя казва: Аз настоях да сменят чаршафите, за да бъде чисто, когато ти се появиш на бял свят.
	На паркинга пред млечнобялата сграда имаше две места за инвалиди. Ел Местисо спря между тях, предните гуми на едното и задните гуми на другото. Обикновено не правеше такива неща. Да, беше брутален, но никога заядлив и скандалджия. Властта, която притежаваше, беше толкова очевидна, че не се налагаше. Само онези, които не са сигурни в положението и властта си, изпитват необходимост да се надуват повече, отколкото е нужно. Хофман не познаваше човека, който сега компенсираше за един свой вариант, който може би вече не съществуваше.
	В багажника имаше хладилна чанта, която беше включена и бръмчеше, откакто бяха потеглили от Кали, от вчера сутринта. Джони я беше взел от пристанище Буенавентура, от борда на същия мексикански кораб, откъдето всяка седмица купуваха контрабанден алкохол за бордея. Джони лично я пренесе от кораба и сега също внимаваше, докато я провираше през ярко осветения вход на клиника „Меделин“ и я носеше покрай кафенето, рецепцията и малкия магазин за подаръци, по целия път до асансьора.
	Натисна бутона за осемнайсетия етаж. Бързо издигане, от което те присвива стомахът, и за момент напомни на Хофман за чувството, което изпитваше в лунапарка „Грьона Лунд“ в Стокхолм на красивия остров Юргорден, където водеше Расмус и Хюго, които продължаваха да се смеят по целия път на връщане у дома.
	Миришете силно на болница. Хофман пристъпи само една крачка в дългия коридор и веднага долови противната миризма, с която никога нямаше да свикне. Обграждаше го отвсякъде, сякаш казваше, че тук надеждата живее в съседство с болестите и смъртта. Джони не попита и не се огледа наоколо. Явно знаеше точно къде отиват и очакваше телохранителят му да го последва. Покрай стаи с поставени едно до друго болнични легла. Уморени, примирени очи срещаха погледа му. Казваха: Вземи ме. Той го виждаше, чувстваше го. Искаха да си отидат у дома. И те никога нямаше да свикнат с миризмата.
	Хофман ускори крачка, докато настигна Джони и погледна лицето му. Безпокойството вече не беше там. Имаше нещо повече — страх, у човек, който не знаеше какво е страх.
	Стаята ги чакаше в дъното на коридора. Един-единствен пациент и много пространство. Жена лежеше на легло е метални колела. Очите й бяха затворени, може би спеше. По гръб, върху измачкани чаршафи. Потеше се. Косата й беше залепнала на челото и лицето. Кожа на петна. Ел Местисо отвори прозореца и вътре нахлу топъл ветрец и ги лъхна. Пийт Хофман погледна жената. Трудно беше да се определи възрастта й, но външният й вид беше похабен. Той познаваше този вид кожа — на жена, която бе имала тежък живот. Предположи, че тя е шейсетгодишна. Тръбичка свързваше лявата й ръка с найлоново пликче, окачено на разклатена стойка от същия метал като леглото, пренасяща по една колеблива капка течност от време на време. Не беше хранителен разтвор, а някакво лекарство за заспалото й тяло.
	Сплъстената коса беше посивяла в корените, под боята. На другата й ръка имаше ясни белези от друг вид игли, а близо до китката се виждаха неравни следи от бръснарски ножчета. Тя се беше опитвала да пререже вените си неколкократно. Горната част на ръцете й беше като долната част на краката й — убождане до убождане, стотици дупчици от игли, които се бяха превърнали в синкави, пълни с гной, възпалени рани. На връв около глезена й беше завързана бележка, сякаш жената беше в моргата.
	Ел Местисо се приближи до леглото, потърси ръката й и я хвана. И тя се събуди. Или може би вече беше будна и само отвори очи.
	— Здравей, мамо.
	Жената замига от яркия блясък на флуоресцентните лампи на тавана.
	— Джони.
	Грачещ глас, слаб и немощен, сякаш нямаше да издържи още дълго. След това обаче неочаквано се извиси, засили се и стана ясен:
	— Къде са парите ми?
	Ел Местисо хвана ръката й с двете си ръце и кимна към отворения прозорец и небето отвъд.
	— Само Бог знае къде са твоите пари, мамо. Но предполагам, че имаш предвид моите пари?
	Крехката пациентка беше неподвижна като неукрепнало новородено птиче. И в следващия момент се промени, надигна се рязко и седна в леглото. Немощната й ръка стана силна, когато посочи.
	— Мръсен, шибан, жалък нечистокръвен мелез! — разкрещя се тя. — Искам си моите пари! Веднага!
	В същото време вратата зад Хофман се отвори и в стаята влезе мъж на средна възраст с бяла престилка. Пластмасовата табелка на гърдите му показваше, че е лекар.
	— Добро утро.
	Той поздрави Ел Местисо и взе хладилната чанта. Беше очевидно, че двамата се познават.
	— Спряхме острата инфекция, за която ви уведомих снощи. Овладяхме я преди няколко часа.
	Лекарят говореше на Ел Местисо и гледаше само него. Изобщо не поглеждаше жената със зачервено лице, която седеше в леглото и дишаше учестено. Лекарят очевидно не харесваше пациентката си и предпочиташе да общува със сина й, човекът, който плащаше, и с никой друг.
	— Като се има предвид общото й състояние, много важно е, че донесохте бързо това.
	Лекарят кимна на Ел Местисо и Хофман и излезе в коридора с хладилната чанта.
	— Сега имаш онова, от което се нуждаеш — платено с моите пари.
	Ел Местисо погледна майка си, която отвори уста, за да се развика отново, но той я изпревари:
	— Но не получи онова, което искаш.
	Той я целуна по бузата и тръгна. Хофман го последва и хвърли последен поглед на жената, която вече определено не приличаше на неукрепнало новородено птиче. Бяла жена. Затова сигурно бащата на Ел Местисо беше местен.
	Пронизителният й глас ги застигна през затворената врата, ругатни и псувни на испански, същите южноамерикански разновидности, които Хофман беше чул на пазара, без да знае какво означават. Разбра само последната, която беше вариант на „Върви по дяволите“ на майка му.
	Двамата зачакаха асансьора, който щеше да ги спусне осемнайсет етажа надолу. Сега всичко беше ясно. Безпокойството. Дълбокият сън. Не ставаше въпрос за човек, който е започнал да чувства нещо, след като е наранил друг човек, или не е издържал на ужасяващите писъци на изтезавано тяло в тъмна джунгла, а за този писък — презрението на майка му. Това беше.
	Пътуваха в асансьора мълчаливо, докато Пийт Хофман не се сдържа:
	— Твоята… майка?
	— Да.
	— Заляла те е с бензин? И те е запалила?
	— Да.
	— Изхвърлила те е, когато си бил на единайсет и не е искала да има никаква връзка с теб?
	— Да.
	— И ти й даваш… това?
	— Тя ми е майка. Моя кръв. Там, откъдето идваш, не разбирате ли тези неща, Петер?
	Отекващото входно фоайе. Инвалидни колички покрай стените и пациенти е бели болнични халати, които отиваха да подишат чист въздух или да поседят в кафенето. Двамата вървяха към изхода, когато Ел Местисо изведнъж спря.
	— Тя живее в малка къща, която й купих. Идвам редовно с хладилната чанта, с антиретровирусни лекарства за ХИВ-инфекцията, които не могат да се намерят тук. И й нося храна. Не пари да си купи нещо, а храна.
	Пийт Хофман отмести поглед встрани и наведе глава, за да покаже, че не е необходимо да знае, но Ел Местисо продължи, искаше да му каже.
	— Мога да й дам много повече — и тя настоява за повече, както ти видя и чу, — но няма да й позволя да се надруса или да се напие до смърт.
	Те тръгнаха отново и стъклените врати се отвориха, когато се приближиха. Ветрецът беше съвсем слаб. Стигнаха до неправилно паркираната кола, когато покрай тях мина линейка с проблясващи сини светлини на път към спешното отделение. Ел Местисо задържа ключовете за колата в джоба си и забърза след нея. Първият от двамата парамедици отвори задната врата, за да изкарат носилката, и Ел Местисо ги настигна, изпречи се на пътя им и хвана ръката му.
	— Какво се е случило?
	— Не мога да ви кажа.
	Ел Местисо извади пачката с банкноти, махна ластика и му подаде сто долара.
	— Питам още веднъж. Какво се е случило?
	Парамедикът повдигна рамене и се наведе към него.
	— Е, добре. Предполагам, че човекът вече не чува.
	Той кимна към носилката, върху която неподвижно лежеше някой, покрит с одеяло.
	— Стрелба.
	— Сериозно ли е?
	— Смъртта е доста сериозно нещо.
	— Как?
	— Какво… как?
	— Как е застрелян?
	— Два пъти. Единият в гърдите, другият в челото.
	Ел Местисо погледна носилката и после Хофман. И двете му задачи бяха изпълнени.


	Пийт Хофман спря на едно от местата за паркиране пред „Райската къща“ на Ел Местисо, остави работодателя си и се отправи към колата си, която чакаше на паркинга отзад. Тъкмо включи двигателя, когато Ел Местисо отвори дясната врата.
	— Ела с мен.
	— Искам да се прибера вкъщи и да видя Мария. И момчетата.
	— По едно набързо. Кафе? Бира? Жена? Всичко безплатно.
	Ел Местисо винаги настояваше — гласът, очите му и напрегнатия им поглед, — но сега беше различно от обичайните му искания, когато използваше властта си, за да заплашва, и ако се противопоставеха на заплахите му, да убива. Сега беше… доволен, щастлив, почти въодушевен и търсеше контакт, както правеше, когато някоя работа минеше добре и искаше да я изживее повторно. Изглежда, нямаше с кого да сподели такава радост и беше самотен, въпреки осемдесетте жени в бордея, с които се държеше като с продукти, носещи печалба.
	— Съжалявам, Джони. Обещах на Мария и трябва да си отида у дома.
	Хофман отново запали мотора и едва тогава, след като се отдалечи от исканията на Ел Местисо и редицата бордеи, историите започнаха да го застигат. Докато Ел Местисо беше до него в кола или в хеликоптер, или в бунтовнически лагер, Хофман отказваше да слуша, но сега, съвсем сам, на път за дома, вече не можеше да ги пренебрегва. Историята за електричеството и бодливата тел в мъж в клетка — част от ежедневната му реалност тук и причината Зофия да настоява да се върнат в родината. И другите. Съвсем скорошното описание на черна като мрак, разтворила паст, безмилостна заплаха. Историята за дронове и списък с хора, набелязани за убиване, които въпреки уверенията за постепенна война на Вилсон и Ел Местисо, вече беше елиминирал първото име само след един ден. Историята за взривено семейство. За отломки, пожар и дим. Останките на мъж, съпруга и две деца, разпознати по зъбите и ДНК.
	— Хей… аз съм.
	Не трябваше да й се обажда от колата, но искаше да чуе гласа й. Нуждаеше се от това, за да се успокои.
	— Жив си.
	Гласът й прозвуча развълнувано, на път да потрепери, колкото и усилия да полагаше Зофия да го прикрие.
	— Жив съм.
	— Пийт?
	— Да?
	— Трябва да говорим.
	През целия ден. Той, разбира се, го знаеше. И тя трябваше да понесе смъртната присъда, която му бяха издали. На тях. Без дори да имат възможността да разговарят насаме и да я понесат заедно. Хофман се запита къде ли е била, когато е видяла новината и е осъзнала, че съпругът й обречен да умре. Той трябваше да бъде с нея и да държи ръката й, защото когато бяха прегърнати, не съществуваше нищо друго.
	— Расмус и Хюго. Аз ще ги взема.
	Хофман се зачуди как е прозвучал гласът му. Съзнаваше, че би трябвало да е по-развълнуван. Не беше нормално да реагира така безчувствено. Животът му беше в опасност и би трябвало да изпитва страх или гняв или да бяга и да се крие. Вероятно и трите. Но животът му беше такъв много отдавна. Деца убиваха по поръчка, застрелваха някого в челото. Изтезания. Хора, които заравяха други хора за няколко хиляди долара. Толкова беше преситен или увреден, както би се изразила Зофия.
	— Точно ти не трябва да ги взимаш.
	— Зо, аз съм единственият, който може да се погрижи те да са в безопасност между дома на сеньора Вега и нашия дом.
	Първата година Зофия прекарваше дните си, скрита в къщата, и им преподаваше. Бяха научили испански с помощта на самоучител на компактдиск и уроци и много скоро момчетата го овладяха по-добре от родителите си. Ето защо бяха принудени да търсят ново решение. Зофия копнееше да води по-пълноценен живот, а Расмус и Хюго се нуждаеха от някого, който да им даде повече знания. Тя получи работа като учителка по английски и наеха частна преподавателка, която издържа успешно проверката, направена от водещия му офицер Лусия Мендес. Сеньора Вегас преподаваше на братята в дома си, който Пийт Хофман пазеше сигурен, използвайки същия анализ на риска — мотив, намерение, възможност и време, — който прилагаше и за други охраняеми имоти. Шестгодишният и осемгодишният му синове бяха напреднали с учебния материал за възрастта си благодарение на благотворния постоянен контакт с учителката, но колкото до общуването, липсата на близост с други деца започваше да бъде проблем. Те плащаха висока цена за живота, който баща им ги принуждаваше да водят.
	— Добре. Ти ги вземи. И после, Пит, трябва да поговорим.
	За онова, за което не можеха да говорят по телефона. За това дали ще умрат. Дали двете момчета също бяха в опасност заради действията на баща им.
	— Да. По-късно. Но първо, Зофия, обикновена вечер. Само ние четиримата. Вечеря, телевизия, време за лягане и…
	Хофман затвори.
	Не беше подготвен.
	Той никога не плачеше.
	Входът на триетажната сграда в департамент Вайе дел Каука. Добре поддържана сграда в същата комуна, където живееха и те. Фасадата в бяло и жълто беше почистена съвсем наскоро.
	Хофман паркира, слезе от колата, отправи се към очукания стар фолксваген голф на другата страна на тясната улица и почука на тъмното стъкло от страната на шофьора. След няколко секунди стъклото се смъкна. Той поздрави въоръжения пазач от частната охранителна фирма, която беше препоръчала Лусия, и забеляза, че каишката на кобура му е разкопчана — рефлекс, когато към колата се приближи някой. Хофман веднага му даде пликче с кучешки лакомства за ротвайлера с очакващи очи на задната седалка.
	— Наред ли беше всичко днес, Закариас?
	— Всичко беше наред, шефе.
	— Добре. Може да се прибереш вкъщи. Предай поздрави от мен на Палмира.
	Пийт Хофман отново прекоси улицата, оглеждайки се. Всичко изглеждаше нормално. Той набра кода за достъп и несъзнателно провери дали камерите за наблюдение са на местата си и работят. Три етажа стълбище, апартаментът най-горе и най-далеч от площадката.
	Расмус отвори вратата, както винаги правеше.
	— Татко!
	Той прегръщаше баща си, все още не се срамуваше от него.
	— Какво е… това?
	— Кое?
	— Това, татко?
	Расмус, който вече беше в прегръдките му, пъхна меките си детски пръстчета в дупка в лявата страна на якето му, горе-долу на височината на гърдите. Пийт Хофман не беше забелязал разкъсването с черно по края — от една от малките искри електричество, които танцуваха около Ел Местисо по време на най-напрегнатата част на изтезанията.
	— Дупка. Защото… се закачих. На голям храст с гадни тръни, както понякога правиш ти.
	Любопитното пръстче се плъзна по-навътре в дупката, а скоро вътре се вмъкнаха три пръстчета, и Хофман внимателно отмести ръката му. Не трябваше да забравя да изхвърли якето и да го замени с ново.
	— Татко?
	Дойде и Хюго, със слушалки на ушите. Не го прегърна. Леко наклони глава настрана.
	— Да?
	— Може ли да карам колата до вкъщи? Като миналия път, когато Расмус беше болен и ти взе само мен.
	На затворена и празна улица. Хюго изглеждаше разтревожен, когато баща му рязко завъртя волана и прекара колата покрай ограда с предупредителни знаци. И после се засмя силно, когато разбра защо.
	— Днес бързаме, Хюго. Пък и в такъв случай… ще трябва да позволя и на Расмус да кара. Нали така?
	— Той е твърде малък.
	— Хюго, миличък?
	— Да?
	— И ти си малък.
	Четиринайсет минути. И спряха пред друга къща. Тяхната. Хофман видя Зофия през прозореца, въпреки разстоянието, и лесно разпозна изражението й. Опитваше се да излъчва спокойствие, но всъщност се бореше с паниката. Не беше спала от последния път, когато се видяха. Вероятно беше чакала там известно време и сега забърза навън.
	— Скъпите ми.
	Расмус я прегърна силно, а Хюго — сдържано, сякаш малко се срамуваше и от майка си. Хофман притисна в обятията си съпругата си и за момент почувства само топлина, спокойствие и сигурност. Тя се замисли за деня, когато реши да замине с него, да избягат заедно и че имаше само едно условие — той да й казва всичко. Да престане с безкрайните лъжи, които с течение на годините се промениха по форма и съдържание, приспособявайки се към всяка нова реалност.
	Цяла вечер. И се държаха както искаше Пийт. Не говореха за единственото, за което трябваше да разговарят и което се надигаше в гърдите им. Обикновена вечер. Ядоха, играха, шегуваха се за домашната работа и седяха заедно в дневната. И четоха приказка, докато Расмус и Хюш лежаха от двете страни на леглото със затворени очи и започнаха леко да похъркват. Имаше само един момент, когато реалността нахлу в нормалността. Неочаквано от горния етаж се разнесе силен трясък и Пийт реагира инстинктивно и разтревожено. С три бързи крачки изкачи стълбите с пистолет в ръката. И там стоеше Расмус със счупена саксия. Татко, съжалявам, не исках. Вече беше разбрал, че чупенето на саксия звучи като изстрел.
	Зофия седеше до масата в кухнята, когато той слезе долу, оставяйки двамата им заспали синове. Пред нея имаше нерешена кръстословица. Тя държеше химикалка. Обикновено предпочиташе молив, за да може да изтрие и да опита отново. И капачката на химикалката не беше махната.
	Тази вечер кръстословицата щеше да остане нерешена. Пийт целуна съпругата си по бузата, хвана ръката й и зачака.
	Зофия остави химикалката и го погледна.
	— Вече се започна.
	Не бяха необходими повече обяснения. И двамата знаеха за какво става дума.
	— И не само той. Цялото му семейство. Знаеш ли това, Пийт?
	— Да, знам.
	Тя взе дистанционното управление, скрито в купа с плодове на масата, и включи телевизора на местните новини. Ясни изображения на удара с дрона, общи кадри на Белия дом и на забавен каданс — изброяване на имената до символите на карти за игра. Зофия смени канала и премести на новините по националния канал на Колумбия. Същите изображения. Си Ен Ен, Би Би Си, „Ал Джазира“ — същото. И объркването, изписано на лицето й, когато Пийт се прибра вкъщи, изчезна. Очите й станаха бистри и ясни.
	— Виждаш ли? Това е реално. Върви в момента, Пийт.
	Не се развика. Гласът й не беше нито паникьосан, нито ядосан, а по-скоро спокоен, бавен, уточняващ. Обективен. Така звучеше.
	— Търсят те. Търсят нас. Знаят, че те наричат Ел Суеко и че външният ти вид е северноевропейски. Някой по новините дори говореше за скандинавските ти черти и че може да си швед, датчанин, норвежец или исландец. Колко време мислиш, че ще им отнеме, докато започнат да любопитстват за някой си Петер Харалдсон, който живее в „Комуна“ 5 в Кали?
	Зофия хвана ръката му за пръв път и я стисна силно. Трите останали пръста.
	Хотелската стая във Франкфурт — първата спирка по време на полета им от Швеция, затвора със засилени мерки за сигурност и полската мафия, в която се беше внедрил Пийт. Зофия държа ръката му и тогава, но почувства горещи, възпалени пръсти. Когато беше изпълзял от вентилационната шахта, след като четири дни се кри там, без да забележи, защото преливаше от адреналин, Пийт беше срязал пръстите си до костта, докато разхлабваше металната рамка. Зофия разбра, че два от тях са толкова осакатени, че никога няма да оздравеят и че се налага да бъдат ампутирани. Тя внимателно отстрани мъртвата тъкан, изми и уви останалото със стерилизирани бинтове, които сменяше по няколко пъти на ден, и го накара да взима силни дози антибиотици. Осем дни по-късно, след като беше сигурна, че няма инфекция, Зофия му даде пет хапчета морфин, изряза стърчащата кост — първо опита с изварен кухненски нож, но го замени с ножица за стригане на овце, — и след това почисти повърхностите и залепи кожата с универсално лепило.
	— Няма да остана тук. Нито в Колумбия, нито в Южна Америка. И момчетата няма да останат тук. Колкото и дружелюбни и добри да са хората. Не и когато онези, с които ти се срещаш, те заплашват със смърт.
	— Не мога… да се прибера у дома. Там ме чака доживотна присъда, Зо. Няма да го понеса. Не мога. Това означава да изоставя вас — моето семейство.
	— Това не подлежи на преговори.
	Зофия наблегна на всяка дума, изричайки ги болезнено бавно, сякаш значението им трябваше да бъде преценено и че те ще променят хода на живота им.
	— Животът в затвора поне ще означава, че си жив, Пийт. Ако умреш тук, пак ще изоставиш семейството си.
	— Зо, аз…
	— Кога ще дойдат за нас? Ако не искаш да тръгнеш… тогава ще заминем без теб. У дома. Завинаги.
	— Това не е онзи вид война. Ще им трябва време да ни изловят един по един. Пък и аз съм единственият, когото не са идентифицирали.
	Той погали лицето й. Тя леко се отдръпна.
	— Зо? Трябва да правим нещата едно по едно. Първата стъпка е да засилим охраната си. Отсега-нататък момчетата няма да ходят при сеньора Вега. И ти няма да работиш в училището. И няма да живеем тук. И по-рано са ни посещавали, и щом бунтовниците могат да ни открият, и други ще могат. Утре преди разсъмване заминаваме за Лос Гуаяканес. Трябва да се махнем, докато реша проблема.
	В тайната му квартира. В друга част на Кали. Апартамент в най-бедния квартал на „Комуна“ 6, който струваше евтино. Тесни улици и строителство, което не отговаряше на стандартите. Намираше се на брега на реката в риск да бъде разрушен, въпреки текущото изграждане на диги. Апартамент, в който Хофман беше проектирал всеки детайл, за да ги защити от заплаха ниво девет, почти като резиденцията на президента на Съединените щати. И който сега щяха да използват за пръв път.
	— Пийт, ти не разбираш. Няма да живеем на друго място. Няма да продължим да бягаме и да се крием. Отиваме си у дома.
	— Една седмица. Дай ми една седмица да реша проблема. Имам план, Зофия. Довери ми се. Утре имам среща и това е първата стъпка. Вилсон. В Богота. Утре се обади в училището, че си болна, и кажи на сеньора Вега, че момчетата са болни. Не е необходимо да си взимаме багаж или да купуваме храна. Единственото, което трябва да направиш, когато отидете там, е да изпълняваш указанията, които ще ти дам. И в случай на абсолютно критична ситуация използвай оръжията, които съм складирал там. Знам, че умееш да боравиш с тях.
	Въз основа на проекта на апартамента тази ситуация не би трябвало да възниква, но Хофман се надяваше, че това ще я накара да се почувства малко повече в безопасност.
	— Оръжия?
	Тя обаче не се успокои.
	— Зофия? Вече започнах да работя по плана си. Обещавам ти, че ще оцелеем.
	— Не искам това. Оцеляване. Вече ти го казах.
	Сега вече Зофия се развика:
	— Казах ти, че искам да живея! С теб и моите деца!
	Отчаяните й викове проникнаха в него и го нараниха със същата сила, с която рикошираха в стените на къщата. Той изчака малко и я прегърна.
	— Зо, аз…
	— Една седмица. Затворена. — Тя наведе глава и прошепна: — И след това няма да чакам повече, Пийт. Дори теб.


	Една от дежурните администраторки в отдела за комуникации помоли за прошка, че се обажда на началника на Генералния щаб в 2:27 след полунощ. И после му каза, че току-що на публичния адрес на Белия дом е получен имейл с прикрепен файл, който трябва да видят незабавно. Видеозапис с времетраене една минута и четирийсет и три секунди.
	По-късно следователят от АГР установи, че подателят е използвал различно кафене с интернет и различен Ай Пи адрес от първия контакт, но че също се намира в центъра на Богота и като получател беше посочен президентът.
	Едно-единствено продължително, немонтирано изображение.
	Картината беше стабилна. Операторът вероятно беше поставил тринога пред заключената врата на клетката. Началникът на Генералния щаб Пери и вицепрезидентката Елена Томпсън все още нямаха сили да говорят. Когато видеозаписът най-после спря на последния кадър, те останаха да седят мълчаливо пред компютърния екран, поставен върху ниската масичка за кафе. Дишаха тихо в синхрон и чакаха, докато единият не издържа и върна курсора обратно в началото, за да изгледат отново видеозаписа.
	Седем пъти.
	И двамата познаха сламения дюшек и червената пластмасова купа от предишния запис, който бяха получили. Забелязаха веригата около врата му едва по средата на второто гледане. Беше я закрила тъмна сянка, спускаща се от брадичката до горната част на гърдите му. На четвъртото гледане Пери забеляза дълбоки рани на мястото на ноктите на десния крак на Краус, а на петото видяха подутините на ръцете и раменете му от наранявания и разрязвания на кожата. А по време на седмото гледане забелязаха заземената пластина е електрическа жица на пода на клетката, метод за изтезание, за който бяха чували, но не бяха виждали последиците.
	В началото нямаше звук, нито искания.
	На трийсет и втората секунда председателят на Камарата на представителите вкопчи ръце в бамбуковите решетки и с тих, почти шепнещ глас прочете някаква бележка, която някой държеше до обектива. Уморените му очи се стрелкаха нагоре и надолу по редовете, написани на приповдигнат, малко бюрократичен английски.
C>
	„Аз, Тимъти Д. Краус, съм добре. Домакините ми се държат с мен добре и с уважение.“
C$
	Началникът на Генералния щаб Пери и вицепрезидентката Томпсън почувстваха болката във всяка дума, изречена от техния приятел и колега, дори докато седяха на меките кресла в красивия кабинет в Белия дом, и към края вече знаеха всичко наизуст.
C>
	„Господин президент, аз съм жив, но още колко? Това зависи от Вас.“
C$
	Тим Краус беше силен и упорит човек и никога не се огъваше.
	По тялото му обаче имаше следи от насилие. Аритмичните мускулни контракции на ръцете, гърдите и краката му бяха причинени от изтезания с електрически ток. Безизразният му поглед свидетелстваше за още мъчения.
	Стъпка по стъпка те го бяха пречупили.
C>
	„Следователно, моля ви «Краус Форс», създадена по моя инициатива, да бъде разтурена незабавно. И нашата империалистическа агресия и провокации към народа на Колумбия да спрат.“
C$
	Ето защо го бяха отвлекли за заложник.
	_„Краус Форс“_
	Усилието да унищожат цялата система на производство на наркотици в Колумбия — да взривяват кухни за кокаин, да залавят доставки на дрога и оръжия, да разрушават складове и да изгарят плантации с кока. Да смажат инфраструктурата на производството на кокаин.
C>
	„Ако съдействате, аз ще продължа да живея. С моите любими хора. Така както вие живеете с вашите.“
C$
	Единствената информация, включена в анонимния имейл, ги уведомяваше, че молбата на Краус, изречена пред обектив доброволно, щеше да бъде разпространена до медиите сутринта.
C>
	„Много важно е да действате бързо, господин президент. Чакам отговора Ви.“
C$
	Началникът на Генералния щаб Пери спря видеозаписа и изключи компютъра. Не можеше да понася съскането на твърдия диск. Знаеше как завършва записът. С няколко детайлни кадъра на лицето и тялото на Краус, ужасяващите рани, които той и вицепрезидентката не издържаха да гледат повече.
	Щяха да направят каквото им бяха казали — да действат бързо — и похитителите щяха да получат отговорите си.
	Съединените щати не преговарят с терористи.
	Издирването нямаше да бъде прекратено, а щеше да се засили.
	Белият дом незабавно щеше да започне подготовка за следващия удар и да заличи още едно име от списъка.


	_Последното пътуване._
	Онова, което правиш само веднъж. Ясно и специално като първото, което също правиш само веднъж. После следват останалите, всички други между онези, които просто се случват.
	Бърнард Глен наблюдаваше примигващия компютърен екран. На обикновен стол и обикновена маса. Три етажа под земята и заобиколен от армирана стомана. Командният център на американския боен кораб „Дуайт Айзенхауер“, сърцето на огромния самолетоносач, което също като неговото беше защитено от онова около него, беше чувствителен, мощен и го поддържаше жив. На известно разстояние той съзря гърба на командира Нортън, който разговаряше с единия оператор, а в друга част на стаята стоеше лейтенант Ериксен с телефон в ръката. Беше тихо и спокойно, въпреки че в тясното пространство денонощно работеха осемнайсет души и въпреки че само след сто и осемдесет секунди два ключа щяха да се превъртят едновременно и да отворят капака на бутона за изстрелване.
	Първия път той беше едва на двайсет и две години — Операция „Пустинна буря“ и онези странни месеци в Персийския залив. Така изглеждаше тогава, не съвсем реално, вълнение, което Бърнард Глен вече не изпитваше — може би заради напредналата си възраст или осъзнаването, че стреляха по реални хора, лека-полека го беше променило и накарало да претръпне. Но все още усещаше горещия, сух вятър по двайсет и девет годишната си кожа по време на Операция „Южен фокус“ в забранената за полети зона над Ирак и чуваше бучащите вълни на Индийския океан, когато седем години по-късно преследваха „Ал-Кайда“ от Джибути до Сомалия.
	Всичко мина много бързо. Живот на професионалист, рамкиран от смърт. И затова получи звание на офицер специалист — да помага на изследователите и инженерите, които разработваха хибридни оръжия, да обединяват контролните системи на крилатите ракети „Круз“. За да стрелят и да убиват и с тях.
	— Сто и двайсет секунди. Готово ли е всичко?
	Лейтенант командир Ериксен наруши тишината. И Бърнард Глен кимна.
	— Готово е, сър.
	Последното му пътуване започна преди деветдесет и шест часа, когато получиха заповедта и напуснаха военноморската база в Норфолк, Вирджиния. Преди четирийсет и осем часа повишиха готовността на код оранжево, когато група командоси от „Делта Форс“ локализираха Дамата купа и Десетката купа в малък имот в село Ла Кучия. Преди двайсет и четири часа преминаха на код червено, когато снайперист изстреля капсула в моравата на имота и вграденият вътре микрочип започна да предава.
	— Деветдесет секунди. Текущо положение?
	— Проследяващото устройство е калибрирано към целевите системи. Координатите на местоположението са сверени с координатите на мишената. Кодовете за изстрелване са на място за установката за изстрелване и робота.
	Карибско море.
	Това беше последното му пътуване.
	Бърнард Глен успя да види крайбрежието на Колумбия от палубата и да различи очертанията на град Картахена. И сега на монитора — набелязаната им мишена, която според цифрите в долния ляв ъгъл беше на разстояние двеста седемдесет и осем морски мили.
	Правителството във Вашингтон изпрати бойния кораб „Либърти“, който остана в тихоокеанското крайбрежие на Колумбия за удар е дрон. Но според разузнавачите на „Делта Форс“ имотът, където бяха засечени тези двама обречени човека, беше оборудван със заглушителни устройства, достатъчно мощни, за да предупредят за такъв вид нападение. Решението беше една от ракетите „Круз“, които Глен бе помогнал да разработят — модифицирана за сателитен контрол, визуален контрол и инерционна навигация. И нямаше да я изстрелят нито кораби тип „Разрушител“, нито корвети, а той, и щеше да го направи от този кораб.
	— Шейсет секунди.
	Последното пътуване. И после какво?
	Не беше мислил за това, макар да знаеше, че би трябвало.
	Нямаше много.
	И ако не знаеш защо, не искаш да знаеш и къде.
	— Четирийсет и пет секунди.
	Преподавател? Беше започнал да получава предложения. И беше пробвал, в онази година, в която мислеше, че спокойствието навън е същото като спокойствието вътре, и затова се премести на сушата и в класната стая. И първата атака, срещу Попа купа, беше извършена от Стив Забрински, един от хората, които Глен беше обучавал, и затова се чувстваше малко съпричастен.
	Един изстрелва първия си изстрел, а друг — последния.
	Не. Никога повече нямаше да го прави. Той беше сигурен в това. Не беше същото, а точно обратното. Глен най-после го научи, такова беше обучението му. Спокойствието навън не се превърна в спокойствие вътре, напротив, означаваше повече безпокойство.
	— Трийсет секунди.
	Подемно-транспортното устройство на боеприпаса беше напуснало площадката за изстрелване.
	Камерата на върха на ракетата претърси небето. Кодът за изстрелване, състоящ се от двайсет и четири цифри и букви, който щеше да бъде въведен в бойния компютър.
	— Петнайсет секунди.
	Мейми.
	Името на наскоро кръстената ракета „Круз“. Съпругата на Айзенхауер.
	Глен не беше сигурен, че името е подходящо.
	— Десет секунди.
	Бърнард Глен си пое дълбоко дъх и се опита да замрази този последен момент и да остане в него. Беше невъзможно. Мигът се придвижваше бързо напред.
	— Пет секунди.
	Още не го знаеше, но след това щеше да му липсва жаргонът, който мразеше толкова дълго и отхвърляше като пубертетски и трагичен.
	Време е да поиграем покер, Глен.
	Разбъркай картите и ги раздай, Глен.
	— Четири секунди, три…
	Жаргонът, с който щеше да се сблъска и след като свършеше всичко това.
	Добре ги изигра, Глен. Поп купа, а сега Дамата купа и Десетката купа.
	— Две, една…
	Още две, Глен, и ще имаш кент флош роял.
	— Огън.


	Вече не беше далеч от Богота. Опита се да слуша музика, но на която и радиостанция да превключеше, чуваше песен, която звучеше като фалшив писък, агресивна публична изява, а мелодията — атонална звукова затворена верига без хармония. Опита тишина, но колкото и напрегнато да гледаше през предното стъкло, мъчейки се да се изгуби в нищото, тишината не заглушаваше нищо.
	Една седмица. Затворена. И след това няма да чакам повече, Пийт. Нито дори теб.
	Той беше завързал черна кърпа на тавата си, за да скрие татуировките си за по-сигурно, но му беше горещо и го сърбеше, затова разхлаби възела отзад на врата си. Единствената конкретна информация, която имаха за него, беше татуировката на гущера. Отсега-нататък трябваше да си пусне дълга коса, защото сега да изглежда като Пийт Хофман, беше по-малко опасно, отколкото да изглежда като Петер Харалдсон.
	Цяла сутрин слуша новините на всеки кръгъл час. Така се разбраха със Зофия, така се налагаше да живеят сега — да са постоянно осведомени. И когато часовникът удари единайсет, докато Пийт се приближаваше към външния пръстен от предградия на Богота, всичко стана още по-ясно. Изведнъж мудният репортаж беше прекъснат от гърмящ глас, който съобщи, че е имало ракетно нападение. Поне така го разбра Хофман. Ракета и двама убити. Сега вече беше сигурен. Новината беше последвана от официално изявление за медиите на Съединените щати, което описваше успешна атака, а после имаше репортаж, че издирването на останалите десет души в списъка с терористи за убиване продължава в така наречената Окончателна война срещу наркотиците.
	Новинарският репортаж свърши и започна прогнозата за времето, когато телефонът му иззвъня.
	— Чу ли?
	Зофия. Обичаше я толкова много.
	— Да.
	— Следващия път, Пийт…
	— Ще оправя нещата. Обещавам. Ще оцелеем. И ще живеем.
	Той паркира като последния път на една пряка западно от „Ел Парке Метрополитано Терсер Миленио“ и прекоси голямата зона за отдих и развлечения, потискайки импулсивното си желание да отиде на баскетболното игрище и да поиграе малко. Повдигна рамене на двама души, които мислеха, че ще улови погрешно насочената им топка за тенис, и отново излезе на улицата от източната страна на парка. Офисът на „Световни орбитални системи“, единият от четирийсет и седемте филиала, разположени в различни столици по света, се намираше на партера на новопостроена сграда, предназначена за технологии и информация. Възпълният, мустакат управител не позна Хофман от предишното му посещение — за проучване и подготовка, — но усмивката му беше също така дружелюбна и, изглежда, имаше много време за обяснения.
	— Наричаме ги шпионски сателити. Защото така са ги наричали по-рано. И ако бъда откровен, защото името продава.
	Управителят на магазина намигна, сякаш беше разкрил нещо само между тях.
	— Обикалят в орбита около Земята като всеки друг сателит. Но по-близо. Ниска околоземна орбита. И затова трябва да се въртят значително по-бързо, иначе ще паднат. Нашите сателити се завъртат около Земята за по-малко от час.
	Пийт Хофман нямаше нищо против това. Той харесваше продавачи, които разбират, че трябва да убедиш хората да купуват, като ги предразположиш и ги накараш да се почувстват специални. Тук ставаше въпрос за доверие и съпричастност. Това правеше и той като информатор. Ето защо Пийт също му намигна.
	— Колко време ще ви отнеме? Ако ви дам координатите, да речем… сега?
	— Колко време?
	— Докато сателитът ми бъде изстрелян горе. Докато мога да го използвам.
	— Ами, може би… пет дни.
	— А ако го искам там горе още днес?
	— Трудно е. Но възможно.
	— Ако платя двойно?
	Персонален сателит, изстрелян от ракета на височина триста километра. Дълъг тринайсет сантиметра с тегло седемстотин и петдесет грама. И с продължителност на живот три месеца, повече отколкото му бяха необходими.
	— В такъв случай… бих казал, че е възможно.
	Управителят на магазина плъзна поглед по екрана на компютъра си и, изглежда, намери онова, което търсеше.
	— Един сателит. Днес… да видим… ако преместя един от трийсетте клиента, които си купиха място за следващото изстрелване, изведнъж се появява празнота. Свободно място. И сега… може да ви сложим тук. Какъв късмет. Ще го вземете ли?
	Още едно намигане.
	— Тогава се нуждаем само от целта.
	— Видеозапис на повърхността на Земята.
	— А… официално?
	Този опитен продавач беше добър и в това отношение. Да разгадава хората, които купуваха персонални сателити, за да наблюдават някого или нещо, и да им предлага дискретност.
	— Напишете каквото искате.
	— Измерване на магнитното поле на Земята? Изпробване на електронно оборудване? Релейна станция за любителско радио? Биологични тестове?
	— Каквото ви харесва.
	Усмихнатият продавач избра първото. Измерване на магнитното поле на Земята.
	— Знаете ли, че има място да натоварите нещо във вашия сателит, до двеста грама?
	— Трябва ми само видеото. Това е всичко.
	Пийт Хофман плати двайсет хиляди американски долара — два пъти повече от обичайната цена, — но му позволиха да остане в магазина и да проследи изстрелването на екрана на компютъра на управителя. Затова, докато той се връщаше през парка, пълен с деца и тийнейджъри, които играеха футбол в центъра на Богота, персоналният му сателит пътуваше, изнесен от ракетоносител, изстрелян от един от множеството острови, които влизат в състава на кралство Тонга. Хофман щеше да продължи да работи върху онова, което беше обещал на Зофия — да се погрижат да оцелеят и да живеят. След два дни. Отиди на номер едно. По същото време както винаги. След необявеното отклонение през Меделин Пийт Хофман все още се опитваше да стигне дотам навреме, и сега оставаше само краткото разстояние до кафенето с бамбукови стени и зелена врата.
	И макар да не го знаеше, до среща с човек, който някога се беше опитал да го убие.


	Еверт Гренс не беше съвсем сигурен дали се намира на правилното място. Странна малка врата, боядисана в зелено от някого, който бе разполагал с твърде много време и беше надценил възможностите си. Бамбукът висеше като втора кожа на стените.
	Но това беше кафене „Гайра“.
	Гренс се запита как Вилсон е намирал пътя дотук.
	Не беше много добре осветено. Столовете бяха направени за по-дребни, по-млади тела. Но имаше приятна музика и дружелюбен сервитьор, който му донесе поднос с малка чаша кафе и метална бъчвичка с нерафинирана захар.
	Вкусът на кафето беше фантастичен. Колумбийско кафе, което не беше пътувало из половината свят. Почти толкова хубаво като кафето от автомата в коридора на отдел „Убийства“ в полицията в Стокхолм. Нямаше друго, което дори да се доближава до него.
	Той беше заминал от „Арланда“ с временен паспорт за двайсет и шест часово пътуване. Досега беше живял, без да знае какво е умора от смяна на часови зони. Сега обаче разбра — след нощ, прекарана в онази трескава зона между сън и будно състояние в хотел „Естелар“ в Ла Фонтана. На последния етаж, с изглед към улиците на Богота, които изглежда, никога не заспиваха.
	Континент, който Гренс не искаше да посещава. Град, който не беше предполагал, че ще види.
	Животът, въпреки всичките тези години, все още беше трудно предсказуем.
	Още една чаша. И кафето му се услаждаше все повече.
	Трийсет и осем години като полицай и нямаше представа. Никой от тях нямаше представа, че ще се променят толкова много неща. Че ще разследват съвсем друг вид престъпление. Че по време на професионалния му живот броят на свързаните с наркотици смъртни случаи ще се увеличи седемнайсет пъти. Седемнайсет процента. И после… ще продължи да нараства.
	Всичките бяха обучени да се борят с други движещи сили.
	Престъпност, толкова силно свързана с наркотици, употреба на наркотици и печалба от наркотици.
	Главната индустрия на организираната престъпност. Една от най-големите индустрии на нашето време, годишни продажби за 2 250 000 000 крони и огромни печалби. Наркотиците, които той разследваше в Стокхолм, пътуваха далеч като това чудесно кафе. Бих искал трета чаша, благодаря. По път, осеян с насилие, кръв и смърт. И когато се създадеше организация за контрабанда на дрога, структурата можеше да се използва и за трафик на жени и оръжия. И когато това не беше достатъчно, когато печалбата трябваше да се увеличи, това образуваше основата за по-рутинни престъпления — грабежи, изнудване и присвояване.
	Друго време.
	Когато наркоорганизации управляват обществото.
	Еверт Гренс стана. Нарочно беше подранил. Не беше сигурен дали ще се ориентира в една столица, която беше много различна от онази, в която живееше. Разходка с картата на Вилсон, отбелязана с три големи букви, написани с червено мастило, после дълго пътуване с автобус и след това пак вървене. Различна, но му хареса. Въпреки мисията. Тук се чувстваше някак по-леко и улиците и сградите не го наблюдаваха по същия начин. Старите схеми и емоции бяха останали у дома или поне все още не го бяха застигнали, защото беше летял с твърде висока скорост.
	Щеше да седи срещу човек, с когото никога не се беше срещал. Човек, когото беше преследвал и беше убеден, че е екзекутирал. Но който беше измамил всички. Човек, който беше мъртъв и трябваше да си остане мъртъв, но все още вървеше по улиците. Какво го правеше това? Призрак?
	Той ще се върне тук, Еверт. Жив.
	На Терминал 5 Вилсон му беше дал пет самолетни билета. Един с неговото име. Другите четири с малките имена Петер, Мария, Вилям и Себастиан — всичките с фамилията Харалдсон.
	Не.
	Той нямаше да го върне. Не и против волята му. Единственият случай на убийство, който беше разследвал Гренс, когато беше щастлив, че убиецът излиза на свобода, и почувства благодарност, че не е успял да го реши. Защото този убиец, също като него, беше използван, употребен. Да го върне против волята му, не беше възможност за избор. В момента, в който кацнеха на шведска земя, те трябваше да приемат други роли. Според шведското правителство и организираната престъпност Хофман си оставаше извършител на двойно убийство. А Гренс си оставаше старши инспектор следовател. Ако доведеше Пийт Хофман у дома, Еверт Гренс трябваше да го арестува, да представи случая в съда и да го вкара в затвора за дълго време. Да му даде доживотна присъда. И щом Хофман влезете зад решетките, Гренс трябваше да го пази от затворници, които мразят доносниците. А този край на историята не беше правилен.
	И тогава той влезе в сумрачното, тясно заведение.
	Джинси, черни ботуши, ловджийски елек и тънка риза с къси ръкави. Въпреки слънчевия загар изглеждаше уморен и значително състарен през годините.
	Гренс забеляза, че Хофман машинално огледа и провери обстановката в кафенето. И едва тогава Гренс забеляза, че Хофман съзнателно е променил външния си вид, нещо в носа и брадичката. И когато махна черната кърпа от обръснатата си глава, разкри голяма татуировка.
	— Ти… от всички хора?
	— Прав си.
	— Очаквах Вилсон.
	— Не стана така.
	Еверт Гренс кимна към бара.
	— Кафе? Превъзходно е.
	Пийт Хофман се забави с отговора си, сякаш се опитваше да реши дали да остане или не.
	И после издърпа стола срещу Гренс.
	— Не, благодаря. Но с удоволствие ще взема агуапанела*.
	[* Напитка, характерна за Южна Америка, със сок от захарна тръстика — Б.пр.]
	Следователят погледна мъжа, за когото беше мислил толкова много, но с когото беше разговарял само веднъж, кратък разговор по телефона, преди да реши да стреля, за да убие.
	— Дори не мога да го произнеса. Легално ли е?
	— Каша от захарна тръстика и топла вода. Мисля, че един следовател може да го пие, без да рискува да наруши закона.
	Гренс извървя пет крачки до бара за сервиране и поръча новата напитка, доколкото можа да изрече името й.
	Dos*. По една за всеки. Когато си в Рим, прави като римляните.
	[* Две (исп.) — Б.пр.]
	И после отново седна.
	— Аз трябваше да те убия. Така искаше ти да мисля. И аз наистина го мислех. Докато няколко дни не гледах кадри, заснети от камерите в затвора. Много пъти превъртах напред и назад. И после изведнъж забелязах намигване на единия кадър.
	Мъж, облечен със синя униформа на надзирател, излезе от централния пункт на пазачите, спря пред камерата, погледна право в обектива и намигна с дясното си око.
	— Това беше за теб.
	— Защо?
	— Защото беше манипулиран да стреляш. И трябваше да живееш с това. Аз нямах избор. Наложи се да подведа полицая, отговорен за изстрела. Този полицай беше ти. Но не мислех, че след това трябва се чувстваш виновен и да ти тежи.
	Пийт Хофман говореше тихо, владееше се. Въпреки факта, че всяка клетка на съществото му преживяваше случилото се тогава. Проклетите полицейски шефове, които го пожертваха заради собствената си власт. И най-лошото беше, че онова копеле Йорансон, който ги предаде най-много, който беше на длъжността, която сега заемаше Вилсон и който обеща да подкрепи информатора на всяка цена, тогава му обърна гръб.
	— Вече бях чувал за теб, Гренс. Знаех, че разследваш стрелбата на „Вестманнагатан“, и преди да извърша престъплението, за да вляза в затвора и да се внедря от там, попитах Вилсон защо и той като Йорансон се разтревожи толкова много, когато ти започна да слухтиш.
	Усмихнат сервитьор сложи на масата им две вдигащи пара чаши с резенчета лимон на порцелановите ръбове. Агуапанела. Гренс колебливо огледа напитката и реши, че прилича на обикновен чай.
	— Мислех… Може да я опитам.
	— Съдържа много витамин С. Заслужава си да помислиш, старши инспектор.
	Еверт Гренс отпи малка глътка и преглътна.
	— И много захар.
	— Така я правим тук в Колумбия.
	Гренс отпи истинска, голяма глътка. И после още една.
	— Упорит. Търси истината, колкото и време да отнеме, когато още в началото усети, че може да са замесени колегите му. Човек, който никога не се отказва.
	Пийт Хофман погледна Еверт Гренс.
	— Така те описаха.
	Трудно беше да се каже дали следователят, който беше достатъчно стар, за да е баща на Пийт, изпита някакво чувство на гордост, но в очите му определено проблесна нещо подобно.
	— Писмото, което ти получи, Гренс… Трябваше да се досетиш, че може да е само от мен. И ако беше толкова добър, колкото твърдеше Вилсон, ако се замислеше и се разровеше… тогава предположих, че ще откриеш онова намигане. Измамих теб и цялата шибана полиция. Трябва да знаеш, че ти се досети правилно. Но… ако не го беше разкрил, ако не беше толкова добър, колкото ми казаха… тогава може би щеше да се наложи да живееш с вината. И със сигурност нямаше да седиш тук сега.
	Пийт Хофман намигна с дясното си око, така както беше направил на видеозаписа от камерата за наблюдение в затвора и на продавача на сателити преди малко. И в същия момент единият от трите телефона, които беше наредил до вдигащата пара чаша, започна да звъни. Нежна, тиха мелодия. Гренс се опита да прочете какво пише на екрана наопаки.
	Расмус.
	— Извинявай, но трябва да отговоря на обаждането. Важно е.
	Пийт Хофман се отдалечи на известно разстояние и отговори, когато стигна до зелената входна врата. Едно от няколкото му правила беше винаги да отговаря на повикванията на синовете си, каквото и да прави в момента. Приемаше обажданията им всеки път. Те трябваше да знаят, че винаги могат да се свържат с него.
	— Мама е тъжна.
	— Тъжна?
	— Тя не иска да разбера. Но аз виждам и разбирам много неща, татко.
	Хофман чу глас, който беше детски, но хладнокръвен, на човек, който поема отговорности, каквито едно дете не трябва да носи.
	— Расмус?
	— Да?
	— Всичко ще бъде наред.
	— Кое всичко?
	— Онова, което натъжава мама.
	— Но как?
	— Аз ще оправя нещата. И после… всичко отново ще бъде наред.
	Шведският следовател изпи остатъка от топлата напитка в чашата си и изглеждаше доволен, когато Хофман се върна на масата. Сигурно беше харесал сладкото питие.
	— Расмус?
	— Синът ми.
	— Себастиан… Харалдсон?
	— Същият.
	Двамата се вгледаха един в друг, докато Гренс наведе глава.
	— Аз така и нямам деца.
	Не дълго, но достатъчно дълго, за да се почувства.
	— Децата… Предполагам, че понякога става така.
	Пийт Хофман трябваше да отговори. Да каже нещо. Каквото и да е. Но не го направи. Нямаше какво да каже.
	Затова седяха мълчаливо. Докато Хофман не издържа:
	— Понякога нещата просто се случват. И си принуден да оцелееш. Да живееш. Особено ако имаш деца. И за да го направя, се нуждая от помощта ти.
	— Затова съм дошъл.
	— И затова искам утре сутринта да отлетиш за Вашингтон.
	Пийт Хофман носеше малка чанта. Отвори я и извади лаптоп.
	— И когато пристигнеш, отиди в Арлингтън. И не си тръгвай, докато не се срещнеш с жена на име Сю Мастърсън.
	Той обърна екрана към Гренс, щракна върху едната папка и я изчака да се отвори.
	— Шефката на Агенцията за борба с наркотиците. Едната от тримата, които знаят кой съм. Ерик Вилсон — водещият ми офицер в Швеция. Лусия Мендес — водещият ми офицер тук в Колумбия. И Сю Мастърсън — човекът, който ме завербува.
	— Една от четиримата.
	Двамата се усмихнаха.
	— Ерик, с когото не мога да говоря. Лусия ме отряза. Сю Мастърсън — също.
	— Оставам аз.
	— Оставаш ти.
	Екранът на компютъра се изпълни с едно-единствено изображение. Беше много трудно да се види ясно. Липсваше му контраст и резолюция и беше далеч от идеалното. Напомни на Гренс за изображението, което видя в кабинета на Вилсон. Перспективата беше отгоре. От сателит. На зеленина, която можеше да е джунгла.
	— Оцелей. Живей. За да го направя, ще трябва да преговарям с хората, които искат да ме убият. Познато ли ти е?
	Също като тогава. Преди три години. На Еверт Гренс му беше познато.
	— А за да преговарям, ако искам нещо… трябва да имам нещо, което да предложа.
	Хофман посочи неясното изображение.
	— И ще преговарям с това.
	Гренс огледа екрана. Все още не можеше да свърже нищо.
	— Не го ли виждаш? Там, онова сивкаво петно в средата на зеленото… Това е покривът на клетка. И в клетката има човешко същество.
	— Клетка? Човек?
	— Клетка. Човек.
	Еверт Гренс се втренчи в изображението. Сега видя, че се движи. Прелитаха птици и върхарите на дърветата бавно се поклащаха.
	— В смисъл… най-издирваният човек на света?
	— Именно.
	И сега Гренс видя. Ако знаеш къде да търсиш. Малка поляна в гъста джунгла. И в средата — покрив на клетка.
	— Знам къде се намира. Наблюдавам мястото със собствен компютър. С информация от собствен сателит.
	Сервитьорът им донесе по още една чаша от горещата сладка напитка, без да са поръчали. Гренс му благодари и отпи глътка от питието, с което можеше и да свикне.
	— Дори не знам как да произнеса името на кашата, която пием. И знам още по-малко за персоналните сателити.
	Пийт Хофман също отпи от горещата напитка.
	— Може да си го купиш, Гренс. Всеки може, по всяко време. Напълно законно. Осем хиляди долара за сателит с тегло седемстотин и петдесет грама, който се върти в орбита над теб. Е, не е толкова фино настроен като другите, резолюцията е десет сантиметра, но на мен не ми трябват лица, а само да знам, че лагерът е на същото място.
	Гренс дълго гледа изображението. Клетката. И Хофман.
	— И?
	— Ще освободя заложника. Моят живот за неговия.
	— И… сам ли ще го направиш?
	Винаги сам.
	— Не.
	Разчитай само на себе си.
	— С твоята помощ, Гренс.
	Двамата се спогледаха. Еверт Гренс кимна.
	— Моята помощ? За какво?
	— Сю Мастърсън.
	— Знам коя е тя.
	— Тогава знаеш, че…
	— Преди да дойда тук, нашият общ приятел ме инструктира… с флашка за всички хора, къде и как. За всеки случай. И после ми даде ключа за нея. Трябва да го използвам само ако няма друг начин.
	— Ключът?
	Хофман го зачака да продължи, но Гренс не го направи.
	— Ключът, Гренс?
	— Личният ключ на Вилсон.
	Пийт Хофман леш обърна компютъра, защото през единия от малките прозорци на кафенето проникна светлина и екранът заблестя дразнещо.
	— Искам да знам графика на орбитата на геостационарните сателити. За едно определено място. И ти ще го научиш, Гренс.
	Еверт Гренс почука с пръст върху компютърния екран и изображението на клетката.
	— Това ли?
	Хофман поклати глава.
	— Онези координати са моят живот, старши инспектор. И няма да ги дам на никого. Търся графика за съвсем друго място и искам да знам точно кога са черните дупки. Прозорците. Пролуките. Когато сателитите не се припокриват. Когато не наблюдават. Ако на това място има някой, искам да знам момента, когато не могат да го видят отгоре. Нещо повече… — Хофман се приведе напред и заговори по-тихо, въпреки че никой не слушаше. — Искам Мастърсън да ми даде осем опитни, отлично подготвени, некорумпирани човека с военна подготовка, на които може да се има доверие.
	— Защо?
	— За да преговарям. Да разменя живота си за живота на заложника.
	— Къде?
	— По-добре да не знаеш къде.
	— Къде?
	— Колкото по-малко знаеш, толкова по-добре, Гренс. Повярвай ми, за твое добро е.
	— Ако искаш помощта ми, трябва да знам всичко.
	— Няма да знаеш всичко.
	— Виж какво… Паула? Ел Суеко? Харалдсон? Хофман? Наричай се както искаш, все ми е едно. Но въпросът стои по следния начин… Веднъж издадох заповед да те убият, защото не знаех всичко. Не смятам да го правя отново. Затова, или ми кажи веднага, или оставаш сам.
	Пийт Хофман се приведе още по-напред. Главите се доближиха. Гренс видя колебанието на Хофман и израза в очите му, които търсеха решение.
	— Ето как изглежда операцията.
	Информаторът извади ножа си и изпразни съдържанието на кожения калъф. Две прегънати късчета хартия. На първото беше написано нещо на ръка и той го прибра. Вдигна другото и се усмихна.
	— Единственият ми сейф напоследък.
	Хофман го разгърна на масата. Беше написано на старомодна пишеща машина, далеч от всяка връзка с интернет или търсачка, без да оставя следа.
C>
	хх.хх (Инструктаж Каламар)
	хх.хх (Заминаване АТВ)
	хх.хх (Пристигане река)
	хх.хх (Слизане на брега базов лагер)
	хх.хх (Пристигане пленнически лагер)
	хх.хх (Атака, нахлуване)
	хх.хх (Пристигане хеликоптер)
	хх.хх (Пристигане остров Тиера Бомба)
	хх.хх (Под вода) хх.хх (Пристигане кораб)
	хх.хх.хх-хх.хх.хх (Времеви прозорец)
C$
	Еверт Гренс го прочете отново и отново. И после бутна листчето обратно към Хофман.
	— Това не ми говори нищо.
	— Въпреки че часовете още не са уточнени, това е операция, която трябва да започне колкото е възможно по-късно, за да се сведе до минимум разкриването, и да завърши в океана.
	— Това не е достатъчно.
	— Карибите.
	— Не е достатъчно.
	— Място по северното крайбрежие на Колумбия, на една шведска миля* от Картахена. И кораб, хвърлил котва там…
	[* Една шведска миля е равна на 10 км. — Б.пр.]
	О, Боже мой.
	Бяха изминали само няколко часа, откакто се беше забъркал във всичко това.
	За да прогони потискащото, неприятно чувство на изоставеност, което често го спохождаше в хотелска стая, той лежа в леглото с дистанционното управление в ръка и неспокойно сменяше телевизионните канали. И виждаше един и същ образ, където и да спреше, по Си Ен Ен или Би Би Си, и най-ясно от всички по местния канал „Ил Тиемпо“. Черен пушек, пожар, разруха. Дамата купа, Десетката купа. Специални предавания, развълнувани гласове от местни и чуждестранни станции. Кент флош роял. Сграда, изравнена със земята.
	— На десет километра от Картахена?
	— Да.
	— Кораб?
	— Да.
	— В смисъл… американски самолетоносач? В смисъл… американският самолетоносач, който току-що елиминира двама от твоите приятели? Които случайно са в същия списък с терористи за убиване като теб?
	— Да.
	Толкова близо един до друг. Гренс се втренчи в очите, които преди време бяха излъгали смъртта.
	— Да оцелееш ли каза?
	— Казах да живея.
	На дъното на чашата не беше останало много, само концентрирана сладост.
	Хофман изпи последните капки и стана.
	— Билетите ти, Гренс. И някои други неща.
	Той сложи на масата бял плик.
	— Поздрави Сю от мен.
	Хофман кимна на следователя, когото не познаваше, но на когото беше решил да се довери, и тръгна към зелената врата.


	Полет четири часа и половина и за пръв път в живота си Еверт Гренс видя столицата на Съединените щати. Бавен завой над Международното летище „Дълес“ и пилотът на „Юнайтед Еърлайнс“ подкани пътниците да се върнат на местата си и да затегнат предпазните колани.
	Стюардесите бяха раздали най-новите броеве на „Ню Йорк Таймс“ и „Вашингтон Пост“ в началото на полета и шведският следовател имаше достатъчно време да прочете всяка статия за отвличането на един от най-влиятелните политици в страната, за което нямаше реални улики, както и за неочакваното нападение на две от тринайсетте мишени в така наречената Окончателна война срещу наркотиците.
	Пътуването ставаше все по-странно.
	Само преди няколко часа Гренс седеше в сумрачно кафене с единствения човек, освен бунтовниците, който знаеше къде точно държаха влиятелния политик, и нещо повече, срещу една от десетте останали мишени в тази война.
	Таксиметровият шофьор, който чакаше в предварително поръчано такси на терминала, говореше английски с още по-силен акцент от пътника си, и предизвика объркване, когато след друсащо пътуване Гренс се опита да плати в брой, както го беше инструктирал Вилсон, но шофьорът обясни, че няма достатъчно дребни, за да му върне. Таксиметровите шофьори във Вашингтон обаче бяха по-дружелюбни и не се обаждаха на градския прокурор, когато не постигнеха своето, и Еверт Гренс се отправи към правителствена сграда, която беше значително не толкова очебийна сред множеството други, покрай които вече бяха минали, сякаш беше информатор, сливаше се с околната среда и действаше, без да я види никой. По пътя Гренс забеляла колко по-лесно се диша тук, когато разреденият височинен въздух в Богота се замени с нещо влажно и богато на кислород.
	Проверка на самоличността. Минаване през детектор за метал. Зона за посетители.
	И после към рецепцията в голямото фоайе.
	— Казвам се Ерик Вилсон.
	— Да?
	— Искам да говоря със Сю Мастърсън.
	Дружелюбната, усмихната рецепционистка се обърна към екрана на компютъра си.
	— Вилсон ли казахте?
	— Ерик Вилсон.
	— Не виждам името ви в графика й за срещи.
	— Въпреки това искам да се срещна с нея.
	— Съжалявам, но не става така. Ще ви помоля да си уговорите официална среща с шефката на Агенцията за борба с наркотиците като всички други.
	— Нямам време. Но имам информация, която Мастърсън иска. И дори да не я иска, сигурен съм, че ще желае да вземе сама това решение.
	Рецепционистката се усмихна мило, но започна да поглежда към униформените пазачи, които образуваха жива човешка верига близо до детектора за метал.
	— Господине, учтиво ще ви помоля да напуснете…
	— Тя ще иска да се срещне с мен. Обадете й се и й кажете, че я търси Ерик Вилсон. Тя вероятно веднага ще хукне надолу по стълбите.
	— Мислите ли?
	— Да, мисля.


	— Шефке Мастърсън?
	— Да?
	— Обаждам се от рецепцията. Искрено се извинявам, че ви безпокоя, но тук има… един човек без уговорена среща, който настоява да ви види. Не заплашва, още не съм повикала охраната. Но не приема отказ. Помолих го да седне и да почака. Името му е… един момент… Ерик Вилсон.
	Сю Мастърсън рядко се плашеше. Да, когато беше дете и тийнейджърка се страхуваше, но един ден реши, че стига толкова. Страхът беше потискащ и неприятен спътник и ограничаваше живота. И тук, в този кабинет, който въпреки че от няколко години беше шефка, й се струваше излишно голям и обзаведен с твърде много скъпи канапета, тя не беше изпитвала нищо, дори доближаващо се до страх. Сега обаче го почувства. Нямаше логика. Не можеше да е истина. Ерик Вилсон? Те не трябваше да се виждат повече. Сю му беше обяснила! И Ерик разбра! Сигурно съзнаваше, че я излага на сериозна опасност само с идването си тук. Все едно опираше зареден пистолет в слепоочието й.
	Тя отвори на компютъра си картина от камерите за наблюдение в сградата.
	Ето, там.
	Камера, монтирана над рецепцията. Насочена срещу три обикновени стола, които представляваха нещо като импровизирана чакалня.
	Един-единствен човек. Не го беше виждала. На шейсет и няколко години, с костюм, едър мъж. Сю не разбираше нищо. Само трима души знаеха за взаимоотношенията й с Вилсон. Тя. Ерик. И Пийт Хофман. Никой друг. Но този човек… Е, сега, изглежда, бяха четирима.
	Първата й реакция, когато страхът се замени с гняв, беше да каже на охраната да изхвърлят копелето. След това обаче осъзна, че това няма да е добре. Може би Ерик се опитваше… да установи контакт.
	Сю се вгледа в изображението.
	По-възрастен мъж.
	Не изглеждаше особено симпатичен. Но не и много опасен.
	Кой си ти, по дяволите?
	— Добре.
	Тя натисна бутона на микрофона на бюрото си.
	— Слизам. Кажи на охраната да го наблюдава.
	В продълговат шкаф в единия ъгъл на стаята беше окачена рядко използвана униформа, а до нея — кобур за под мишницата. „Колт .45“, личното й оръжие, което Сю предпочиташе пред стандартния служебен пистолет. Тя го сложи под сакото си и се спусна с асансьора на партера.


	Еверт Гренс не хареса столовете. Те всъщност не бяха предназначени за седене. Поне не за дълго. Той почувства остри бодежи в гърба и гръбнакът го заболя от ъгъла, под който беше поставена седалката.
	Гренс се готвеше да стане и да се разкърши, когато тя влезе и тръгна към него през голямото фоайе.
	Красива жена, изпълнена с достойнство. Очи, които блестяха от сила, почтеност и интелигентност. Напомни му за една друга полицайка, която работеше в коридора му. Така би изглеждала сега Мариана Хермансон, ако беше шефка на американска правоприлагаща агенция.
	— Ерик… Вилсон?
	Той стана и й подаде ръка, но тя не я стисна.
	— Благодаря ви, че…
	— Сериозно? Ерик… Вилсон?
	— Не.
	Пазачът се приближи, готов да се намеси, но Сю Мастърсън му направи знак да се върне на мястото си.
	— Не, сега и двамата знаем, че не съм.
	Гренс се наведе към нея и заговори по-тихо:
	— И двамата знаем кой е Ел Суеко и в какво положение се намира.
	Те се вгледаха един в друг. Сю Мастърсън не разкри абсолютно нищо. През последните няколко дни целият свят беше научил кодовото име Ел Суеко и това, че непознатият посетител се беше появил изневиделица и бе споменал името, не означаваше нищо.
	Еверт Гренс очакваше това и би реагирал по същия начин на нейно място, и когато продължи, говореше още по-тихо, почти шепнешком:
	— Въпреки че в Швеция, в Градското полицейско следствено управление, където Ерик Вилсон ми е шеф, го наричаме Паула.
	Никаква реакция. Сю Мастърсън не само че изглеждаше компетентна, но и наистина беше такава.
	— Искате ли още? Подробности, които може да знае само някой, дошъл от името на Ерик Вилсон?
	Тя не отговори, но се взираше в него по начин, който той предпочиташе да избегне.
	— Истинското му име е Пийт Хофман.
	Никакъв отговор.
	— И, общо взето, го смятат за… мъртъв.
	Пак никаква реакция.
	— Сега се нарича Харалдсон.
	Никаква промяна в изражението й. Гренс започваше да харесва доста тази жена.
	— Добре. Тогава да говорим за последното средство.
	Той се усмихна.
	— Ерик ми обясни писмено какво ще се случи. Че ако някога се наложи да се свържа с вас, ако някога се изправя срещу вас в същата тази сграда, вие ще се държите с мен точно както се държите в момента. Затова ми даде… едно последно средство. Най-последното. И аз ще го използвам сега.
	Сю Мастърсън пристъпи от крак на крак.
	В ума й преминаха думите: „Атланта, девети юни 2006 година“…
	— Той ме посъветва да кажа, цитирам: „Атланта, девети юни 2006 година“.
	Тя го погледна по същия начин като преди, безучастно. Или по-скоро, опита се да го погледне така. Но не успя напълно. В очите й за миг проблесна нещо, което съвсем не беше безучастно.
	И после Сю Мастърсън леко се усмихна.
	— Бих искала да добавя, че годежът беше изключително кратък. — И след това прошепна: — Кафене „Саксби“, шест часа. На Трийсет и шеста улица в Джорджтаун. На три преки от Потомак. Искам чисто кафе и поничка с желе.
	Тя тръгна към асансьора, но се обърна и каза на висок глас:
	— Извинявам се предварително за това. — После протегна ръка във въздуха и направи знак на четиримата униформени пазачи. — Моля, изпратете този човек.
	Еверт Гренс нямаше време да реагира. Те се втурнаха към него, двама го хванаха здраво под мишниците, трети тръгна пред него, а четвърти — зад него. Пазачите блъснаха посетителя през външната врата и надолу по стълбите. Единият му каза да върви по дяволите, а друг добави, че ако отново го видят тук, ще го арестуват, ще го затворят и ще го съдят.


	Тясно, интимно кафене с дълъг бар с цвета на прясно смляно кафе, който принуждаваше клиентите да седят толкова близо един до друг, че не се виждаха. Гренс би избрал такова заведение, лесно за наблюдаване и контролиране. Докато чакаше уречения час, той се разходи из красивия квартал на Вашингтон на име Джорджтаун и реши, че това е едно от малкото места, които може да се сравнят със „Свеавеген“* в Стокхолм. Тук имаше някакво живописно спокойствие, което би трябвало да му е неприятно, но всъщност му хареса. Кафене „Саксби“ се намираше на ъгъла на улица „О“ и Трийсет и пета улица и Гренс изпита желание, след като приключат тук, да излезе от кафенето, да отиде в съседната сграда, да се качи по стълбите, да почука на първата врата и да попита дали дават стая под наем за неопределено време. Вчера Богота, днес Вашингтон и същото чувство — Еверт Гренс, затворен в схеми и рутинни действия, изведнъж искаше да пътува, да вкусва, да мирише и да види повече от света, преди животът да премине покрай него.
	[* Една от главните улици в Стокхолм. Започва от площад „Сергелс Торг“ в центъра на града и продължава на север към парк „Хага“. Известна като една от най-оживените улици в Швеция. На тази улица е убит министър-председателят Улоф Палме през 1986 г. — Б.пр.]
	По-късно, може би когато осигуреше един друг живот, този на Хофман.
	Той погледна часовника на стената. Шест и трийсет и три. Сю Мастърсън закъсняваше. Или пък действаше като професионалист. Седеше някъде и се уверяваше, че Гренс е сам, че е способен да чака, без да се изнерви, като човек с таен дневен ред. И след това тя влезе в кафенето. Беше направила преценката си и сега се приближи до масата му, на която имаше чаша кафе и поничка с желе.
	— Кафето ви изстина. Къде седяхте? Имам предвид, докато ме проучвахте. Открихте ли нещо необичайно?
	Сю Мастърсън кимна към къщата на отсрещната страна на улицата, която беше хубава като къщата с кафенето, където седяха, дървена, със зелени капаци и бели рамки на прозорците и вратата.
	— Ако бях открила, вече щяхте да сте арестуван.
	Сградата, изглежда, беше магазин за мебели.
	— Кафето е студено, но поничката, която поискахте, е чудесна. Аз черпя. Може би този път няма да бъда изхвърлен?
	Тя се усмихна и после стана сериозна.
	— Срещата ни трябва да е кратка. Някой федерален прокурор би сметнал участието ми в този разговор за предателство. Преди да продължим, бих искала име.
	— Име?
	— Вашето име.
	По-възрастният мъж се наведе напред.
	— Еверт Гренс, старши инспектор следовател. Останалото, което казах на първата ни среща, е вярно. Работя в отдел „Убийства“ в градската полиция на Стокхолм и Ерик Вилсон е мой шеф.
	— Гренс?
	— Да.
	— Вие сте издали заповедта да застрелят Хофман? Вие сте полицаят, за когото ми казаха и Ерик, и Хофман?
	— Да.
	Сю Мастърсън се втренчи изпитателно в него.
	— Е, тогава разбирам по-добре защо човек на вашата възраст, ако ме извините, който не е в най-добрата си физическа форма, би отишъл в Колумбия после тук, за да действа от името на Хофман. Еверт Гренс. Води ви същата мотивация, както и мен.
	— Да. Седя тук, защото вината е моя, че Пийт Хофман беше принуден да избяга, по дяволите. А ти седиш тук, защото вината е твоя, че той отново е принуден да бяга. И двамата сме тук, защото вината е много мощна движеща сила.
	— Същата мотивация.
	На летището в Богота Гренс си беше купил малък лаптоп, който държеше в също толкова малка чанта, преметната на рамото му. Той го сложи на масата между тях.
	— Списъкът с терористи за убиване. Онзи, в който вие не успяхте да заличите името му. Хофман има решение.
	Еверт Гренс извади флашката, която държеше в плика с билетите за Вашингтон. Включи я в лаптопа и отвори видеофайла, записан със сателита на Пийт Хофман. Координатите на мястото бяха заличени.
	— И решението му включва това.
	Сю Мастърсън направи същото като него преди един ден — втренчи се в изображението, без да може да го изтълкува.
	— И това е…
	— Клетка. Гледате покрива. И в клетката седи най-издирваният човек на света.
	Тя не откъсна очи от екрана.
	— Не разбирам.
	— Персонален сателит на Хофман. Не ме питайте как. Но той наблюдава клетката чрез компютър.
	Сю Мастърсън се вгледа в картината и бавно започна да проумява, без да поглежда нито Гренс, нито някой друг в кафенето, което внимателно беше проверила.
	— Тогава какво е…
	— Да.
	— … Краус?
	— Според Хофман. Ако му вярвате?
	Тя дълго мълча.
	— Клетка?
	Сю Мастърсън се отпусна на стола и взе забравената си поничка.
	— Шибана клетка?
	— Нашият общ приятел има и решение. Как да се извади от списъка с престъпници за убиване. И решението, Мастърсън, включва освобождаването на човека в клетката.
	Тя изяде поничката на две хапки, докато кимаше, което означаваше Гренс да продължи.
	— Времеви прозорец. Онези пролуки, когато сателитите не могат да обхванат всеки момент. Празноти. Хофман иска да знае кога са и къде. Ще ви дам координати. И той иска да знае, без да се налага да обяснява защо.
	Сю Мастърсън го погледна учудено. Гренс разбра какво си мисли тя.
	— Не, не онези координати. Не на клетката, това е застраховката за живота му и Хофман няма да ги даде. Координатите са на друго място. В Карибите.
	Гренс й даде написана на ръка бележка с дълги редици цифри. Тя ги погледна, без да знае какво означават. За момента бяха безсмислени, но сега най-важното беше, че срещу нея седи някой, който твърдеше, че действа от името на човек, който знае мястото, където държат в плен Краус. Всичко в нея крещеше, че незабавно трябва да повика подкрепления и да го арестува. Но не го направи. Това нямаше да помогне — Гренс не знаеше къде е клетката. Затова колкото и усилено да го притискаха на разпита, нямаше да има значение. Тя беше виновна за смъртната присъда. Но ако въжето, по което вървеше, опитвайки се да запази равновесие, издържеше и я заведеше до края, Сю щеше да може да изплати дълга си и да се погрижи информаторът да бъде оневинен — единственият човек, освен бунтовниците от ПРК, който знаеше къде е председателят на Камарата на представителите.
	— Гренс?
	— Да?
	— Имам връзки в АГР, Агенцията за геокосмическо разузнаване. Сътрудничим си по няколко проекта. Мога да ви уредя среща с човек, който ще ви даде каквото искате — графика на орбитите на сателитите. И който ще разбере, че срещата никога не се е състояла. Вие на свой ред ще трябва да се приготвите за още една чаша кафе тук точно след… — Тя погледна часовника, който тиктакаше на стената. — Три часа и седемнайсет минути. След това ще имате половин час. Тук затварят в десет.
	Сю Мастърсън докосна листчето със списъка с цифри.
	Сега вече извършвам предателство.
	В техните очи.
	Сега вече прекрачвам границата.
	Но да помогнеш на двама от своите не може да се смята за предателство в твоята страна? Да им дадеш шанс да оцелеят? Ами… ако не го направи? Това означаваше Хофман, единственият, освен похитителите, който знаеше къде е Краус, да отнесе в гроба информацията.
	— Инспектор Гренс, приключихме ли?
	— Приключихме с въпроса за графика на сателитите. Той очевидно ще разбере сам кога са празнотите.
	Сю Мастърсън несъзнателно беше прегънала написаната на ръка бележка на все по-малки квадратчета, докато беше невъзможно да я прегъва повече.
	Разгъна я отново и я върна на Гренс.
	— Да, именно. Какво ще направи?
	— Не знам.
	Тя го погледна. Гренс наистина не знаеше. И той беше избрал да се довери на Хофман.
	— Обаче знам, че той има още едно искане.
	— Още едно?
	— Иска вие, и само вие, да изберете осем закоравели в битки и неподкупни хора, единият от които да е пилот с достъп до хеликоптер. И след седемдесет и два часа ги иска в град Каламар в малка църква близо до нещо, наречено „Регистрадурия Мюнисипал дел Естадо Сивил“*. Напълно екипирани за придвижване по вода, в джунглата, за нощно сражение и за нападение. И иска да ги командва по време на цялата операция, която е дванайсет часа.
	[* Общински регистър на гражданското състояние (исп.) — Б.пр.]
	Сю Мастърсън не беше докоснала изстиналото си кафе. Сега отпи глътка, най-вече за да има какво да прави, докато размишляваше какво беше поискал току-що по-възрастният човек, който беше успял да спечели доверието на Ерик и Хофман, и с каква цел.
	И дали тя, шефката на Агенцията за борба с наркотиците, можеше да се справи.
	— А след това, инспектор Гренс?
	Осем неподкупни в страна, където управляваше корупцията. Имаше възможност за избор. „Краус Форс“. Войници, обучени от АБН в Съединените щати, със заплати, изплащани от Агенцията.
	— След… кое?
	— Когато се съглася и на това? След като се свържа с командира на „Краус Форс“ и го помоля да помогне на безлик и безименен агент под прикритие да възвърне доброто си име, което е загубил по време на нападение и взимане на заложник? Какво друго иска човекът, когото представлявате?
	— Обикновено риболовно корабче. Закотвено на пристан на юг от Кано де Лоро на остров Тиера Бомба.
	— Риболовно корабче?
	— И под брезента на риболовното корабче четири патрона, дванайсети калибър, заредени с най-тънките въглеродни влакна, нарязани на ивици, дълги два метра. И водонепроницаем MP3 плейър със запис на руска подводница, която изпуска въздух под водата и след една минута тишина отворя люковете си за торпеда. И малък контейнер с цезий-137. След това той ще бъде доволен.
	Сю Мастърсън го наблюдаваше. И Гренс я наблюдаваше. Цезий-137 — радиоактивен елемент. И двамата знаеха, че срещата е приключила. Защото ако не попиташе, тя нямаше да получи отговор, който да я принуди да откаже.
	Те станаха едновременно. Гренс потърси във вътрешния джоб на сакото си и извади друго листче с цифри.
	— Нерегистрираният ми телефонен номер. Ако се наложи да се свържете с мен. Имаме… общи интереси.
	Тя го взе, а после извади писалка от чантата си, взе салфетка от съседната маса, написа номера си и му го даде.
	— Боулинг, нали? — усмихна се Сю Мастърсън.
	— Какво?
	— Боулинг. Общият ни интерес.
	Еверт Гренс също се усмихна.
	— И аз си мислех същото.


	Същата маса. Същото кафе и поничка, защото Гренс реши да ги опита.
	Той прекара три часа, разхождайки се из квартала, в който нямаше нищо против да живее. Любува се на красивите къщи, пи минерална вода с вкус на лимон в някакво забутано заведение, опитвайки се да говори английски с американски акцент — нещо, което никога не се беше осмелявал да прави — с минувачи, сервитьори и хората около него в бара.
	Когато Гренс се върна в кафенето за втори път, собственикът му кимна като на познат и започна да мели колумбийско кафе още преди Гренс да има време да поръча.
	Точно в двайсет и един и трийсет в кафенето влезе млад мъж.
	Къси панталони в цвят каки и бяла риза, черна коса, сплъстена от пот на челото му. Не се огледа наоколо, не потърси. Знаеше какво прави. Решително се насочи към масата, където по-възрастен мъж, шведски следовател пиеше вечерното си кафе.
	— Искали сте да ме видите, сър.
	— Седнете.
	— Предпочитам да не ме виждат тук с вас, сър. Дойдох само за да ви дам това.
	Още една флашка на масата. Гренс започваше да свиква с тях.
	— Седнете. Ако не го направите, срещата ни ще изглежда точно така, както не искате. И после може да си тръгнете. Поръчал съм страхотно кафе. Не е необходимо да го пиете, ако не желаете. Но трябва да седнете за петнайсетина минути.
	От челото на младия мъж капеше пот. Очите му. Движенията му.
	Той беше много уплашен.
	— И не е необходимо да ме наричате сър. Трябва да си говорим, така че да изглежда нормално.
	Младият мъж седна и колебливо се втренчи в масата, като се двоумеше.
	— Говорете. Трябва. За каквото искате. И е по-добре да се усмихнете.
	Гренс зачака. Ужасеният мъж вдигна очи и се овладя.
	— Еди. Малкото ми име би трябвало да е достатъчно. Работя като оператор на сателит в Агенцията за геокосмическо разузнаване. АГР. Много хора я бъркат с АНС, Агенцията за национална сигурност. Аз отговарям за наблюдението на Колумбия.
	— Добре. Ето, справяте се. И пийнете от кафето.
	Инспекторът бутна високата чаша, пълна догоре, към младия човек, който се прокашля.
	— Доколкото разбрах… Сю Мастърсън ми каза, че това е свързано с председателя Краус. И че е нещо добро за него, страхотна възможност. И че агентите под прикритие на Агенцията за борба с наркотиците се нуждаят от данни в усилията си да го открият?
	Изпотеният млад мъж се вгледа изпитателно в лицето на Гренс, вероятно за пръв път. Търсеше потвърждение. Еверт Гренс кимна.
	— Точно така.
	— Председателят Краус често идва при нас в АГР. Сяда до мен и участва в наблюдението. Той е единственият, който ме нарича Еди. Добър човек. Правя го заради него. Давам информация на гражданин на чужда страна, рискувам бъдещето и свободата си. Заради него. — Той не докосна кафето си, но здраво стискаше флашката. — Това нещо съдържа всичките ми престъпни действия. Броят на сателитите — ниво на секретност: СВРЪХСЕКРЕТНО. Времеви прозорци в целия свят — ниво на секретност: УЛТРАСТРОГО СЕКРЕТНО. Точното място на единствения дълъг прозорец, когато сателитите не се припокриват, който започва в 00:37:01 и продължава до 00:40:00. Точно 3 минути. Давам ви го. Защото Сю Мастърсън ме помоли да го направя. А аз й имам доверие.
	Кокалчетата на пръстите му бяха побелели, когато Еди погледна ръчния си часовник и след това най-после пусна флашката и я остави на масата.
	— Минаха петнайсет минути.
	Столът му изскърца силно на пода, когато той стана и го отмести.
	— Никога не сме се срещали.
	И после си тръгна.
	Без да се обръща и с крачки също така решителни, както когато влезе.
	Еверт Гренс изчака, докато изпотеният младеж мина през вратата и се скри в хладния мрак на вечерта в Джорджтаун. След това протегна ръка и взе флашката и недокоснатата чаша. Щеше да е жалко да остави такова вкусно кафе да отиде на боклука.


	Шестнайсет камери, монтирани на стълбището, до вратата, в гаража и в кръг на улицата в радиус от триста метра, всичките оборудвани със сензори за движение. Нищо не помръдваше на светло или на тъмно, без да бъде заснето от камерите. Пийт Хофман бързо превъртя напред записите от нощта. Нищо не се отклоняваше от нормалното. Той направи копие на външен твърд диск, в случай че някога трябва да го прегледа отново.
	Беше съвсем тихо. Сам във временната кухня на двустаен апартамент.
	Зофия в тяхната спалня, момчетата в тяхната. Вратите им бяха отворени. Чуваше се хор от тежко дишане в различен ритъм.
	Пийт стана на разсъмване, същият ритуал всяка сутрин, откакто ходи при заложника и координатите, програмирани в персонален сателит. Над джунглата ставаше все по-светло и той виждаше клетката и останалата част на пленническия лагер, където беше скрит и пазен председателят и говорител на Камарата на представителите Тимъти Д. Краус. Иконата в горния десен ъгъл на екрана беше озаглавена „Клетка“. Пийт щракна два пъти с компютърната мишка и въведе паролата с дванайсет знака, цифри, главни и малки букви, точка и запетая и в средата — няколко дигитални снежни кристали. И когато паролата беше приета, той допря палеца на дясната си ръка до друго квадратче, което чакаше пръстовия му отпечатък.
	Две секунди. И после програмата и предаването на живо се отвориха.
	От нещо сиво се появяваше черното — или всъщност тъмнозелено, но на слабата светлина и ограничената резолюция нюансите се поглъщаха и чезнеха — и Пийт видя други току-що събудили се хора да се движат насам-натам. Денят започваше. Беше невъзможно да различи кой и защо, но не това беше целта му. Той искаше да се увери, че дългият тринайсет сантиметра сателит продължава да улавя онова жълто петно с малка черна точка в него, че клетката с човека за когото се говореше най-много в света, човекът, заради когото една държава беше повела война и чието географско местонахождение не знаеше, все още е там.
	Билетът му към свободата все още съществуваше.
	Хофман разкърши гръб и тръгна към Зофия, която беше толкова красива, докато спеше с разтворени обятия и в безопасност въпреки хаоса. Към момчетата. И двамата спяха на лявата си страна, но възглавниците и главите им бяха обърнати в различни посоки. Една седмица. Толкова дълго беше обещала, че ще чака тук Зофия. Затворена в тайната квартира, в която той беше прекарал две години, превръщайки я във внимателно наблюдаван и сигурен бункер.
	Пийт целуна Хюго по челото и големият му син се събуди, измънка нещо, обърна се и продължи да диша бавно. Хофман изпи чаша кафе, докато стоеше до умивалника в кухнята, и после се върна при компютърния екран и лагера, който сега беше оцветен в по-ярки цветове, докато слънцето бързо се издигаше в небето.
	И тогава телефонът му иззвъня.
	Колумбийският му мобилен телефон, едно-единствено позвъняване, и той отговори веднага, защото семейството му се нуждаеше от сън.
	— Да?
	— Петер? Буден си.
	Ел Местисо. Гласът му беше изпълнен с енергия. Чувстваше се добре, дори въодушевен.
	— Да. Буден съм.
	— Ще те взема след двайсет минути. Имаме задача.
	— Каква задача?
	— Ще ти кажа, когато отидем там. Вземи онова, което носиш обикновено.
	Стандартната екипировка. Пистолет „Радом“, ловджийски нож, малък картечен пистолет „Узи“.
	— След деветнайсет минути, Петер. Пред дома ти.
	Ел Местисо затвори. Деветнайсет минути. Това обикновено означаваше десет. Пийт Хофман се втурна надолу по стъпалата с пълната чанта в ръката към гаража и колата си. По това време на деня движението не беше натоварено, затова би трябвало да успее.
	Североизточната част на Кали, на малко повече от четири километра от апартамента в бедната Комуна 6 до квартала на средната класа Лос Гуаяканес в Комуна 5. Камион беше блокирал кръстовище и го принуди да се върне назад неколкостотин метра, и няколко каруци, натоварени със зеленчуци, се движеха по средата на платното, но иначе по улиците нямаше голямо движение, както се надяваше Хофман. Осем минути. И той стоеше пред безлюдна къща със спуснати щори и чакаше.
	Въпреки че нямаше време. Или дори, че се нуждаеше от време. Хофман имаше план да продължи да живее — и бившите му работодатели, които доскоро чакаха информация от него, сега чакаха да отнемат живота му. Но той трябваше да продължи. Да не позволи на Ел Местисо да се усъмни и да се превърне в друг заплашващ живота му враг. Още малко. Докато всичко това свършеше. Докато можеха да направят онова, което искаше Зофия и което искаха и двамата — да се махнат от тук.
	— Добро утро, Петер.
	Ел Местисо беше спрял почти в краката му. И изглеждаше бдителен и нащрек, както беше прозвучал гласът му.
	— Добро утро.
	Пийт Хофман се качи в колата и зачака Ел Местисо да подкара, но той не го направи, а погледна къщата и посочи.
	— Тъмна е.
	— Те спят.
	— Учителка? И двама малки ученика?
	— Още два часа. Забрави ли? Предполагам, че е минало много време, откакто си ходил на училище, Джони.
	Ел Местисо се усмихна, защото беше в добро настроение, и потегли. По време на последвалото повече от три часа пътуване Хофман попита четири пъти каква е задачата им и къде, но всеки път въпросите му бяха посрещнати с мълчание. Докато накрая вече не беше необходимо да пита. Докато минаха през Картаго и се приближиха към порта от ковано желязо с гъста решетка и върхове с формата на стрела, сочещи към небето. Докато влязоха във вътрешен двор с бликащи фонтани и огненочервени цветя в керамични саксии върху мраморен под.
	И после, докато седяха в колата само на няколко крачки от ветрилообразно каменно стълбище и перила с топки от слонова кост, Ел Местисо сграбчи Хофман за ръката, не силно, нито заплашително, а по-скоро сякаш искаше да създаде момент на необичайна и неочаквана близост.
	— Знам, че това не ти харесва. Днес може да се наложи да заплашим същото хлапе. Ако го направим, Петер, това ще е, защото се налага. Защото баща й е взел решение. Защото е избрал да не плати. Разбираш ли?
	Ел Местисо държеше ръката му малко под лакътя.
	— Каквото и да мислиш, Петер, длъжни сме да направим каквото трябва. Това обаче няма да се случи днес. Тояс е тъп, но обича момиченцето си така както аз обичам моето момиченце, и ако плати, детето ще продължи да си играе. То е полезно в преговори и ние ще се върнем у дома с парите, които бунтовниците вече чакат твърде дълго.
	— Полезно в… преговори?
	— Да.
	— И само това?
	— Да.
	Пийт Хофман знаеше, че както и последния път, прекалява. И че като оспорва решенията на шефа си, излага на риск собствената си безопасност.
	Понякога обаче правиш каквото ти налагат.
	— И нищо — нищо няма да се случи на момиченцето?
	Ел Местисо се забави с отговора си, сякаш още не беше решил дали да тегли чертата.
	— Петер…
	Или пък щеше да подмине въпроса, за да не губи енергия преди задача, която ще изисква пълното му внимание.
	— Кое е толкова трудно за разбиране? Чуй ме, нищо няма да се случи с момиченцето.
	Двамата слязоха от колата.
	В същия момент масивната врата на хасиендата се отвори и излезе собственикът, затъкнал пистолет в черния си, тесен панталон. Ръката му беше в превръзка, окачена на врага, и този път имаше телохранител, който стоеше на няколко метра встрани. Не повече, само един — знак, че това е човек, който не мисли, че проливането на кръв е добре за бизнеса.
	— Сеньор Тояс? Добро утро!
	Ел Местисо плесна с ръце и се засмя, докато вървеше към входа. Пак онзи кикот. Пийт Хофман винаги внимаваше да заеме позиция като човешки щит между човека, когото пазеше, и телохранителя. По целия път нагоре към верандата е красивите й, кичести растения, златисти столове и лъскава мраморна маса. Ел Местисо спря на няколко крачки от Тояс. Не му подаде ръка, защото не беше поканен.
	— Дългът ти, Тояс. Един тон кокаин. Дошъл съм да го взема. Две хиляди и петстотин долара за килограм за първата половина и две хиляди и триста за килограм за втората. Това прави общо два милиона и четиристотин хиляди долара. Плюс лихвата. Затова… всичко на всичко два милиона и половина?
	Ел Местисо се наведе по-близо и както винаги правеше, се втренчи в очите на длъжника. Гледаше го, но нищо повече. Тояс не го погледна. Мъжът с дълбоки бръчки на бузите и искрящи бели зъби гледаше навсякъде другаде, но не и Ел Местисо. Не защото се страхуваше, а за да покаже презрение.
	— Не дължа нищо, по дяволите. Обясних ти последния път, когато дойде тук. Нали?
	— И аз ти обясних, че проблемът не е мой. Изобщо не ми пука дали си скрил парите в задника на баща си, или ги заврял в сливата на майка си. Шибаният проблем си е твой.
	Дългата коса, подстригана на черта, се разлюля заедно с ресните на велуреното му сако. Либардо Тояс изглеждаше по същия начин като предишния път. И спореше по същия начин като преди.
	— Някой от хората ти е пропял. Онова, което поръчах, не е стигнало до крайната си дестинация. И както казах, не преговарям със задника.
	Ел Местисо нямаше накъде да се доближи повече, затова протегна врата и брадичката си, и тъй като беше значително по-висок, дъхът му овлажни челото на Тояс. И в същото време — също толкова бързо и неочаквано както винаги — извади револвера си и го опря в дясното слепоочие на длъжника.
	— Ти поръча и купи чрез мен. Затова ще говориш и ще платиш на мен.
	Все още притиснал револвера в слепоочието на Тояс, Ел Местисо се обърна — първо към телохранителя, за да му покаже, че е по-добре да не предприема нищо, а после към Хофман.
	— Петер, отиди да доведеш… Хмм, как й беше името… Мирха. Малката Мирха.
	Ел Местисо се обърна към Тояс и леко се наведе. Дъхът му лъхна бузите на Тояс.
	— Ето как ще подходим към моя малък проблем, Тояс. Ако те убия, няма да си получи парите. Затова трябва да реша въпроса по друг начин. Ще убия семейството ти. Един по един.
	Пийт Хофман стоеше неподвижно, припомняйки си предишното посещение. Момиченцето, горе-долу на годините на синовете му, превърнато в красива статуя, сцена на фалшива екзекуция.
	— Петер?
	Ел Местисо кимна към къщата.
	— Не.
	— Не… Какво?
	— Знаеш какво.
	— Говорихме за това в колата.
	Няма да се случи днес.
	Тояс е тъп, но обича момиченцето си така както аз обичам моето момиченце.
	— Петер! Направи го веднага!
	Пийт Хофман я намери в кухнята.
	Тя се беше покатерила на плота в средата на кухнята и седеше там. Беше облечена с жълта рокля и се беше обърнала към умивалника и печката. Момиченцето беше отместило настрана ножовете и дъските за рязане, за да направи място за три старателно облечени кукли. Хофман не беше сигурен, но куклите изглежда, разточваха тесто и печаха нещо.
	Ако той плати, детето ще продължи да си играе.
	Тя не го видя, че влезе. Хофман се промъкна зад гърба й, хвана я, вдигна я и я изнесе от кухнята. Момиченцето се съпротивляваше, но престана, когато той се обърна и взе трите й кукли. Детето не се развика и не се наложи да запуши с ръка устата й.
	— Мирха?
	Ел Местисо стоеше на същото място, където го беше оставил Хофман, на верандата и опрял револвер в главата на Тояс.
	— Малка Мирха… познаваш ли чичо си Джони?
	Сега вече тя се разпищя.
	— Татко!
	Пусна куклите, заби нокти в раменете на Хофман и се разплака.
	— Татко, татко! Тат… ко!
	Ел Местисо протегна към нея свободната си ръка и погали бузата й.
	— Тояс? Какво решаваш? Да платиш? Или… момиченцето?
	Либардо Тояс не отговори.
	Но реагира. Изплю се върху Ел Местисо и го удари по рамото. Това беше отговорът му.
	— Много добре, Тояс. Решението е твое. Петер? Пусни момичето.
	— Да я пусна?
	— Да.
	Пийт Хофман внимателно я остави на пода, отново статуя, която обаче се раздвижи и побягна. Не далеч, както трябваше да направи, а към баща си и ръката му.
	Точно както очакваше Ел Местисо.
	И после всичко се случи много бързо — отново.
	Той опря магнума .357 в челото й.
	— Малка Мирха. Спомняш ли си това? Да? Добре. Много добре. Защото сега пак ще играем тази игра. Ти и аз. Помниш ли? Затваряш очи и ще се позабавляваме с татко ти.
	Тя вдигна лице и погледна баща си. Либардо Тояс се тресеше от ярост и унижение, но първо кимна на телохранителя си да запази спокойствие, докато заплашват дъщеря му, и после й се усмихна, доколкото можа.
	Детето също му се усмихна едва-едва и затвори очи, както му бяха казали.
	— Тояс, глупав шибан тъпако. Чуй ме добре! Трябваше да платиш преди десет дни. Но ти не го направи. Затова дойдох тук и те предупредих за последен път. И ти не плати дори тогава.
	Момиченцето плачеше и Хофман искаше отново да го вземе на ръце и да го занесе в кухнята да продължи играта си.
	Скоро щеше да го направи.
	Когато длъжникът се съгласеше да плати.
	— Трябва да знаеш как стоят нещата, Тояс.
	Както предишния път, Ел Местисо опря револвера до главата на детето, спря и после заби дулото в косата й.
	— Аз имам моите заповеди и ти имаш твоите. Само ти можеш да спреш това. Веднага.
	— Кой казва, нечистокръвен мелез?
	Хофман беше насочил пистолет към наркобарона, а Ел Местисо държеше на прицел най-малката му дъщеря, но Тояс беше убеден в правотата си и че знае къде е границата и как протича този ритуал на изнудване.
	— Нечистокръвен мелез, който се крие зад малката си европейска chica companera*.
	[* Момиче компаньонка (исп.) — Б.пр.]
	Подигравателна усмивка със стиснати устни.
	— А, да… точно така. Не ти харесва много, когато те наричам така, нали? Местисо. Метис. Нечистокръвен. Смесица от две породи. Помияр. Но ти си такъв! Затова стреляй. Стреляй, да ти го начукам! И двамата знаем, че това е театър. Че шефовете ти никога не биха позволили…
	Един-единствен момент.
	Времето сякаш спря.
	Пийт Хофман беше сигурен, че този момент ще продължи още дълго.
	Ел Местисо обаче стреля.
	Куршумът прониза главата на момиченцето.
	Тояс я притисна в прегръдките си и Мирха увисна безжизнено в ръцете на баща си като малка парцалена кукла.


	Той не помнеше как стигна дотук, какво се случи през часовете, откакто видя, че момиченцето виси като кукла в ръцете на баща си, и кога се озова на това мръсно стълбище с изглед към пазар, където възрастни хора продаваха стоките си — зеленчуци, плодове, риба, месо, чанти и колани. И където деца продаваха смърт.
	Пийт Хофман седеше на стълбището и държеше чаша горещо кафе. Седеше там от известно време и наблюдаваше момчетата, които чакаха край дървените маси в края на пазара. Ролята им в това общество беше елементарна. Даваха им пистолет и адрес. Инструменти, на които липсваше всякакво човешко достойнство. В този свят всички ценности произлизаха от наркотиците и парите, които се печелеха от тях.
	Той си спомняше някои къщи. И белия силует на катедрала. И знак, на който пишеше Картаго. Помнеше това, както и парцалената кукла. И Пийт — с онези угаснали очи около него, които го преследваха и настояваха за вниманието му — се отпусна в колата и вместо да ги закара на юг в Кали, каза на Ел Местисо, че има работа в Меделин. Щеше да слезе и да намери друга кола. И когато го направи, кара двеста и петдесет километра на север. Дотук. До това непознато място, където беше идвал само веднъж.
	Хофман погледна момчетата, които бяха горе-долу на същите години като синовете му и на които приличаха и в същото време изобщо не приличаха. И се зачуди как е възможно в един човек да живеят двама души. Как можеше човекът, който застреля малкото момиченце, да е същият, с когото той и Зофия бяха прекарали следобеда в едната от двете му хасиенди, където Ел Местисо живееше с малко по-възрастната от двете си жени. Хасиендата се намираше на запад от Кали и Ел Местисо ги посрещна на портата със Занета и дъщеря им, спокоен и весел. Беше се държал любящо, почти нежно, с дъщеря си и синовете на Хофман. Уязвим, отстъпчив. Тази обич не беше фасада. Беше целунал Расмус и Хюго по челата, вдигна ги на ръце, изведнъж изведе и трите деца навън, на слънцето, за малко, което се проточи в един час и после два. Оказа се, че са ходили да видят конете в конюшните, докато Пийт, Зофия и Занета разговаряха, смяха се и пиха тъмния колумбийски ром, който Хофман много хареса. И когато се върна с трите деца, Ел Местисо изглеждаше доволен и щастлив. Пийт Хофман никога не беше виждал това в очите му, нито преди, нито после.
	Искрено щастие.
	И след това онзи момент. Онова дете. Друго дете. Дъщерята на друг човек. Също толкова малка. Тя висеше отпусната неподвижно в ръцете на баща си.
	Същият човек, който беше отнел живота на дете. Същият, който се държеше с обич със собственото си дете, децата на Хофман и децата на проститутките в бордея. Същият, който беше преустроил едната от стаите в бордея, беше изнесъл леглото с червени чаршафи и шкаф, пълен с вибратори и сексиграчки, и бе сложил вътре кошара, високи столчета и кашони с играчки за децата и беше наел една по-възрастна жена да се грижи за тях, и заделяше пари за детска градина в бордей.
	Същият човек.
	Чашата му беше празна. Пийт Хофман стана и там, на една от сергиите в края на пазара, нещо като малък ресторант, на единствената маса, стоеше каничка кафе.
	Вървеше бавно. Приближаваше се към чакащите момчета, които седяха от другата страна на ресторантчето. Децата, с които Ел Местисо работеше от близо двайсет години. Сигурно беше видял да преминават стотици. Сто долара бяха станали двеста, но задачата беше останала същата. Да даде пистолет на някое от тях. Да му покаже накъде да го насочи. Да изчака, докато задачата е изпълнена. Все едно дресираш куче. И Хофман беше сигурен, че за момчетата всичко започва от тук. Кариерата им. Защото те скоро започваха да работят за други, още по-високопоставени хора. Сикарио. Наемен убиец. Плащам ти — убий заради мен. Пийт Хофман си взе чаша кафе, което беше силно, както се опасяваше. Убиец. Той самият беше такъв. Но имаше разлика. Разбира се, имаше убийци и убийци, нали? Друг вид убиец, който застрелва хора, за да оцелява? Беше го правил. Уби в онзи шведски затвор, за да оцелее. И тук беше убивал, за да оцелее. Правилно ли беше? Убиецът винаги ли беше убиец? Беше ли Пийт Хофман само вариант на момчетата, които получаваха своите двеста долара и които купуваха подарък на майките си по пътя за дома, без дори да помислят за смъртта? Имаше ли разлика, когато Пийт Хофман убиваше, защото нямаше избор? А те? Имаха ли избор? Беше ли Ел Местисо само изместил малко границата — дете, жена, който и да е друг, — докато всичко се сведеше до поръчка? Като децата, които гледаше Пийт. Кога ли щеше да премести своята граница? Още колко време щеше да мине, докато и той бъдеше готов да застреля момиченце, което държи ръката на баща си?
	У дома. Връщаме се у дома.
	Още половин чаша. И жената, която взе смачканите му песо, кимна и отново напълни чашата му.
	Пийт Хофман беше виждал как Ел Местисо наблюдава и води отчет за всички момчета, които наема. Работодателят му, и в същото време мишена, пийна повечко една вечер, отвори единия от сейфовете в бордея и гордо му показа съдържанието на банковите си сметки, тук и в Панама, а после — по-зловещите си сметки — и обясни какво означават кодовете. Страница след страница. Малко име. Фамилия. Брой застрелвания. Броят патрони, използвани във всеки разстрел. И накрая, почти във всеки случай, след като момчето беше работило няколко години, дата на смъртта.
	Пийт Хофман остави празната чаша на масата, благодари на любезната жена и пристъпи няколко крачки извън тясната пътека между сергиите, за да вижда по-добре.
	Всичките вие седите и чакате. До десетина години всичките ще сте мъртви. Според единствената статистика, която съществува.
	Той беше разбрал всичко това в онази нощ, когато беше с Ел Местисо.
	Изчисления на вероятност въз основа на закодирани цифри, които измерваха продължителността на живота на един млад наемен убиец.
	Трима от вас ще бъдат убити от човека, когото отивате да застреляте. Двама от вас ще бъдат убити от някого, който отмъщава за смъртта на роднина. Двама от вас ще се насмъркат до смърт, двама ще умрат от свръхдоза, трима, защото знаят твърде много, и трима ще станат жертва на полицейски куршуми, предназначени да изчистят улиците от вас. А малцината, които някак успеят да доживеят двайсетата си година, ще умрете, когато гордостта, че сте били избрани, свърши и се замени със срама, че сте изпълнили мисиите си.
	Така става.
	Търговията с наркотици, печалбата, отваря вратите към най-тъмните места на човечеството.
	Най-мрачните.
	Най-мрачните.
	Той отново тръгна към тях. Този път щеше да извърви цялото разстояние, но някаква жена стигна до тях преди него. Добре облечена, с дълга черна коса, прибрана на кок, на около трийсет и пет години. Тя се открояваше, докато вървеше по пътеките между отрупаните сергии. Имаше нещо в начина, по който се движеше сред тълпата. Човек с власт. Човек, който е решил кой ще умре. Хофман я видя, че се приближава към момчетата, които се насъбраха около нея. Жената избра едно от тях, високо момче с бейзболна шапка, сложена на главата му с козирката назад. Бум-бум, той ме простреля. Другите разочаровано се върнаха на местата си и продължиха да чакат. Бум-бум, аз паднах на земята.*
	[* От „Бум-бум“, песен на Шер и Сони Боно от 1966 г. — Б.пр.]
	Пийт Хофман изчака, докато жената и получателят на поръчката тръгнаха и се скриха от погледа му, и след това се приближи. Спря глутницата, преди те да имат време да го наобиколят, посочи едно момче и му направи знак да отиде при него.
	— Познаваш ли ме?
	— Да.
	— Сигурен ли си?
	— Ти си приятелят на местисо.
	Хофман кимна към стълбите, на които беше седял, и двамата отидоха там.
	— Седни.
	— Тук?
	— Да.
	Дванайсетгодишното момче с твърде голямата тениска погледна към колегите и конкурентите си и, изглежда, се изненада, че те се виждат съвсем ясно от там.
	— Камило, нали?
	— Да.
	— И чакаш задача?
	— Всеки ден. Какво предлагаш?
	Самочувствие и властност. Пийт Хофман си спомняше, че беше забелязал това предишния път. Това дванайсетгодишно хлапе, което не беше нито високо, нито опасно на вид, излъчваше самоконтрол, подобен на този на жената преди малко. Управляваше живота.
	— Колко пъти си…
	— Досега?
	— Да.
	— Двайсет и пет, сеньор.
	Очевидно достойнство. Въпреки това обаче момчето се изпъна, за да изглежда по-високо.
	Двайсет и пет.
	— Е… каква е мисията ми? Аз съм бърз, сеньор. И използвам два патрона.
	Камило вдигна дясната си ръка, сви пръсти, оформяйки пистолет и се престори, че стреля първо в гърдите и после в челото си.
	— Когато ти платят. За мисията. Какво правиш с парите?
	— Това е моя работа.
	— Ако искаш тази мисия, ще отговориш.
	Камило, дете и професионален убиец, се втренчи в Хофман, сякаш го преценяваше, и след това повдигна рамене.
	— Давам сто на майка ми и другите слагам в моята тенекиена кутия.
	— Тенекиена кутия?
	— Плоска. От шоколад.
	— И за какво са ти парите?
	— Спестявания.
	— Спестявания? За какво?
	— За по-късно.
	Пийт Хофман се обърна към пазара, който кипеше от живот, за разлика от ежедневието на момчето. Спестявания? За по-късно? Ти ще умреш скоро като всички останали, не го ли знаеш?
	— Добре. Ето каква е мисията ти.
	Инструмент, който имаше функция. Той беше някой. За момент. И очите му блеснаха, когато Пийт Хофман извади малка пачка стодоларови банкноти от якето си.
	— Заплатата ти.
	Хофман му подаде две от тях. Момчето ги взе, но ръката му остана протегната, очаквайки още.
	— И…
	Не получи нищо повече.
	— Трябва ми пистолет.
	— Днес няма да получиш пистолет.
	— Може и револвер. Също става.
	— Не, нищо.
	Камило погледна работодателя си, сложи ръце на врата си и се престори, че стиска.
	— Нищо? Да… убия с голи ръце?
	— Няма да убиваш.
	— Не разбирам.
	— Няма да правиш нищо.
	— Тогава получавам ли мисия или не?
	Пийт Хофман извади още две стодоларови банкноти от измачканата пачка.
	— Мисията ти е да не застреляш никого днес.
	— Пак не разбирам.
	— Сега трябва да си отидеш у дома. И този път ти е платено двойно. Ще дадеш на майка си двеста долара и ще сложиш двеста в твоята тенекиена кутия. И не идвай тук един месец.
	— Един месец? Не мога.
	— Затова ти давам парите. Плащам ти двойно. Да не застрелваш никого един месец.
	Камило седеше на мръсното стълбище и гледаше в празното пространство, не в тълпите, които постоянно бяха там, нито чуваше постоянното монотонно бърборене. Току-що му бяха предложили четиристотин долара, за да не прави нищо. Луд късмет в неговия свят.
	Трябваше да се смее, да вика радостно и да танцува, но не го направи.
	— Онези ей там са само начинаещи.
	Той стана от каменните стъпала и посочи към пейките, към онази страна, където Хофман знаеше, че седят най-малките.
	— А онези…
	Камило леш премести кльощавата си ръка и посочи няколко по-големи хлапета в далечния край от другата страна на пейката.
	— Те са застреляли по няколко души, но аз… — Момчето се удари с юмрук в гърдите. — Аз съм сикарио.
	— Така ли?
	— Аз съм убил двайсет и петима. Всеки път ги гледам в очите. Получавам по двеста долара за всеки, когото застрелям, и…
	— Да. А сега получаваш четиристотин, за да не убиваш.
	Момчето стоеше там и се биеше в гърдите. Най-загнилото от всички загнили общества, а той… се гордееше. Всичко беше за пари. Но и за нещо по-голямо — утвърждаване. Самоличност. В неговия свят това дете беше сикарио. И сега го откъсваха от работата, като му предлагаха пари да не убива.
	— Става ли?
	Когато в нищо няма логика. Когато всичко се е разпаднало.
	Пийт Хофман наблюдаваше как момчето преценява и разсъждава върху това странно искане. Дали струва повече да не отнема човешки живот?
	Когато търговията с дрога ти покаже най-грозното си лице. Когато човешкият живот струва неколкостотин долара и екзекуторите са десет-дванайсетгодишни. Когато печалбата се свежда до деца наемни убийци, това е симптом на най-черния мрак.
	— Става.
	Слабото момче кимна, протегна ръка и взе парите.
	— Ще си стоя у дома. Един месец.
	И Камило тръгна.
	Дете. Убило двайсет и пет души.
	Кога ще спреш?
	Когато станат трийсет? Четирийсет? Петдесет?
	Колко човека ще убиеш, преди да убият теб?
	Тълпата погълна момчето и Пийт Хофман също тръгна. Отправи се към колата си. Време беше да си отиде у дома.


	Стена от горещина посрещна Сю Мастърсън. Съставена от застояла и полепваща влажност. По това време на годината тя се сблъскваше с нея всеки път, когато минеше покрай униформените пазачи и направеше първата си крачка навън след дълъг работен ден в щаба на Агенцията за борба с наркотиците. Живот във Вашингтон. Всичките онези часове в затворено пространство, в хладни кабинети с климатици, те караха да забравиш, че живееш в субтропически климат. От косата й покапа пот само след като извървя трийсетина метра. Но на Сю й харесваше. Или по-скоро се нуждаеше от това, сякаш да илюстрира, че часовете й на живот под постоянна заплаха, заобиколена от постоянно присъстващи телохранители, са свършили. Всеки ден, какъвто и да беше сезонът, тя вървеше пеша от и до дома си на Резервоар Роуд в Джорджтаун, четирийсет и пет минути рано сутринта и късно следобед, вглъбена в собствения си свят, но и във външния, време, през което пречистваше мислите си, издишваше хаос и вдъхваше спокойствие.
	Сю току-що беше купила обичайната си бутилка вода от магазина на ъгъла, където работеха съпрузи, на които вече не им пукаше дали се карат и се заяждат пред клиентите, когато телефонът й иззвъня. Личният й телефон. Входящо обаждане от номер, който не й беше познат. Не. Твърде скоро. Тя току-що беше започнала да върви, все още нямаше чувството, че е на път за дома си. Това беше личното й време и Сю върна телефона в чантата, която беше сложила на гърба си като раница. Телефонът иззвъня отново. Същият номер.
	— Да? — Знаеше, че в гласа й прозвуча раздразнение. И така искаше.
	— Добър ден, Сю.
	Но може би човекът в другия край на линията не разбра това. Или не го интересуваше.
	— Или трябва да кажа добър вечер? Вече не знам къде е горе и долу и не мога да се ориентирам от смяната на часовата зона. Или поне тялото ми не може.
	Мъжки глас. Не беше американец.
	— Обажда се приятелят ви от кафенето вчера.
	Гренс. Шведският следовател.
	— Добър вечер. Мислех, че сме приключили с разговора и че вече си се върнал.
	— Промених решението си. Вчера беше много приятно. Затова отново седя лук. Същото място, същата маса. Кафене „Саксби“ на Трийсет и пета улица. Тук съм през по-голямата част на деня. Или, честно казано, през целия ден. Имат страхотна закуска. И страхотен обяд. Знаеш ли?
	— Не. Не знаех.
	— Кафето. Поничките. Сю, нямаш представа какво пропускаш.
	— Обаждаш се, за да изброиш менюто им ли?
	Изтракване на порцеланова чаша върху порцеланова чинийка. И някой, който невъзмутимо сърбаше и преглъщаше.
	— Искам да те видя. Отново. Ще те черпя кафе.
	Сю Мастърсън продължи да върви през стената от горещина и влага. Гренс не звучеше пиян. Английски със силен акцент, но тя беше сигурна, че го е разбрала правилно.
	— Съжалявам, инспектор. Отивам си у дома за студен душ.
	— В такъв случай… може ли да те помоля днес да се прибереш малко по-късно вкъщи?
	Неспирно улично движение. Червен светофар. И шишето й с вода вече беше празно.
	— За последен път, Гренс…
	— Наистина предпочитам да дойдеш тук, Сю. Боулинг, нали се сещаш.
	— Боулинг?
	— Нашият общ интерес. Не сме приключили разговора за него.


	Той седеше на същото място. На масата пред него имаше чаша чисто кафе и чиния с трохи от най-малко три вида сладкиши. Пред нейния стол имаше по-голяма чаша и Гренс беше сложил чинийка върху нея, за да не изстива кафето. Той издърпа стола й.
	— Заповядай, мадам.
	Тя се позабави. Все още не се чувстваше напълно удобно, за да седне. Ситуацията започваше да прилича на ухажване.
	— Знам ли, инспектор Гренс, може да си разбрал нещо погрешно, но за да няма недоразумение, аз съм щастливо неомъжена.
	Шведът посочи стола и й се усмихна малко по-продължително.
	— Седни, шефке Мастърсън. Определено разбирам защо Ерик Вилсон си е паднал по теб и аз също не съм женен, и съм изгодна партия — тяло като на двайсетгодишен и същите дрехи като вчера, — но не става дума за мен или за теб, а за нашето дете.
	Накуцващият, възпълен мъж зачака търпеливо.
	— Освен това вече се влюбих в една колежка веднъж и нещата не се развиха добре. Ето защо, въпреки че съм абсолютно неустоим, ще трябва да те помоля да се придържаме само към професионални теми.
	Той се усмихна отново и Сю Мастърсън седна, повдигна чинийката от чашата и почувства топлината на кафето.
	— Е?
	Половин чаша.
	— Гренс? И аз като теб съм свикнала с безсмислени разпити. Писнали са ми. Затова… искаш ли нещо? Душът ме чака.
	Половин сладкиш „Брауни“.
	— Да. Искам да направиш нещо за мен. За нашия общ приятел.
	— Направих го вчера. Погрижих се той да получи засечките във времето. През по-голямата част от деня работих върху това — въглеродното влакно и звуците на подводница. Осемте войници не ми отнеха много време, но цезий-137 ме затрудни. Изложих се на такива големи рискове, че вероятно няма да ги разбереш. Но вече приключих.
	— Не съвсем.
	Тя остави на масата чашата, която току-що беше взела.
	— Моля?
	— Още нещо.
	— Какво?
	— Трябва да го направиш. За да оцелее той. За да оцелеят и двамата — и онзи в джунглата.
	— Направих достатъчно.
	— Само това. И после приключваш.
	Погледът й беше остър, напрегнат, търсещ, какъвто Ани му отправяше, когато Гренс прекалеше. Липсваше му всеки ден.
	— В такъв случай, Гренс, защо не го спомена вчера, по дяволите?
	Той срещна погледа й, който го прониза.
	— Защото исках да станеш част от това. Ти се нуждаеше от време, за да го обмислиш и почувстваш. Да мине една нощ. Да се събудиш с него. Ако ти бях казал всичко наведнъж вчера и те бях притиснал твърде много, ти щеше да възразиш и да откажеш, и никога нямаше да стигнем толкова далеч, колкото сме сега.
	Сю Мастърсън дълго мълча.
	— Поне си откровен.
	— Когато е предимство за мен.
	Сервитьорът се беше промъкнал зад тях, без да го забележат, прибра чиниите и попита дали желаят още нещо.
	Еверт Гренс погледна събеседничката си, която нямаше желание да бъде с него.
	— Искаш ли още нещо?
	— Не, благодаря.
	Той кимна на сервитьора.
	— Аз искам кафе. Чисто като преди. И едно съвсем малко брауни.
	— Всичките са еднакво големи.
	— Тогава едно от тях.
	Следователят намигна на Мастърсън.
	— Тяло на двайсетгодишен. По един сладкиш всеки път.
	След това се приведе над масата.
	— Нашият приятел се нуждае от помощта ти за още нещо. Официално споразумение с Белия дом.
	— Споразумение?
	— Той ще освободи председателя и ще го предаде невредим, ако премахнеш името му от списъка с престъпници за убиване. С подписан документ.
	Разнесе се звук на строшено стъкло, когато на пода падна поднос. Един сервитьор надникна от кухнята и се изчерви. Погледът на Сю Мастърсън се превърна от пронизващ в студен. Също като на Ани, когато Гренс отидеше твърде далеч.
	— И кой по-точно предлагаш да представи предложението?
	— Предполагам, че шефката на Агенцията за борба с наркотиците е обучена да преговаря? Тя може би е добър кандидат за задачата?
	— Не преговаряме с престъпни елементи.
	— Тогава как би описала отношението на Белия дом към Хофман?


	Късно вечерта. Бяха й казали търпеливо да изчака свободно място в натоварената им програма. Тя се прибра вкъщи, дълго се къпа, хапна и бавно се върна пеша в службата. Сю Мастърсън отново влезе в Белия дом и тръгна по отекващите подове и под високите тежки тавани. И беше също като предишния път, но не съвсем. Този път имаше двама пазачи. Тайните служби, черна униформа със златна значка на гърдите и нови инструкции — един пазач пред нея и един зад нея. Уважението се беше превърнало в открито подозрение.
	Вината на оцелелия.
	Така я наричаха — вината, която изпитваш, когато не си успял да спасиш някого от смъртта, а ти си оцелял.
	И това я накара да се съгласи с безумното искане на старши инспектор Гренс и да поиска среща за единственото нещо, от което категорично й бяха наредили да стои настрана.
	За разлика от предишния път сега вратата на кабинета на вицепрезидентката беше затворена. Сю Мастърсън почука, отговориха й да влезе и кимна на жената, която седеше зад дъбовото бюро, чиито червени очила не висяха на гърдите, а стояха като две допълнителни очи на главата й. Началникът на Генералния щаб седеше в другия ъгъл на бялото канапе и беше бутнал на пода пухкавите възглавници. Но той беше също така дружелюбно настроен като предишния път и я поздрави с бързо намигане.
	— Вицепрезидент Томпсън. Началник на Генералния щаб Пери. Благодаря ви, че се срещнахте с мен след такова кратко предизвестие.
	Камината беше тиха, но нещо се раздвижи в голямото огледало с позлатена рамка, докато минаваше. Сю Мастърсън се зачуди какво е и после осъзна, че е собственото й рамо. Тя спря между синьото и зеленото кресло, където предишния път бяха седели директорите на ЦРУ и ФБР и зачака да я поканят да седне.
	— Мастърсън? — Бузите на вицепрезидентката бяха зачервени като врата й — коя част от „преустанови всички контакти с информатора си, ако искаш да запазиш работата си“ ти беше толкова трудно да разбереш?
	— Разбрах. И не съм се свързвала с него, нито съм му позволила той да се свърже с мен.
	— Аз разбрах друго от молбата, която си отправила чрез секретарката ми. Казала си, че това е съществено за нашата операция в Колумбия и че засяга националната сигурност.
	Сю Мастърсън продължи да стои права. Явно нямаше да я поканят да седне.
	— Но получих информация от трета страна.
	— Не е ли едно и също?
	— Много обширно тълкуване.
	— Именно затова не реагирах срещу желанието ти.
	Беше странно да гледа властта от горе, като сателит. Сивите корени на изрусената коса на вицепрезидентката се виждаха, а възпълният мъж, който се беше свил на канапето и прелистваше документи, оплешивяваше.
	— Помолиха ме да споделя с вас едно предложение.
	Никой не отговори, никой не каза нищо.
	На Сю Мастърсън й беше трудно да гледа и двамата в очите едновременно и реши да се съсредоточи върху бездънния поглед на вицепрезидентката, в който нямаше желание да се удави.
	— Дошла съм от името на един човек в Колумбия, който знае точното място, където държат в плен председателя Краус. Този човек иска да предложи следната сделка на Съединените щати. На нас. И ако се съгласите, Краус ще бъде освободен и животът му ще бъде спасен.
	— Нашата политика по въпроса е ясна. Съединените щати не преговарят с престъпници.
	— Както казах и преди, човекът, от чието име преговарям, е нает от нас, плащаме му ние и той работи за нас.
	Тя извади флашката от джоба на панталона си, пристъпи напред и я сложи в средата на бюрото на Томпсън.
	— Искам да видите това — клетката, в която седи Краус в момента. Този човек знае къде е скрита и как да освободи председателя.
	— Знае… къде е Краус?
	— Да.
	— Съжалявам, Сю. Няма да убедиш никого от нас в това.
	— Той знае точното място. Но за да освободи Краус, иска писмено споразумение. Когато ни върне жив председателя, той иска Седмицата купа премахната от списъка с терористи за убиване. Живот за живот.
	— Не.
	Този път отговори началникът на Генералния щаб.
	— Дори ако това, което казваш, е вярно. Обяснихме ти, Сю. Международно доверие.
	— Ако председателят, един от най-влиятелните хора в света, бъде освободен благодарение на американската компетентност и публично, това ще вдъхне доверие.
	— Не.
	Сега беше ред на вицепрезидентката:
	— Преговорите с престъпник са недопустими, както и идеята, че един човек сам може да намери, да надвие противника, да освободи заложник и да го отведе в безопасност.
	— Знаете на какво е способен.
	— Знаем каквото си ни казала ти.
	— Наистина ли не разбирате? Той е най-добрият информатор, с когото съм работила като шеф на Агенцията за борба с наркотиците, а както знаете, имам и други информатори, с които да го сравня. Той се внедри най-дълбоко в групировката, отговорна за отвличането на Краус. И според него знае къде държат председателя. Но тук става въпрос и за неговия живот. Няма да разкрие местонахождението без компенсация. Ако го извадим от списъка с престъпници за убиване, той ще доведе Краус. Какво имате да губите? Освен уважението към вас?


	Вицепрезидентката Елена Томпсън и началникът на Генералния щаб Лориъл Пери вървяха един до друг. Всъщност маршируваха един до друг. Левият крак напред, десният крак напред, едновременно. Правеха го несъзнателно. Беше късно и двамата бяха уморени и нервни и бързаха да минат по коридора и да слязат по стълбите на долния етаж. В така наречената „Ситуационната зала“. Най-митичната стая в цялото Западно крило — не заради вида или размерите й, тъй като не беше повече от петстотин и тринайсет квадратни метра, общо с всички секции, а заради операциите, които се планираха там и се разработваха до най-малките детайли. Там все още се намираше масата за конференции, която беше избрал Дж. Ф. Кенеди. Единствената стая по това време на деня, която след съвсем кратко предизвестие имаше подходящото оборудване и персонал. Бяха помолили Сю Мастърсън да чака в кабинета на вицепрезидентката и не беше ясно дали тя трябва да продължи да стои права, защото никой не й предложи да седне.
	— Обектът все още ли е на позиция?
	Операторът кимна за поздрав и продължи бавната, монотонна работа, за която отговаряха той и двама други негови колеги — да наблюдават големия екран на стената срещу тясната страна на масата за конференции.
	— Да, госпожо. Обектът все още е там. Сега чакаме следващия.
	Плазменият екран показа сателитно изображение на голям град, който въпреки късния час нямаше намерение да заспива. Всички прозорци на хотела светеха. Редица бордеи. Улица в град Кали. Следващата мишена в Окончателната война срещу наркотиците. Сграда, собственост на човек, когото наричаха Ел Местисо, който от двайсет и четири часа беше вътре. Валето купа. Това обаче не беше достатъчно. Сега те чакаха да дойде и неговият постоянен придружител и телохранител Ел Суеко. Седмицата купа. Следващия път, когато зачеркнеха имена в списъка с престъпници за убиване, щеше да бъде след поредната двойна атака.
	— Знаем схемата им. Обикновено се срещат тук. Сигурен съм, че ще е скоро.
	— А този?
	Началникът на Генералния щаб посочи друг голям екран.
	— Може ли да го ползваме за няколко минути?
	— Този е предназначен за камерите на каските на командосите на „Делта Форс“, но ще бъде използван чак когато започне ударът.
	— Добре. Може ли да пуснем това нещо?
	Пери даде флашката на оператора, който я пъхна в единия компютър, включи екрана и му даде дистанционно управление.
	— Работи също като домашно дистанционно на телевизор. Включва се от тук, там е паузата и силата на звука е този бутон.
	Сателитно изображение, също като онова на другия екран. Разликата обаче беше, че това не показваше абсолютно нищо. Сю Мастърсън беше говорила за джунглата, калта и покрива на клетката. Но те виждаха само зелено, кафяво, оттенък на сиво и нещо, което приличаше на малко жълто петно. Неясен, нефокусиран и едва-едва движещ се видеозапис, който можеше да е какво ли не.
	В продължение на двайсет и пет минути.
	Колкото и пъти да местеха курсора назад и напред.
	— Имаш ли свободна минутка?
	Вицепрезидентката сложи ръка на рамото на оператора.
	— Може ли да ни помогнеш да изтълкуваме това видео?
	Операторът се изчерви. Вицепрезидентката току-що беше сложила ръка на рамото му.
	— Да, разбира се, госпожо.
	Той гледа мълчаливо екрана две минути.
	— Това е… джунгла, госпожо вицепрезидент. Запис от сателит.
	— Това го разбрахме. Но това?
	В център на жълтото петно се виждаше по-тъмно петно.
	— Какво мислиш за това?
	Операторът увеличи изображението.
	— Съжалявам, госпожо… не мога да ви помогна много тук, защото образът вече е увеличен, доколкото е възможно. Жълтото петно с малката черна точка, което посочихте. Пикселите се разпадат веднага щом започна да работя с него.
	— Но какво виждаш? Ти тълкуваш сателитни изображения всеки ден. — Ръката й все още беше на рамото му.
	— Може да е, и сега всъщност гадая, госпожо… много малка къща. Колиба. Или голям камък.
	Той се наведе по-близо до големия екран.
	— И може да е… Може и да прозвучи странно, но с малко повече въображение, може да е бамбуков таван. А това може да е бамбук, оформен като решетка. Или пък е оптична измама. От пикселизацията.
	— А тъмното петно в средата на жълтото?
	— С малко, не, с много въображение това може да е… човек. Но както казах, получават се зрителни измами, когато качеството на картината е толкова лошо. Или може да е кондор, кацнал на паднало каучуково дърво? Или маймуна, седнала на пън? Или… Е, разбирате какво искам да кажа.
	— Да, разбираме. Това е отчаяна лъжа. Благодаря.
	Вицепрезидентката Елена Томпсън и началникът на Генералния щаб Лориъл Пери изчакаха мълчаливо, докато операторът насочи вниманието си към втория екран, главната му задача — да наблюдава следващата мишена, бордей, собственост на Валето купа, търпеливо чакайки пристигането на Седмицата купа, сигналът за двойна атака.
	Двамата започнаха тихо да разговарят.
	— Сю Мастърсън е установила контакт с човек, с когото й забранихме да се свързва.
	И двамата го знаеха.
	— И очевидно е готова да каже какво ли не.
	Свършено беше с шефката на Агенцията за борба с наркотиците.
	— Тя току-що загуби работата си.
	Вицепрезидентката беше взела безсъдържателната флашка и се готвеше да се върне в кабинета си, когато Пери я спря.
	— Почакай.
	Тя спря.
	— Сю Мастърсън трябва да бъде махната. И това ми причинява болка, Елена, знаеш го. Харесвах я и все още я харесвам. Тя трябва да си замине, но още не. Трябва да поддържаме нещата спокойни, доколкото е възможно, докато сме насред тази операция — и това е точно обратното един бивш високопоставен държавен служител да прави гневни изявления. Трябва да поддържаме фокуса на медиите, за да имаме подкрепата на обществото за тази операция. Съгласна ли си?
	Гласът му стана още по-тих.
	— Сега ще отидем при нея. Ще отворим вратата и ще се усмихнем. Ще й обясним, че сме съгласни и че сме готови да преговаряме. Че ако Седмицата купа, от когото сега сме заинтересовани поради съвсем различни причини, може да освободи Краус и да го доведе тук, тогава те имат сделката си.
	Пери кимна към екрана, който показваше улица с бордеи от двете страни в западната част на Кали.
	— Това би трябвало да е достатъчно, за да я успокои. Тя няма представа, че се готвим да го ликвидираме. И няма да разбере как се е случило. Само че един ден той е изчезнал от радара й.


	Еверт Гренс остана в кафене „Саксби“, докато собственикът учтиво го помоли да допие кафето си и да си тръгне, защото затварят за нощта, пък и сладкишите и колумбийското им кафе свършвали, добави той и му намигна. Новият им клиент сериозно беше намалил количеството на запасите им. Две улици по-нататък, на Трийсет и седма, следователят намери бар и седна до маса в най-отдалечения ъгъл. Наблюдавайки помещението, той изпи бутилка вода и изяде омлет с черни маслини и сирене „Фета“. Няколко клиенти в различни степени на алкохолно опиянение сложиха празните си чаши на масата му и се опитаха да поведат разговор със самотния посетител, който не беше от редовните, но се отказаха, когато той повдигна рамене и им заговори на шведски.
	Пък и Гренс само чакаше. Отговор. След като беше изиграл последната карта в ръка на купи. След като изигра най-силната си карта. Ако Сю Мастърсън получеше отказ от Белия дом, тогава нямаше повече решения. И Хофман щеше да остане в списъка с престъпници за убиване, който ставаше все по-кратък с всеки изминал ден.
	Половин час след полунощ Гренс най-после я видя през големия прозорец, насочила се към сумрачния, шумен бар. Тя отвори вратата, огледа масите и тръгна към него.
	Еверт Гренс се опита да разгадае изражението й. Безизразно. Професионално. Сю беше изиграла картите си, без да разкрива нищо. Гренс не би искал тя да го разпитва. Животът на един човек беше в опасност и оцеляването му зависеше от онова, което щеше да каже Сю Мастърсън, но тя не издаваше нищо.
	Затова той направи същото. Помаха й и издърпа свободния стол, без да показва никакви чувства, въпреки напрежението в гърдите му, което търсеше отдушник.
	— Бира?
	Сю Мастърсън поклати глава.
	— Не, благодаря.
	— Нещо по-силно?
	— Дойдох само да ти предам отговора и после си отивам вкъщи.
	Гренс изля остатъка от водата в чашата си и изпи половината.
	— Е?
	— Какво?
	— Знаеш какво.
	Все още безучастна. Ако отговорът беше отрицателен, Сю Мастърсън можеше да го покаже, защото беше важно да го сподели. А ако беше положителен, тя протакаше, защото можеше.
	— Да, разбира се… онова.
	Само за да го дразни.
	Той би направил същото, ако беше на нейното място.
	— Хайде, кажи!
	— Гренс?
	— Да?
	— Има споразумение.
	— Писмено?
	— Предложението беше прието. Устно. Така се сключват официалните споразумения на такива места. Животът на Краус за живота на Хофман.
	Еверт Гренс изпита желание да я прегърне и стана с протегнати ръце, но после размисли. Тя вече беше изтълкувала погрешно нетърпението му като ухажване. Той седна отново на стола, вдигна чашата си за наздравица и обясни, че двамата с Хофман обещават да я оставят на мира отсега нататък. Изчака, докато Сю Мастърсън се отправи към изхода и излезе, а след това поиска сметката и се обади по телефона, който използваше само за да се свърже с един-единствен потребител.
	Бяха получили зелена светлина.
	Пийт Хофман имаше положителен отговор.
	Щеше да му бъде позволено да живее.


	Пийт Хофман затвори телефона. Еверт Гренс и Сю Мастърсън си бяха свършили работата. Сега той трябваше да свърши своята.
	Остави колата си в гаража близо до временното жилище в „Комуна“ 6 и започна първата обиколка из района в мрака. Винаги правеше най-малко една обиколка във всяка посока, за да се увери, че всичко е спокойно.
	Трябваше да е по-щастлив и да се радва мълчаливо. Беше получил положителен отговор. Живот за живот. Но споразумението, което означаваше всичко за него преди един-два дена, вече не беше достатъчно. Имаше и още нещо.
	Парцалена кукла беше препречила пътя.
	Първата обиколка приключи. Хофман смени посоката и мина напряко през беден квартал без улично осветление. Проследи радиуса от триста метра на камерите, външния периметър. И на втората обиколка забеляза две превозни средства, които не беше виждал там преди, лека кола и пикап. Провери регистрационните им номера по телефона си и продължи да върви, когато разбра, че собствениците са живели в района дълго време. По пътя към външната врата той спря пред камера 14, която беше поставена малко по-високо и наблюдаваше по-голямата част от входа, и я обърна няколко градуса надясно, за да намали до минимум сляпата точка, която току-що беше открил там, където пътеката към помещението за боклука се пресичаше с пътеката за гаража за велосипеди, който обаче се използваше предимно за складиране на стари мебели и износени автомобилни гуми.
	Три етажа стъпала до апартамент, тъмен като нощ. Те спяха. Хофман обичаше да ги слуша как дишат.
	Бяха живи.
	Нямаха представа какво е да видят момиченце, което не се свлече на земята, защото баща му го държеше, отчаяно, без да разбира.
	Той искаше да седне до масата в кухнята и да се опита да го проумее. Трябваше да се придържа към плана си. Планът, който щеше да даде шанс на него и на семейството му. И който стана още по-ясен в момента, в който Ел Местисо сложи край на живота на едно дете като част от финансови преговори.
	Но нямаше енергия. Винаги беше намирал сили, но къде бяха сега? Тук, сред хората, които обичаше, Пийт можеше да забрави за бдителността, постоянното търсене, и той го почувства веднага щом отвори вратата — отпусна се, някак се смали и се превърна в нищо, когато напрежението, което го тласкаше напред, се разсея и тялото му сякаш омекна. Подхлъзна се и загуби равновесие два пъти по време на краткото разстояние до спалнята, удари силно лакътя и челото си в рамката на вратата, легна си с дрехите, сгуши се до топлото, голо тяло на Зофия и заспа веднага щом я прегърна.
	И сънува.
	Някой, който спореше за пари и свърши с голяма дупка между очите, беше заровен в дълбока яма. Дете, наето да отнеме човешки живот. Адските писъци на мъж, който се опитваше да избегне електрически ток и бодлива тел. Всичките се завърнаха. При него. Преследваха го, гонеха го. Затова той стреля по тях. Отново. И отново. Наръга ги с нож, пак и пак, докато те паднаха, но отново станаха и продължиха да бягат право към него. Той ги биеше, наръгваше и разрязваше и те падаха и отново ставаха. Накрая не можеше да бяга повече, краката му не се движеха, подхлъзна се и падна на земята, докато те се приближаваха.
	— Пийт?
	Събуди се няколко пъти. Беше облян в пот, а чаршафите бяха смачкани в краката му.
	Последния път, когато заспа, беше с парцалена кукла, която го гледаше и му говореше, въпреки че нямаше глава.
	— Пийт? Скъпи?
	Събуди го Зофия, която седеше до него в леглото и дърпаше ръката му. И плачеше. Защото той беше викал. Хофман я прегърна, каза й да си легне отново и че не е било нищо, само кошмар, нищо повече. Легна тихо до нея и сложи ръка на хълбока й, докато се увери, че тя заспа.
	Целуна я, отиде в тъмната кухня — до разсъмване имаше още много време — и запали лампата над печката, защото светлината й беше най-слаба.
	Беше късно през нощта и в съня това го беше достигнало и сграбчило. Когато не можеше да се защитава. Понякога той сънуваше онези първи изстрели в Колумбия, най-вече мъжа и жената, които уби в бордея през първия месец на работата си там. По-късно разбра, че това е било проверка. От време на време Хофман сънуваше и двамата затворници, които застреля в затвора „Аспсос“ в Швеция, за да оцелее.
	Но сънищата му никога не бяха такива като сега. Като съня за парцалената кукла.
	Той седна до масата в кухнята пред вестника и го разгърна на кръстословицата. Зофия го беше донесла от къщата им, която, както и този тесен апартамент, не смяташе за техен дом, но все пак се опитваше да се приспособи. Същата кръстословица, която онази нощ не беше решена, сега беше попълнена до половината с молив.
	Момиченцето се беше вкопчило в ръката на баща си, безжизнено. И той беше отказал да я пусне, защото ако го направеше, изпускаше живота й.
	Либардо Тояс си изкарваше прехраната, като продаваше кокаин, и трябваше да плати.
	Ел Местисо си изкарваше прехраната, като охраняваше кокаина, и стреля.
	Но и така нареченият Ел Суеко също си изкарваше прехраната по този начин и дори получаваше заплата от двама шефове благодарение на кокаина. Затова натовари пратката на онзи кораб и после се погрижи да я заловят. Затова отиде в кухнята на хасиендата и донесе петгодишното момиченце.
	Той създаде условията за изстрела.
	Не стреля.
	Но и не попречи на Ел Местисо.
	Пийт Хофман беше преминал една граница и знаеше, че това ще измъчва сънищата му, докато е жив. Това беше неговото наказание. Всеки път, когато заспеше нощем, той щеше да я кани в съня си и тя щеше да се рее там, опитвайки се да го достигне.
	Написаното на ръка листче беше останало там, където го беше скрил, докато излизаше от хладината на джунглата, прегънато на дъното на кожения калъф на ножа му, до напечатаната на пишеща машина бележка. Хофман прегледа редовете, които вече беше задраскал. (Координати. Ниска околоземна орбита. Времеви прозорец). И онези, които все още трябваше да реши. Бомба-призма. Магнити, шейна. И след това написа нов ред най-отдолу, където все още беше останало малко място.
	Куфар.
	Зофия беше права.
	Трябваше да се махнат от тук.
	Да си отидат у дома.


	Зазоряване. И те все още спяха. Онези, които означаваха всичко за него. Зофия. Хюго. Расмус. Така беше. Без тях нямаше абсолютно нищо. И той съществуваше само чрез тях.
	Те спяха, но Пийт не можеше. Мислите за плана не му даваха покой.
	Вратата на спалнята изскърца и се чуха стъпки. Зофия. Затоплените й от съня ръце се увиха около него. Тя го целуна два пъти по врата.
	— Какво правиш?
	— Ами… мисля.
	— По това време?
	— Трябва да изляза скоро.
	Той хвана ръцете й и целуна всяка по два пъти.
	— Ти ми даде една седмица, Зофия. Вече минаха два дни. И ми трябват още два. Но когато се върна, смъртната ми присъда ще бъде отменена.
	Първата му спирка не беше далеч. Половин час с колата до едно от южните предградия на Кали, малко след Хамунди. Сам в колата, без оръжие и защита. За това мислеше. Истината. А истината беше, че изобщо не беше сигурен дали ще успее да реши проблема, както се бе опитал да убеди Зофия. Дали му вярваше? Не беше сигурен. Вероятно не. Зофия го познаваше по-добре, отколкото той се познаваше, и умееше да разгадава тона на гласа му и движенията му, за които той дори не съзнаваше. Но тя не казваше нищо и не показваше нищо. Разбираше като него, че в момента е безполезно да споделя безпокойството си.
	Хофман спря близо до малка индустриална сграда на небрежно асфалтиран парцел. Печатарска фирма, която наскоро беше фалирала. На такива места се помещаваха мобилните лаборатории. Наем за няколко месеца във временно освободена сграда, докато собственикът търси нов наемател. Хофман беше срещал два пъти този вариант на Карлос, името, което всички химици споделяха, но никога тук — базата му през последния месец и само за още един месец, когато производството отново щеше да бъде преместено в подобна сграда в Меделин. Постоянно търсена, една от няколкото в Колумбия, които превръщаха кокаина в продукт без мирис във формата на куфари.
	Пийт Хофман почука на вратата. Щяха да минат пет минути, докато химикът провереше всички камери и решеше дали да пусне посетителя.
	Те се поздравиха, не сърдечно, защото не се познаваха, само си стиснаха ръце.
	Химикът изглеждаше елегантен, носеше костюм под бялата престилка и говореше внимателно, опитвайки се да имитира мадридски испански. Явно смяташе, че Европа е по-хубаво и изискано място. И когато покани Хофман да влезе, млясна важно с устни, имитация на имитация на богат и изискан човек.
	Индустриална сграда, която всъщност се състоеше от едно-единствено голямо помещение, скрито зад спуснати щори. През цялото помещение преминаваше груба, виеща се тръба, която по-рано е била използвана за пренасяне на вода за печатарските машини, но сега не работеше и беше запечатана. На някои места в Колумбия водата беше стока, която привличаше крадци. Затова редица от пълни с вода кани беше поставена до редици ръждясали газови бутилки и контейнери със синьо химическо вещество. Те маркираха пътека до газовата печка, която беше сложена върху обикновена дъска и две дървени магарета.
	Куфарът стоеше напълно готов в единствената стая, малка кухня, превърната в сушилня. Бръмчащ, пеещ вентилатор, разпръскващ студен въздух.
	— Три килограма. Както беше поръчано.
	— Чист кокаин?
	— Най-чистият, който съм виждал.
	— Колко?
	— Деветдесет и четири, деветдесет и шест.
	Това всъщност беше сто процента. Не можеше да стане по-чисто. Хофман беше ходил в лаборатории из цяла Колумбия и никога не му бяха показвали кокаин повече от деветдесет и шест процента. И ако го сравнеше със силно разредения вариант, който продаваше по шведските улици, разликата в качеството беше цяла вселена.
	Съдържанието на един грам става все по-разредено, колкото по-близо отива до уличното ниво, и в същото време все по-скъпо.
	Три килограма във формата на кафяв кожен куфар, същият като онези, които беше видял в джунглата.
	Пийт Хофман му подаде важния плик.
	— Възнаграждението ти.
	— Знаеш ли как да го превърнеш?
	— Да.
	— Бъди много, много внимателен, иначе ще го изгориш. И тогава става… безполезен. Не може да се възвърне. Съсипваш го.
	Хофман се върна при колата, сложи куфара в багажника и пресметна. Килограми, проценти, евро, грамове, крони. На улиците в Швеция продаваха и купуваха кокаин трийсет процента. От три килограма кокаин деветдесет и шест процента получаваш най-малко девет килограма примесен кокаин. Седемдесет и пет евро за грам означаваше седемдесет и пет хиляди евро на килограм, затова в куфара имаше шест милиона и двеста седемдесет и седем хиляди крони.


	Преди няколко години личното място за паркиране на Ел Местисо беше превърнато в две места — едното, малко по-голямо, за самия собственик на бордея и неговия черен мерцедес джи-ваген и другото за мъжа, когото собственикът познаваше като Петер Харалдсон. Хофман спря там, слезе и се увери, че багажникът на колата му е заключен и че по дрехите му няма следи от лабораторията за кокаин в индустриалната сграда, която беше посетил преди малко. Понякога характерната миризма на перманганат и сярна киселина се просмукваше в плата и се задържаше, а процесът да се отстрани мирисът или да се възстанови кокаинът, да изчезне в гъста паста в кожа или да бъде извлечен обратно от кожа, можеше да разкрие за теб повече, отколкото искаш. Затова на път за тук Хофман се беше отбил в малък мотел и се беше изкъпал и преоблякъл. Ако Ел Местисо разбереше, че дясната му ръка планира пътуване, Пийт се надяваше, че това няма да бъде заради небрежност от негова страна.
	Той си пое дълбоко дъх на входа, докато се готвеше да влезе на сутрешната среща в голямата зала на бордея, където винаги започваха работата си. Днешният ден трябваше да бъде като всички други. Хофман предполагаше, че трябва да се тревожи за Ел Местисо. Той беше първото препятствие, което трябваше да преодолее утре, за да осъществи плана си. Хофман отвори външната врата, но пак спря, обърна се и пак се озърна, опитвайки да се отърси от странното чувство, че го наблюдават.
	Нямаше представа, че се случва точно това.


	Самотният оператор в „Ситуационната зала“ в Белия дом се наведе по-близо до плазмения екран на стената откъм късата страна на масата за конференции.
	Ето.
	Колата беше паркирана. Мъжът, който слезе от нея.
	Това беше той.
	Втората им мишена, която търпеливо чакаха. Двамата терористи винаги бяха заедно, ходеха на едни и същи места и следователно бяха добра перспектива за двойна атака.
	Той набра номера, на който беше инструктиран да се обади:
	— Сър?
	— Да?
	— Мисля, че е време. Придружителят току-що пристигна.
	Сподавена прозявка. Операторът погледна часовника. Монотонната му дванайсетчасова смяна приключваше. И наблюдаваше екрана и сградата в средата почти непрекъснато по време на дежурството. Сателитното изображение, свързано и закодирано на няколко километра от друг оператор в така наречената „Стая Краус“ в Агенцията за геокосмическо разузнаване, картина, която се изпращаше тук, в стая, където имаше много повече власт за по-нататъшни анализи и взимане на решения. Изображение на улица с бордеи от двете страни. Следващата мишена. Той я беше наблюдавал всяка минута е едно изключение — късно снощи, когато неочаквано дойдоха вицепрезидентката и началникът на Генералния щаб и го попитаха как вървят нещата и дали може да им помогне да използват друг екран, който щеше да бъде необходим чак по време на атаката.
	И този момент настъпи.
	Операторът взе дистанционното управление и включи втория екран. Посрещна го колаж от образи, събрани от камери, монтирани на каските на четирима командоси от „Делта Форс“. Всичките бяха заели позиции в бордея на отсрещната страна на улицата.


	Утро в главната зала на бордея.
	Спокойствие, което цари само в часовете между последните за нощта и първите за сутринта клиенти. Поне повърхностно.
	Но у двамата мъже вътре, които щяха да се срещнат на кафе на масата на собственика, бушуваше пулсиращо, агресивно безпокойство.
	Това беше най-очевидно при Ел Местисо. Не защото днес беше денят, когато на всички охранители, на които плащаше, им бяха позволени ежемесечните им безплатни посещения в бордея, а те понякога ставаха твърде любопитни и се разгорещяваха. Те изобщо не го безпокояха. Той се тревожеше, защото от няколко дни беше забелязал промяна в най-доверения си човек, без да може да определи точно каква. Онова, което други биха нарекли параноя, за него беше здравословна подозрителност, и Ел Местисо чувстваше, знаеше, че оповестяването на проклетия списък с престъпници за убиване е въздействало върху Петер, и въпреки че все още не можеше да разбере съвсем ясно, той се готви да отиде някъде. Затова Ел Местисо направи онова, което винаги правеше, когато го обземеше параноя — обикаляше с влажен парцал в ръката, бършеше бара и масите и подреждаше столовете. Дори изчисти с прахосмукачка пода, защото ако не непременно бордеят, той се нуждаеше от това.
	Външната врата се отвори и Пийт Хофман слезе по стъпалата, прекоси голямата зала, седна до масата на собственика на стола, който почти беше станал негов, и поздрави, без да получи отговор. Той познаваше това настроение. Неизвестно защо Джони се безпокоеше също като него. И тъй като Джони не искаше да говори това и го споделяше едва когато станеше твърде късно, Пийт нямаше друг избор, освен да чака. Беше научил, че е безсмислено да му натяква и да го притиска. Така правеше шефът му. Чистенето и подреждането бяха начинът му да се опита да се отпусне и да разнищи онова, което го тревожи. И в момента така беше най-добре, защото Хофман имаше време да прикрие собственото си безпокойство, което беше свързано с един куфар и един следовател, който водеше преговори за живота му, и да се погрижи всичко това да остане незабелязано от човека, когото беше започнал да мрази.
	И после Джони дойде. Размахвайки ръце, той надвеси четвъртитото си тяло над масата на собственика и седна. Сложи кафето си срещу Хофман, отпи и изсъска раздразнено. Краката на стола му изскърцаха, когато го блъсна назад.
	— Студено е като лед. Ще си взема още. Може да видиш нещо през това време.
	Ел Местисо извади розов плик от широкия преден джоб на сакото си.
	— Помниш ли онзи ден? Преди да отидем в Меделин и при Родригес?
	— Да…
	— Току-що получих това и се готвех да ти го покажа, когато ни прекъснаха доставчиците на алкохол.
	Той извади няколко снимки, нареди ги в полукръг на масата и тръгна към лакирания бар и кафемашината зад него. Върна се с чаша горещо кафе, изпи го на един дъх и се втренчи в Пийт Хофман с наклонена глава и присвити очи.
	— После забравих за това. Но след всичко, което се случи оттогава, реших, че може да искаш да видиш как са се развили нещата в шибания Амстердам.
	Ел Местисо се опитваше да разсее напрежението, което чувстваха и двамата. Да ги сближи. Като говори за общия успех, изобразен на тези пет снимки. Увеличени, цветни и с добро качество.
	Хофман се нуждаеше от малко време, за да разбере какво показват.
	Видя, че има под, върху който лежат хора, всичките по гръб. Различен човек на всяка снимка.
	След това нещата се влошиха.
	Те нямаха глави. И кожените им якета също лежаха на пода, но малко встрани.
	Като парцалени кукли.
	Това беше първата мисъл на Пийт Хофман. Той си спомняше малката си сестра и как тя си играеше с изрязани от хартия фигурки от седмичните списания, за които се абонираше майка им. Тела и дрехи, които можеха да се сглобят и да образуват цели хора.
	И ти можеш.
	Когато се вгледа внимателно в снимките, Хофман видя, че хората имат глави и ръце. Сложени от другата страна на разгърнати кожени якета — АНГЕЛИТЕ НА АДА ОТ ХОЛАНДИЯ на гърба и АМСТЕРДАМ на лявата гръд. Там лежаха останалите части на телата, грижливо подредени. Увеличението разкриваше прави, професионални разрези. Всяка отсечена глава имаше входна рана през слепоочието и изходна рана през тила.
	— Значи не си бил ти. Или някой от тук.
	Смях. Онзи тих кикот.
	Ел Местисо разгледа снимките, една по една, като ги държеше близо до очите си.
	Клуб на мотоциклетисти в европейска столица. Добри клиенти, дълга делова връзка.
	Допреди няколко месеца. Докато триста килограма бяха изпратени по обичайния начин — разделени в три контейнера на три кораба с крайна дестинация три различни пристанища. Ротердам, Амстердам и Остенде в Белгия.
	До посланието.
	Докато холандската свръзка се обади на Ел Местисо:
	— Товарът е изчезна! Всички контейнери липсват.
	— Какви ги говориш, по дяволите?
	— И няма ли товар, няма пари.
	Тогава Ел Местисо не се беше засмял. Гневът му се беше превърнал в ярост и после в омраза и той започна собствено щателно разследване, за да разбере кой трябва да умре.
	И скоро получи отговор всичко беше натоварено на борда.
	Триста килограма кокаин бяха опаковани в дървени кутии — като всяка пратка.
	Документите и печатът удостоверяваха, че кутиите съдържат арабско кафе на зърна, уредено в сътрудничество с Националната федерация на производителите на кафе в Колумбия — като всяка пратка.
	— Плащаш. Или умираш.
	Друг разговор с човека за свръзка, който се обърна срещу него:
	— Искаш да платим триста килограма, които никога не са съществували?
	— Проблемът е ваш.
	— Тогава ни прецаквате.
	— Моята отговорност свършва, след като натоваря продукта и той напусне територията на Колумбия. Знаеш го добре като мен. Имате две седмици!
	Ел Местисо беше продължил и задълбочил разследването. Сега вече предполагаше, че някой от неговите хора се е разприказвал.
	Товарът не е пристигнал! И той търсеше. Някое копеле се е разбъбрило! И заплашваше. Кой ни е предал, мамка му? И заплашваше, че ще убива. Кой знаеше за това, по дяволите? На кого не му се живее повече?
	Тримата морски капитани. Седем членове на ПРК. И дясната му ръка, Ел Суеко.
	Те знаеха.
	Параноята му се засили. За пръв път от повече от две години Ел Местисо разпита дори Пийт Хофман, който както обикновено отговаряше уверено и спокойно, когато в същото време изобщо не се чувстваше така. Той криеше друга тайна, много по-тежка от липсващ товар от триста килограма кокаин.
	— Петер… Ел Суеко… вече не знам кой си, мамка му!
	— Много добре знаеш кой съм.
	— Тогава кой си, по дяволите?
	— Аз съм човекът, който ти пази гърба, човекът, на когото ти избра да се довериш, човекът, в чиито ръце повери живота си.
	Хофман вече беше научил, че лъжата не може да издържи срещу съмнението. И че той трябва да бъде такъв, какъвто не е, и изцяло.
	И че може да повярват на лъжата ти, ако в нея има достатъчно истина.
	— Да, Петер. Ти стоиш там. Но приятел ли си или враг?
	Само престъпник.
	— Ако мислиш, че съм аз…
	— Ти ли си бил, кучи сине, ти ли си ме изиграл? Така ли е? Така!
	Само престъпник може да играе престъпник.
	— Ако мислиш така, тогава… ме застреляй!
	Той се вгледа в очите на Ел Местисо и видя мисли, заплахи и омраза. Външно силен, вътрешно изпълнен със съмнения. Ако той наистина прозира в мислите ми и ако се разрови отвъд скапания товар, тогава всичко свършва. Животът на информатор. Да бъде разобличен, означаваше да умре.
	И после всичко се промени.
	Въпросите получиха друг отговор.
	Германски полицай от Интерпол, на едно от първите места в списъка за подкупи на ПРК, откри, че полицията във Франкфурт е заловила голямо количество кокаин в криминална лаборатория, който съответстваше на мострите, изпратени от Ел Местисо, синтетичната ДНК, която химиците слагаха във всяка партида — уникален ДНК профил, — затова товарът беше напуснал кораба и беше там, от другата страна на Атлантическия океан.
	Пратката беше пристигнала.
	Ето защо Ел Местисо се свърза с водача на бандата мотоциклетисти. Който пристъпи към действие.
	Екзекуцията на петима членове измамници — снимките, разпръснати на масата на собственика, които показваха трупове без глави и ръце — беше ясно послание колко много бандата цени деловите им взаимоотношения. Германският полицай от Интерпол получи премията си — университетското образование на сина му беше финансирано. Не защото това беше равностойно на информацията, а защото беше жизненоважно да знаеш на кого можеш да вярваш в този бизнес и на кого не.
	— Какво ще кажеш, Петер?
	— За кое?
	Ел Местисо се усмихна. Безпокойството му, изглежда, беше преминало. Заменено със самообладание, което го караше да се чувства добре.
	— Искам отново да разгледаш внимателно снимките, Петер, докато аз приключа с почистването тук. И после искам да ми кажеш какво мислиш.
	Ел Местисо пак се залови да лъска барплота.
	След това започна да премества чашите от умивалника на поставката, окачена на тавана. И тъй като беше далеч, Пийт извика:
	— Какво мисля? За кое?
	— За това какво се случва с хората, които ме предават.


	Началникът на Генералния щаб Пери прибра мобилния си телефон във вътрешния джоб на сакото си и се приготви да забърза по дългите коридори на властта.
	Сър? Мисля, че е време. Придружителят току-що пристигна.
	Време беше. Да елиминират още двама от списъка.
	Първо обаче, кратка спирка до бюрото му, докато огледа кабинета, който много обичаше.
	Денят, в който стъпи в Белия дом, за да започне работа като началник на Генералния щаб, очите и ушите на президента, беше и първото му влизане тук. Той не познаваше хората, които работеха тук, независимо от резултатите от изборите. Също както когато се премести във Вашингтон — първия път, когато прекоси щатска граница, беше с миниван, който караше от Денвър из Америка, която все още не беше имал време да открие.
	Стая с висок таван, дъсчен под и функционални мебели. Яснота. И той се беше научил да я цени. За да може да оцени и противоположното на яснотата.
	Пери потърси на лавиците на стените. Да има света на свое разположение, да бъде приет от него, да разбира как му влияе. Лавици, но нямаше книги. Имаше обаче купища папки с различна дебелина, в ярки цветове и купчини листове, всичките подредени по големина отдясно наляво, преценки, снопове национални и чуждестранни вестници, търговски списания и дълга редица кутии с дигитални копия, компактдискове, дивидита и флашки. Преди да се прибере вкъщи, Пери старателно правеше копия на работата всеки ден, защото непрекъснато се тревожеше, че електрониката ще се повреди и мислите ще изчезнат.
	Винаги знаеше повече от всеки друг.
	Винаги се грижеше другите да знаят, че той е съветникът с отговорите, които те нямат.
	В центъра на средната лавица Пери държеше онова, което се случваше в момента, за да го види, когато седне зад бюрото си. Сега там имаше тринайсет папки. Всяка с червено сърце. А под всяко сърце — символ и цифра. Той извади две от тях. Валето купа и Седмицата купа, на бели, ламинирани листове.
	Четвъртата мишена. Петата мишена.
	Пери взе папките и излезе в коридора. Имаше чувството, че носи нещо много по-тежко от няколко документа. Изпитваше раздвоение. Знаеше, че едната от набелязаните жертви не трябва да умре.
	Политическо решение. Нищо повече.
	Началникът на Генералния щаб мина покрай други стаи на властта, стигна до асансьора и прокара през четящото устройство пластмасовата карта за самоличност, която му осигуряваше пълен достъп до Белия дом. Не бяха изминали и два мандата, но мъжът, който гледаше в обектива, изглеждаше много по-млад от него.
	Сутеренът. Беше пристигнал. Последният тесен коридор, който водеше до „Ситуационната зала“, и те бяха там — вицепрезидентката и директорът на ЦРУ от едната страна на масата на Дж. Ф. Кенеди, и директорът на ФБР и едно ново лице, което не беше виждал, от другата.
	Пери протегна ръка на новодошлия. Мъж на четирийсет и няколко години, с униформа. Но не изглеждаше като другите военни. Беше нисък и косата му беше по-дълга. В очите и гласа му се долавяше властност и авторитетност и ръката му нарочно не стискаше твърде силно.
	— Добре дошли. Аз съм Лориъл Пери, началникът на Генералния щаб.
	— Благодаря. Знам кой сте. Майкъл Кук, командир на „Делта Форс“.
	— Фронтовата линия на борбата срещу тероризма.
	— Това е нашата мисия.
	— Кога пристигнахте?
	— Първия път… ами, преди двайсет часа, когато разположихме на позиция взвода. Оттогава редувам екраните тук долу и няколко срещи в района.
	Началникът на Генералния щаб вече харесваше този човек с униформа, който беше долетял тук от Северна Каролина и който дори не се преструваше, че тази стая и онова, което след малко щеше да бъде разпоредено от нея, е нормално.
	— И, Кук… успяхте ли да поспите?
	— Скоро.
	Командирът на „Делта Форс“ се усмихна и се обърна към двата огромни екрана на стената. Единият показваше движещо се изображение отгоре, общ изглед на дълга редица подобни на хотели сгради. На едната имаше проблясваща червена стрелка, сочеща към плувен басейн на покрив, където в момента нямаше никого. Същото изображение — от град на име Кали в Колумбия, — което беше видял вчера, докато беше в тази стая с вицепрезидентката Томпсън, за да разгледат други сателитни кадри от друга мисия. Или същите, в зависимост как ги възприемаш. Вторият екран, онзи, който бяха използвали, сега беше разделен на четири еднакви полета — камери, монтирани на каски, които постоянно се движеха насам-натам. Виждаше се обаче, че и четиримата са в хотел — от време на време се забелязваше легло, голямо огледало или открехната врата на сумрачна баня — и че камерите, и следователно погледите им са насочени към хотела на отсрещната страна на улицата.
	Началникът на Генералния щаб Лориъл Пери погледна червените цифри на часовника, който поради липса на по-подходящо място, беше сбутан между двата екрана.
	08:51:10.
	Оставаха осем минути и петдесет секунди.


	Двайсет и двама души, натъпкани в кабинета на шефката. Нейният кабинет не беше направен за толкова много хора. Прозорецът и вратата бяха затворени и вътре беше страшно задушно. Това обаче беше единственото място, на което тя имаше доверие. От тук не беше изтичало нищо, никаква информация.
	Сю Мастърсън стоеше пред стената към вътрешния двор, на която имаше голяма цветна карта на Съединените щати, разделена на двайсет и една зони същият брой като гостите й. Двайсетте и един директори на подразделенията на Агенцията за борба с наркотиците в страната. Във всяка зона имаше по няколко маркирани обекта. Ако въпреки горещината някой ги преброеше, обектите бяха общо сто и девет и всеки представляваше център на един от най-активните наркопласьори. Белите точки обозначаваха фабрики за превръщане на кокаин в крек, черните — складове за продажба на едро, зелените — ключовият персонал и жълтите — превозвачите. Именно в тези кратки дни, на тези събирания, Сю Мастърсън чувстваше, че работата й, която понякога беше като бутане на огромен камък нагоре по хълм, само за да види как камъкът се търкулва надолу отново и отново, има смисъл. Подготовка да нападнат едновременно деветнайсет центъра в страната, да разбият втората част на веригата, онези, които поемаха нещата от южноамериканските производители, и да смажат разпространението на един от мексиканските картели.
	В дни като този трудът й си заслужаваше.
	Тя никога не говореше с колегите си за това. Двамата с Ерик го обсъждаха от време на време, разговаряха за забраненото, че именно заради това живеят хората като тях и че престъпността, която се мъчат да спрат, защото убива, е предпоставка за собствения им живот.
	Двайсет и едно лица пред нея и всичките започваха да избледняват в тази стая без въздух. Сю виждаше, че хората искат да станат, да намерят чист въздух, да се поразтъпчат и може би да изпушат една цигара. Не можеше да им го позволи. Още не. Тя знаеше какво шушукат за нея в коридорите, но се беше издигнала толкова високо, защото се беше научила да не й пука — само предявяваше към другите същите изисквания, които предявяваше към себе си.
	И искаше отново да преговорят всичко.
	Сю Мастърсън искаше да разбие всичките сто и девет обекта с една-единствена мисия, която да осъществят заедно, от първите наблюдения на разузнавача до окончателните последици и арестите. Тя беше избрала за пример подразделението в Сан Франциско и склад във Фресно и се готвеше да се впусне да обяснява схемата на удара на единия от екипите, когато някакъв телефон започна да звъни. Въпреки че всички мобилни телефони трябваше да бъдат изключени по нейна заповед. И продължи да звъни — три, четири, пет пъти. Докато Сю осъзна, че звънът се чува от нейния джоб.
	Личният й телефон.
	— Да?
	— Сама ли сте, госпожо?
	Отне й малко време, докато познае гласа, защото не се сети кой се обажда, но от няколкото пъти, когато бяха говорили по телефона, долови същото напрежение и страх.
	— В момента съм заета. Ще ви се обадя след половин час.
	— Ами, тогава ще бъде… късно, госпожо.
	Сю вдигна глава и погледна двайсетте чифта очи, приковани в нея.
	— Един момент. — Тя спусна телефона и каза на присъстващите: — Знам, че всички искате почивка. Може да я направите сега.
	Разнесе се скърцане на столове, когато всички станаха бързо, преди шефката им да е размислила. Сю ги изчака да излязат и затвори вратата.
	И после отново вдигна телефона до ухото си.
	— Да?
	— Госпожо… Аз съм Еди. Пред два дни ме помолихте да ви помогна, за председателя Краус, да дам информация на чужденец. И ми казахте да ви уведомя, ако видя или ми се стори, че виждам един човек.
	— Помня.
	— Мисля, че го видях.
	Младият мъж, когото беше виждала само в така наречената „Стая Краус“.
	Оператор от Агенцията за геокосмическо разузнаване, който живееше заради работата си сред мониторите, които получаваха картина от камери в небето над Колумбия — страната, където се произвеждаше кокаинът, срещу който в момента подготвяха удар тук, в Съединените щати.
	— И?
	Тя изчака да чуе гласа му, който беше още по-слаб.
	— От няколко часа сателитът ни е насочен към една сграда в Кали. Мисля, че е хотел. Или може би… бордей. На улица с други бордеи от двете страни. Предаваме изображенията пряко към Белия дом по тяхна заповед. По-точно към „Ситуационната зала“ и към друг оператор, който седи там от името на вицепрезидентката. И преди трийсетина минути, защото толкова време ми отне, докато открия личния ви номер, разбрах, че човекът, който предполагам, че е специален, тъй като ме помолихте да го намеря, влезе в сградата.
	Напрегнато дишане от другия край на линията. Сю Мастърсън си спомни как изглеждаше и звучеше младият оператор, след като предаде секретна информация за интервалите на сателитите на шведски следовател. Въпреки че също като нея той действаше въз основа на моралните си възгледи за правилно и неправилно — в случая да осигури свободата на председателя Краус, а в нейния случай да запази живота на човек, за когото отговаряше, но пак се смущаваше и се чувстваше неудобно с всяко ново изречение.
	— И току-що получих заповед да предам още изображения на същия оператор в Белия дом. Четири. От каски на командоси от „Делта Форс“, които подготвят атака. Работата ми е да ги получавам и разкодирам. Това означава, че виждам и некодираната картина. И видях хора през един прозорец на отсрещната страна на улицата в… същата сграда.
	Сю Мастърсън остави телефона на бюрото си, както правеше, когато трябваше да мисли.
	И се нуждаеше от разстояние, за да бъде сама.
	— Там ли сте още?
	— Тук съм.
	— Само още нещо. Когато гледам четирите източника на кадри, виждам и часовник. В десния ъгъл. Предстартово броене. В момента показва… четири минути и двайсет секунди.
	Сю се втренчи в телефона, който настояваше за отговор. Дали да предупреди информатора, за когото отговаряше, и да рискува живота на американски войници?
	— Ало? Госпожо?
	Кали. Бордей. Вале купа.
	— Благодаря, Еди…
	Седмицата купа.
	— Постъпи абсолютно правилно, като ми се обади.


	Пак странното безпокойство от сутринта. Пийт Хофман седеше там сам до масата на собственика в безлюдния бордей. Трета чаша кафе, чаша вода и пет снимки, които трябваше да бъдат обобщени, иначе само тишина. Ел Местисо продължаваше да чисти и да лъска. В момента се беше навел зад бара и отвинтваше канелката на празна бъчвичка бира и я завинтваше на друга, пълна. И после я провери, за да се увери, че работи, като напълни една чаша и отпи.
	— Пфу… Мамка му!
	Той изля съдържанието в умивалника.
	— Тази бира не става дори за миене на кенефи! Пикня на тапир. Такъв вкус има. При това пикня на дърт тапир! Ще трябва да поговоря с хората, които ни донесоха тази помия. По-късно. — И после Ел Местисо се приближи до масата на собственика, за да получи отговора, който искаше, преди да излязат и да тръгнат да събират дългове. — Е, обмисли ли нещата, Петер? Какво ще кажеш за тези прекрасни снимки? За онова, което се случва с хората, които ме предават?
	— Какво да кажа? Белите трупове изглеждат добър край на историята.
	Пет снимки. Ярко оцветените части. Това му отне най-много време да разбере.
	Голи, разчленени холандски тела, блестящи чисто бяло.
	Кожа, покрита с дебел пласт кокаин.
	Посланието — парите не са важни, но доверието е жизненонеобходимо.
	— За малко не загубих доверието си в теб, Петер. А през цялото време са били тези красиви дяволи.
	Ел Местисо посочи петте снимки с показалеца си, който миришеше на бира.
	— Но ако ме измамиш, ако ме разочароваш. Ако някога го направиш.
	Никога не беше съвсем ясно какво иска да каже Ел Местисо, когато имаше такъв вид — наведена глава, изопнат врат, блеснали очи и лека усмивка.
	— Ако някога престанеш да гледаш обективно на нещата и загубиш лоялност. Виждаш какво ще стане, нали?
	Дали е сериозен. Дали това е игра. Вероятно и той самият не знаеше.
	Ел Местисо събра петте снимки и ги сложи в плика.
	И в същия момент, и двамата го чуха. Телефонът. В джоба на елека на Пийт.
	Джони се втренчи в него. Не обичаше да го прекъсват. Нито дори някой, който нямаше представа, че го прекъсва.
	Хофман го остави да звъни. Но телефонът не спря. Той го извади и погледна екранчето.
	Тя?
	Пийт уви пръсти около телефона, опитвайки се да го заглуши, но той продължи да звъни върху дланта му, и предпазливо погледна Джони — единственият, който в никакъв случай не трябваше да разбира кой се обажда.
	Жената, която… прекъсна контактите?
	Звъненето и бръмченето засилиха раздразнението и пронизаха пространството между тях като падаща студена, гладка ледена висулка. Хофман се беше опитал да се свърже с нея много пъти през последните няколко дни. Трябваше да говори с нея, нуждаеше се от помощта й и се мъчеше да измисли как да се справи, след като е включен в списък с престъпници за убиване, в който не би трябвало да бъде, но не можеше да го направи тук и сега, в присъствието на Ел Местисо.
	И след това най-после настъпи тишина. Хофман изпусна затаения си дъх и понечи да върне телефона в джоба на елека си, когато той отново започна да звъни.
	Пак тя.
	Дванайсет позвънявания. Накрая се наложи да отговори.
	— Да?
	Виждаш ли кой се обажда?
	Сю Мастърсън. Наистина беше тя. Гласът й беше рязък и напрегнат.
	— Да.
	— Белият дом ще посети бордея точно след една минута и четирийсет секунди. Четирима клиенти.


	_„Ситуационната зала“._
	Началникът на Генералния щаб Лориъл Пери се огледа наоколо. Пет заети и осем свободни стола около дълга маса за конференции. Място за тринайсет души. Колкото картите купи, които елиминираха една по една.
	Той продължи да поглежда вицепрезидентката. Или може би тя търсеше погледа му, сякаш искаше да сподели любопитния разговор, който бяха водили, за изображение на клетка в джунгла, за което знаеха само двамата. Отчаяната лъжа на Сю Мастърсън, за да спаси човека на екрана, който всеки момент щеше да умре. Лъжа, която и двамата прозряха.
	Пълна тишина.
	С изключение на монотонния, глух, електронен глас, който принадлежеше на цифрите в долната част на картината, глас, който отброяваше за хората в тази стая и за онези, които се намираха в малък хотел в Кали.
	— Шейсет секунди.
	Намръщени, съсредоточени лица гледаха двата големи екрана на стените на Белия дом. Директорът на ЦРУ и командирът на „Делта Форс“ изглеждаха малко по-заинтересувани от екрана, разделен на четири еднакви квадрата — камерите, монтирани на каските на четирима елитни командоси, които нетърпеливо чакаха, готови да нахлуят.
	— Четирийсет и пет секунди.
	Вицепрезидентката и директорът на ФБР насочиха вниманието си върху втория екран, който сега показваше събуждаща се улица в Кали и хотели, или сгради, които изглеждаха като хотели, наредени от двете страни. Едната беше маркирана е проблясваща червена стрелка и принадлежеше на човек на име Джони Санчес, наричан още Ел Местисо, а сега — Валето купа.
	— Трийсет секунди.
	Те постепенно бяха започнали да затварят кръга около него през последните няколко дни. Преследване, което завърши с наблюдение на три адреса — две хасиенди, една в източната и една в западната част на Кали, и бордей в центъра на града. Бордей, който след по-нататъшно разузнаване, стана главната им мишена, тъй като беше почти безлюден между седем и десет часа всяка сутрин, а целта им беше там.
	— Петнайсет секунди.
	Те чакаха.
	Чакаха мъжа, който често беше виждан в компанията на Валето купа, и после щяха да задраскат две имена в списъка.
	Допреди малко повече от половин час.
	Когато мъж, отговарящ на неясното описание, което имаха на Седмицата купа, паркира кола пред бордея, огледа се бдително наоколо и тръгна към входа.
	— Пет, четири, три, две, една… сега.
	Властните хора, седнали около масата, се съсредоточиха изцяло само върху единия монитор четиримата командоси, всеки с камера на каската, които се придвижиха от едната до другата страна на улицата и заеха позиции пред два от прозорците на приземния етаж в далечния край на бордея.
	Двама командоси, две камери на всеки прозорец.
	И после всичко се случи едновременно, като двойка гимнастици, свързани в движение.
	Двете картини горе на екрана, каски с камери на двама командоси, които едновременно строшиха прозорците. Двете картини в долната част на екрана, камери на каски на двама командоси, които едновременно извадиха шокови гранати от коланите си, махнаха капачките и ги хвърлиха в стаята.
	Ярка бяла светлина временно изключи образа, който изчезна и после се пренастрои.
	Силен, оглушителен гръм временно изключи звука, който спря и после се пренастрои.
	И след това. Още четирийсет и седем секунди. Докато всичко щеше да свърши.
	Пет чифта очи следяха два еднакви филма, които се разиграваха един до друг. Едни и същи движения по едно и също време, въпреки че елитните командоси нахлуха в голямата стая през различни прозорци. Ръце в камуфлажни униформи използваха прикладите на автоматичните си оръжия, за да разчистят стъклата. Разнесе се звук на строшени стъкла, които паднаха на пода вътре, и приглушено дрънчене върху голите стени. Командосите приготвиха оръжията си за стрелба. Отново двамата синхронни гимнастици — на два метра един от друг и няколко сантиметра на екрана. Хвърлиха шокова граната и скочиха вътре. Два образа, които скочиха едновременно и леко се приземиха в голям салон, където никой вътре не би могъл да ги види след ослепителната светлина, нито да ги чуе след оглушителния гръм.
	Двамата командоси се изправиха едновременно.
	Пристъпиха крачка напред.
	И бяха посрещнати от зелен лазер и приглушен изстрел. И двамата паднаха по лице. Тялото на всеки описа дъга. Докато останаха неподвижни на пода, едната глава обърната наляво, а другата надясно.
	Единайсет секунди.
	Бяха застреляни. Два застинали кадъра. Защото камерите на каските им лежаха на нивото на пода, неподвижни.
	Хората с костюми в подземната стая във Вашингтон се спогледаха бързо.
	Страх.
	Това изразяваха погледите им, сякаш те самите лежаха мъртви там.
	Останаха две движещи се изображения. В долната част на екрана. Двамата командоси, които чакаха зад водачите си, сега скочиха вътре и се приземиха в същия салон.
	И го направиха също едновременно.
	Двамата погледнаха труповете, които лежаха пред тях, и камерите последваха погледите им. Въпреки че петте чифта очи се намираха в стая на хиляди километри от там, наредени около масата за конференции на Дж. Ф. Кенеди, детайлите бяха ясни. В челото на единия командос имаше дупка от куршум, кръгла и е гладки краища. Червената кръв бавно изтичаше заедно с живота му. Вероятно беше стрелял човек, застанал прав. Другият беше улучен в носа и изходната дупка се виждаше от каската му. Стрелецът сигурно беше лежал на пода и се бе прицелил диагонално. Не се забелязваше кръв, вероятно се събираше на локва в каската. Двамата останали командоси вдигнаха глави едновременно, прекрачиха безжизнените тела и влязоха в салона от различни посоки.
	От този момент нататък обаче те не се движеха в синхрон.
	Единият беше малко по-прегърбен и двете камери предадоха образи на нещо като дъсчен под, няколко маси със столове и издигната зона, която приличаше на малка сцена.
	И после изображенията се промениха.
	Първо вляво. Командосът, който се беше промъкнал най-навътре в сумрака, се приближи до бара, приведе се, прескочи го, тупна от другата страна и изведнъж сякаш всичко около него започна да се движи… нагоре. Маси, столове, стени. Или може би той се движеше. Или падаше стремглаво надолу.
	Началникът на Генералния щаб Пери погледна неспокойно другите, които също като него се опитваха да разберат какво гледат.
	Камерата на каската сякаш беше пропаднала надолу в дупка.
	Докато накрая спря, удари се силно с приглушен звук и всичко свърши.
	Капак в пода.
	И камерата продължи да предава едно-единствено изображение — грапава стена.
	Двайсет и шест секунди.
	И след това кадрите в долния десен ъгъл, единствените, които се движеха, се промениха и показаха тясна пътека. Минаха покрай сцена с лъскав пилон за стриптийзьорки в средата и се приближиха до сепарета, маси и столове, придружени от фенерчето, монтирано в предната част на оръжието на командоса. Докато през картината премина нещо, сякаш се спусна отгоре и връхлетя върху камерата. И след това се чу, че някой се бори да си поеме дъх и се дави. Нещо беше притиснато в ларинкса и гърлото му. После обективът на камерата се вдигна и последният командос от „Делта Форс“ беше бавно удушен.
	Всички реагираха различно.
	Директорите на ЦРУ и ФБР гледаха право напред, в екрана. Недостижими.
	Вицепрезидентката беше приковала поглед в масата, объркана, търсеше нещо, за което да се хване, да започне отначало, или в което да се вкопчи.
	Генерал-майорът от „Делта Форс“ стоеше мълчаливо до големия екран. Той беше изтичал там веднага щом паднаха първите двама командоси. Имаше такъв вид, сякаш искаше да скочи в картината и да се пренесе в Южна Америка, в Колумбия — в Кали и бордея, където трябваше да бъдат убити Валето купа и Седмицата купа. Да нахлуе вътре и да помогне, сам да довърши атаката.
	Пери погледна часовника между двата екрана. Четирийсет и седем секунди. Пишеше го на четири различни изображения от четири камери.
	Всичко беше абсолютно неподвижно. На пода, стените и тавана.
	Образи, изпращани от камери, прикрепени към глави, които вече не се движеха.
	Едната обаче помръдна.
	Единият командос лежеше по корем с глава, изкривена настрана под остър ъгъл.
	В края на кадъра се появиха ботуши, каквито носят бунтовниците. Станаха по-големи, приближиха се. После се чу плътен глас на мъж, който повдигна безжизнената глава с камерата, мърморене на думи, които беше невъзможно да бъдат разбрани, и после… пълен мрак. Камерата беше изключена. Началникът на Генералния щаб, директорът на ФБР, директорът на ЦРУ, вицепрезидентката, генерал-майорът — всичките го видяха. И разбраха, когато ботушите се появиха на следващия кадър, решителни крачки към каска с камера, която снимаше тавана, защото собственикът й лежеше по гръб. Същият глас, същото мърморене и лице, закрито със защитна маска и шлемофон, погледна в обектива — към тях — и след това камерата престана да работи.


	Пийт Хофман държеше безжизнена глава в ръцете си и прошепна: „Не, не този“, както беше направил, докато оглеждаше последната, и изключи камерата. Двайсет и пет, двайсет и осем, може би трийсет. Трудно беше да се определи възрастта на убития мъж. Оставаха двама. Единият в дупката под капака на пода, а другият под прозореца, когото Ел Местисо удуши с въже. Хофман се приближи до трупа, изключи третата камера, смъкна маската му и го огледа като предишния. И промълви: „Може би… да, да… той ще свърши работа.“
	— Какво бръщолевиш, по дяволите?
	Ел Местисо чакаше в мрака. Сега отиде до първия труп и започна да го влачи към вдигнатия капак на пода, за да го бутне в тъмната дупка пред бара.
	— Петер?
	— Ммм?
	— Мърмориш нещо.
	— Не е важно.
	— Тогава млъкни. Знаеш, че са мъртви, нали?
	Чу се глухо тупване, когато следващият труп падна на земята далеч долу. Сега двама мъже лежаха на дъсчения под осем метра по-долу. Ел Местисо забърза към следващия, онзи, когото Хофман току-що беше одобрил.
	— Почакай.
	Работодателят му не искаше да чака. Той дърпаше трупа, който беше по-тежък от предишния. Кръвта и телесните течности, изглежда, увеличаваха триенето върху пода.
	— Хей, казах ти да почакаш.
	Пийт Хофман хукна и хвана Ел Местисо за рамото.
	— Искам да задържа този труп.
	Работодателят му показа, че не му харесва да го хващат за рамото. И не спря, продължи да влачи мъртвеца към дълбоката дупка, съсредоточено и енергично.
	— Хвърлям ги долу за един-два дни. Скоро ще дойдат персоналът и клиентите. Ел Каво не може да почисти, докато не затворим.
	Пийт Хофман го последва, все още сложил ръка на широкия му гръб и част от гъстата му черна коса, и натисна по-силно. Никога преди това не беше докосвал Ел Местисо.
	— Не. Искам го такъв, какъвто е. Цял.
	Ел Местисо спря, изненадан от странното искане и от ръката, която не го пускаше.
	— Защо?
	— Не мога да ти кажа.
	За всичко има пръв път. Дори за съмнението. Бяха преживели изчезването на товара в Нидерландия и снимките, които гледаха преди малко. Вторият път е по-лошо. Защото ти напомня за първия път.
	— Защо?
	— Ти имаш своите тайни и аз имам моите.
	Ел Местисо го погледна изпитателно с онези критични очи, от които мнозина се страхуваха и избягваха. Подозрителността, която никога не намаляваше и не преставаше, а само се засилваше и подхранваше от онова, което беше останало непотвърдено. Хофман я беше виждал, но насочена към други.
	— Добре, добре. Но в такъв случай…
	Сега Ел Местисо преценяваше него. И въпреки че остави безжизненото тяло и вдигна ръце, съмнението все още оставаше помежду им.
	— Ти ще се погрижиш да се отървем от него, Петер.
	— Ще се погрижа.
	Ел Местисо тръгна към другия прозорец, за да довлече последния труп. Помъкна го и изруга, когато едната ръка се заклещи в стайно растение в средата на салона, задърпа я, докато се освободи, бутна осемдесетте и петте килограма долу в дупката, ослуша се за тупването и затвори капака на пода. Застана там мълчаливо и избърса потта от челото си, а след това извади револвера си от кобура и завъртя барабана с пръсти, свикнали да въртят смъртта.
	— Кой се обади?
	Той се наведе, сграбчи халката и отново вдигна капака. После насочи зареденото си оръжие към Хофман.
	— Ти и аз седяхме тук, Петер, и гледахме снимки на хора в Холандия, които се опитаха да ме измамят. А някакви елитни американски войници са наблюдавали нас. И те… осведомиха? Предупредиха те? Какви шибани връзки имаш?
	Двамата бяха набелязани да умрат като другите в списъка с тринайсет имена. Но човекът, застанал на пода в бордей и насочил оръжие към другия оцелял, не мислеше така. Той живееше в насилие и чрез насилие. Толкова беше свикнал със смъртта и с факта, че и той ще умре така, че мислеше, че в живота винаги става така. Никога нямаше да свикне със страха, параноята и тревожността, че ще го измамят.
	— Джони, револверът… Какви ги вършиш, по дяволите?
	— Някой те предупреди! И искам да знам кой!
	Две години и половина до него. Работата на Пийт Хофман беше да охранява този човек, той я вършеше добре и постепенно беше започнал да изгражда доверие.
	Този път имаше само една минута и четирийсет секунди.
	Те бяха грабнали оръжията, които Хофман държеше в тайно отделение, което беше вградил в бара. Взеха защитни маски и шлемофони от друго тайно отделение под сцената. Бяха заели позиции, така че да виждат добре прозорците, и отместиха поглед встрани, когато избухнаха шоковите гранати.
	Две години и половина. Но това нямаше значение.
	Съмнението лесно подкопаваше всяко старателно изградено доверие.
	— Кой?
	— Какво значение има?
	— Мамка му, кой е знаел, че бордеят ми ще бъде атакуван от американски войници? — Ел Местисо запъна петлето на револвера. — Отговори, по дяволите!
	Пийт Хофман го мразеше. И знаеше точно кога се изпариха симпатиите му към човека, срещу когото доносничеше. В момента, в който той остави петгодишно момиченце да виси като парцалена кукла в ръцете на бащата. Ето защо сега, с насочен към него револвер, Пийт изпитваше много повече от страх. Разочарование. Това чувстваше. И в омразата се прокрадваше и някакво възхищение. Ел Местисо не само че харесваше насилието и го прилагаше, но и го използваше интелигентно. Способен. Това беше най-подходящата дума, за която се сети Хофман. Двамата току-що се бяха борили за живота си, и Ел Местисо беше използвал само един изстрел и бе удушил другия командос с примка. Дяволски способен. И следователно страховит противник.
	— Джони, те не предупредиха мен. Някой предупреди нас. Нали затова ми плащаш? А сега ме заплашваш, защото си върша работата?
	— Отговори, мамка му!
	Зареденият револвер. Показалецът на спусъка.
	— Аз уважавам твоите източници, Джони, онези, които искаш да пазиш в тайна.
	Ако отговоря погрешно.
	Сигурен съм.
	Джони, който сега е Ел Местисо, ще стреля.
	— И сега искам ти да уважаваш моите. Имаш ли проблем с това?
	— Престани да дрънкаш глупости! Искам да знам кой! „Делта Форс“ това са най-добрите, които те имат! Затова онзи, който ти се обади, е американец! Шибан високопоставен американец! И само няколко американци с висок ранг знаят за тайните операции на „Делта Форс“! Това обаждане, предупреждението, означава, че ти си информатор, шибан доносник!
	Показалецът му.
	Кокалчетата на пръстите побеляха.
	Едно леко натискане и ударникът щеше да се запъне напред, искрата щеше да се запали и експлозията щеше да изстреля куршума.
	— Питам те за последен път — кой? Убеди ме в лоялността си, Петер! Точно за това говорехме, докато гледахме снимките от Холандия. Така свършват хората, на които нямам доверие!
	Или пък той ми вярва. И спуска оръжието.
	Или мисли, че съм информатор, какъвто наистина съм, доносник, най-опасният му враг, когото е допуснал най-близо до себе си от всеки друг.
	— Джони, погледни ме. Ако телефонното обаждане, което спаси живота и на двама ни, е означавало да се разоблича като информатор, тогава защо ще предупреждавам теб? Можех да те убия. И да се предам на тях, американците, защото съм техен човек. Нали така?
	Пръстът. Кокалчетата побеляват.
	— Защо, Джони, защо ще избера да участвам в престрелка, в която може да загубя живота си? Оръжията им бяха сериозни. Защо ще избера да рискувам да умра, защо ще избера да отнема живота на моите хора?
	Те се гледаха един друг много близо. Дъхът им се срещна и се смеси.
	— И защо, Джони, ще ме нападнат моите хора? Защо моите хора ще ме включат в списък с престъпници за убиване и после ще се опитат да направят точно това, да ме убият?
	И го правеха по време на тази лъжа. Двойна лъжа.
	— Затова, Джони, отговорът ми остава същият. Може да насочваш патлака към мен колкото искаш. Ти имаш твоите тайни и аз имам моите. Аз уважавам поверителните ти източници и ти уважавай моите.
	Побелелият пръст постепенно започна да се зачервява от притока на кръв.
	Когато Ел Местисо натисна по-силно спусъка.
	Докрай.
	Изстрелът отекна. Куршумът изсвистя и рикошира.
	Ел Местисо беше стрелял точно покрай лявото ухо на Пийт, близо до слепоочието.
	Пийт Хофман остана прав и неподвижен, защото така трябваше, въпреки че краката му искаха да побегнат. Или да се огънат. Или да се подкосят и да залегнат.
	— И моите източници, Джони, изглежда, са доста по-добри от твоите. Нали?
	Петлето отново беше запънато. Изщракването, което означаваше тишината преди експлозията.
	— И затова, Джони…
	Двамата се гледаха, докато лъжата беше подложена на анализ.
	— … сега стоим тук живи.
	Докато съмнението срещна доверие.
	— Джони?
	Докато Ел Местисо преценяваше и решаваше.
	— Джони?
	И след това той отмести пръста си от спусъка и спусна оръжието.


	Колата се побра точно под наклоненото червено бетонно стълбище, първите стъпала към незабележимия вход.
	Сграда като жилищните блокове в предградията на Стокхолм. Продълговата, бетонна. Висока девет етажа. Подобна на онази, в която беше израснал.
	Но не беше жилищен блок. И не се намираше в Стокхолм, у дома, където искаха и трябваше да отидат. Беше вечер в Богота. И сградата беше университетската болница „Сан Игнасио“.
	По време на последната отсечка, докато минаваше покрай Серос де Монсерате и по страничния път между околовръстното шосе и „Карера“ 7, пътникът му се беше размърдал, плъзгайки се надолу и настрани на седалката на всеки завой. Хофман отпусна педала на газта и намали, докато се увери, че той няма да падне от седалката. Сега пътникът му отново седеше неподвижно. Шапката му беше смъкната ниско над посинялото му, подпухнало лице. Около изранения му врат беше увит красив копринен шал. Нови дрехи — светъл костюм и официална бяла риза бяха заменили камуфлажната му униформа — и доста алкохол, плиснат тук-там. Много пиян човек, който спеше дълбоко на път за дома си след бурна нощ. Ако властите го спряха и поискаха да огледат колата, първо щяха да проверят в багажника. Мъж, който вони на алкохол и се вижда ясно, беше по-малък риск. Пийт Хофман разхлаби тънкото найлоново влакно, което беше завързал около гърдите на пътника, за да го държи седнал, а после сряза жицата, която беше омотал около кръста и коленете му. Важно беше краката му да не се мятат насам-натам. Безжизнените крака, в които все още не беше настъпило следсмъртното вкочаняване, бяха неуправляеми.
	Електронният часовник в левия ъгъл на таблото, разбира се, не тиктакаше, но Хофман сякаш го чуваше как монотонно отброява време, което никога няма да се върне назад.
	Единайсет без десет. Беше подранил. И докато чакаше, се замисли.
	Бях на едно телефонно обаждане от смъртта.
	Ерик Вилсон, Еверт Гренс, Ел Местисо — всичките говорят за бавна, постепенна война. Но списъкът с терористи за убиване става все по-кратък с всеки изминал ден и тази сутрин трябваше да бъде задраскано моето име. Оцелях. Но следващия път? Ами ако съм някъде другаде и може би със Зофия? С Расмус, с Хюго?
	Ей там. Страничният вход. Отваряше се и през смъкнатото стъкло на колата се чу скърцане и стържене на болнична количка, чиито колела мудно се търкаляха по неравна настилка.
	— Бенедикто.
	Той беше с униформа на портиер и това беше необичайно. Но се движеше бавно и се усмихна както обикновено.
	— Петер. Отдавна не сме се виждали.
	Петер Харалдсон беше идвал тук и преди, но само в компанията на Ел Местисо, след други късни нощи, когато Ел Каво беше твърде далеч, а трябваше да изчезнат трупове. Хофман слезе от колата и двамата си стиснаха ръцете. Без да пуска ръката му, Бенедикто се наведе и надникна в колата.
	— Той ли?
	— Той.
	— Тогава работата ми е… да го разкарам?
	Служителят на моргата се усмихна широко като преди, очаквайки остроумен отговор за смъртта, някаква шега. Обикновено така разговаряха над трупове, за които не им пукаше. Така се справяха със страха — смееха се и го омаловажаваха.
	— Съжалявам, но не и този път, Бенедикто.
	Трупът на пасажерската седалка не означаваше нищо за него. Мъж, когото не познаваше, глас, който никога не беше чувал. Но представляваше собствената му смърт. Онази, която беше насрочена и бе направен опит да се осъществи само преди няколко часа — нещо, което Хофман едва сега започваше да осъзнава.
	Те бяха решили той да умре.
	Ето защо, за да го избегне, Хофман трябваше да направи точно това.
	Бенедикто забута количката към пасажерското място. Хофман хвана седналото тяло за раменете, а служителят на моргата го хвана за краката, и двамата го повдигнаха, и го преместиха на носилката.
	Върху шибаната носилка можеше да лежи моят труп.
	Осеян с тъмни следсмъртни петна, когато кръвта вече не циркулира и се превръща в черни съсиреци. Ставите се сковават и мускулната тъкан се втвърдява завинаги.
	Но вместо мен, ти, който се опита да отнемеш живота ми, лежиш тук.
	Те тръгнаха от двете страни на количката, насочвайки я към входа. Понякога Хофман си представяше собствената си смърт, смъртта на Зофия, Расмус и Хюго. Правеше го, за да свикне, за да се подготви за това и да се справи със страховете си. Така се предпазваш. Страхът от смъртта го мотивираше, принуждаваше го да действа, да функционира, да оцелява.
	Човек, който има да губи всичко, е най-опасен.
	А не обратното, както мислеха мнозина. Човекът, който не се страхува, става небрежен, нехаен и може да бъде изненадан и хванат.
	За разлика от човека, който не може да загуби, който има да губи всичко.
	— Ел Местисо?
	Бенедикто отвори страничния вход на болницата и двамата забутаха количката по сивия, безлюден коридор.
	— Днес той не е с мен.
	— Поздрави го.
	Количката едва се побра в асансьора, който леко се разтресе, когато спря два етажа по-долу.
	Никакви въпроси кой, как и защо.
	Друг коридор, също така безлюден, и силна, отличителна миризма, когато отвориха тежката врата на моргата. Образователна цел. Затова щяха да бъдат използвани дарените трупове. Учебен материал за дисекции. Бенедикто веднъж беше демонстрирал театрално какво се случва — студентите започват с пръст, после ръка и така нататък и постепенно се срещат със смъртта. Без да съзнават, преподавателят и студентите по медицина помагаха, като разрязваха онези, които трябваше да изчезнат парче по парче.
	Бели плочки на стените. Бели плочки на пода, но на по-малки квадрати. Студена флуоресцентна светлина от тръби на тавана. Неръждаема стомана, разделена на правоъгълни отделения, място за трима на всеки ред, осемдесет на петдесет сантиметра, всичките номерирани.
	Трийсет и девет хладилни камери.
	Двайсет и две заети. Седемнайсет свободни — и Бенедикто отключи едната от тях.
	Те хванаха здраво металната плоскост, върху която лежеше трупът, и я преместиха от количката в отделение трийсет и едно. Бенедикто я плъзна по дългите релси, заключи вратата и завърза тънък найлонов конец на дръжката. Документите за самоличността на починалия вече бяха попълнени.
	По това време те обикновено започваха да говорят за компенсация. След като трупът беше в хладилната камера. Хофман извади бял плик за служителя в моргата.
	— Този път не искам да изчезне.
	— Моля?
	— Искам да го държиш тук. Цял. В случай че се наложи да го взема отново.
	— По дяволите, Петер, не спомена за това.
	— Сега го споменавам.
	— Това, приятелю мой, ще ти струва много повече. Едно е да изкарам погрешния труп за утрешните студенти по медицина. Но да го местя насам-натам, от камера в камера, избягвайки колегите ми… Ще трябва да идвам тук всяка вечер. Това са два часа пътуване с автобус.
	Пийт Хофман нямаше много време. Освен това осъзна, че доводите на Бенедикто са основателни. Той не спореше за пари само защото можеше.
	— Адски много повече? Добре. Получаваш всичко, което е в този плик веднага — същото както винаги. И същата сума всяка седмица, докато го взема. Или докато ти кажа да се отървеш от него.
	Ниският, слаб мъж с широка униформа взе плика, прелисти банкнотите, сякаш ги претегляше във въздуха между тях, а след това го пъхна в горния си джоб със синята емблема на болницата.
	— Добре.
	И после остана само миризмата.
	Преследваше ги по коридора и когато той излезе навън, и след това се настани до него в неподвижната кола. Пийт Хофман доближи ръка до лицето си и заби нос в плата на ризата си. Да, там се беше задържала. Вкопчила се беше в памучните влакна на дрехите му.
	Миризмата на смърт.
	Той превъртя ключа на стартера и включи двигателя. Беше преживял старателно подготвена атака през прозорци на приземния етаж на сънен бордей и бе стигнал до заключена хладилна камера в безлюдна морга тази вечер. Но се беше погрижил и за последната точка в едно от двете листчета, които държеше прегънати на дъното на кожения калъф на ножа си.
	Листчето, написано на ръка върху тоалетна хартия. И сега го разгърна.
C>
	Координати √
	Ниска околоземна орбита √
	Времеви прозорец √
	Цезий-137 √
	Бомба-призма
	Магнити, шейна
	Куфар √
C$
	Нещата се движеха в правилната посока — по пътя, който щеше да ги заведе у дома, към оцеляването и живота.
	Имаше обаче място за още един ред. В случай че условията се променят. Една-единствена дума. Ако посоката на пътя се промени.
	Писалката беше в жабката. Хофман написа думата най-отдолу.
	Труп.
	Знаеше, разбира се.
	Винаги сам. Вярвай само в себе си.


	Той кара през нощта, право от моргата в югоизточната част на Богота до провинция Гуавиаре и градчето Каламар. От мъртвеца, който представляваше резервният му план — ако условията се променяха — към главния план, спасяването, размяната на живот за живот с правителството на Съединените щати.
	Мразеше това чувство, самотата, мракът, който монотонно потракваше по стъклото, отказвайки да го остави на мира.
	Изсмукваше мозъка на костите му. Това беше единственото, от което се страхуваше. Смъртта вече не го плашеше, но се страхуваше от живота в самота.
	— Здравей.
	— Здравей.
	Обади й се, разбира се. Събуди я. Представи си я как изглежда, докато сънено търси пипнешком телефона. Това обаче не го караше да се чувства виновен, защото, за разлика от него тя заспиваше в момента, в който приключеше разговорът, дори когато се намираше във временен подслон без ясни опорни точки. Зофия беше желязна.
	— Къде си?
	— Далеч.
	— Къде, Пийт?
	— По-добре да не знаеш къде. Място, където ще върна живота ни.
	Тази нощ гласът й звучеше по-твърдо. Както понякога звучеше по характерен за нея начин — нежно и в същото време твърдо.
	— Дано да е така. Защото те обичам и искам да живея с теб. Но знаеш също, че дори ако го направиш, аз пак ще замина. Наистина ли разбираш това, Пийт? Дори ако решиш проблема, дори ако оцелеем, това няма да повлияе на решението ми да се върна у дома.
	— Ти обеща да изчакаш една седмица. Имам четири дни.
	— Да. И ще изчакам. Чакам те. Но след това, ако оцелеем, няма отново да седим до масата в кухнята и да се надяваме, че нещата ще се оправят. Ако успееш, разликата този път е, че момчетата и аз се връщаме у дома — със или без теб.
	След това те се зачакаха един друг, всеки с телефон в ръката, той в колата, тя в леглото.
	Мълчание в продължение на един километър. После още един. Всеки слушаше дишането на другия. Накрая Зофия целуна телефона два пъти и затвори.
	Много по-късно, когато Хофман паркира пред тих хотел в Каламар, за да поспи няколко часа, ужасяващата самота го измъчваше повече от всякога.


	Предишната нощ Пийт Хофман беше седял пред университетската болница и бе работил върху две жизненоважни листчета хартия, скрити на дъното на кожения калъф на ножа му. И сега разгърна едното.
C>
	14:52 (Инструктаж Каламар)
	15:27 (Заминаване АТВ)
	17:21 (Пристигане река)
	18:31 (Слизане на брега базов лагер)
	19:21 (Пристигане пленнически лагер)
	19:25 (Атака, нахлуване)
	20:31 (Пристигане хеликоптер)
	23:16 (Пристигане остров Тиера Бомба)
	23:43 (Под вода)
	00:32 (Пристигане кораб)
	00:37:01-00:40:00 (Времеви прозорец)
C$
	Графикът за спасителната операция на Краус. Когато го беше показал на Еверт Гренс, беше обозначен само с хххх. Сега обаче Хофман можеше да определи точен час на всичко във връзка с последната точка, времевия прозорец. С колкото е възможно по-късен старт и кратки интервали. По-малкото време означаваше по-малко излагане на опасност и по-малък риск да разкрият операцията им.
	— Готови ли сте?
	Те бяха в църква. Малка, красива и хладна в сравнение с жегата навън. Намираше се на малкото открито пространство зад Регистрадурия Мюнисипал дел Естадо Сивил, което някога беше един от най-оживените площади в Каламар, но сега беше предимно дом на боклуци и бездомни кучета.
	— Готови сме.
	Той погледна седемте черни маски, които също го гледаха, и синхронизираха часовниците си.
C>
	14:52 (Инструктаж Каламар)
C$
	Девет часа и четирийсет и пет минути до целта. До пролуката в сателитното наблюдение, която щеше да определи всичко и на която се основаваха всички други часове. Това беше точният момент, когато щеше да започне последният етап — само тогава времевият прозорец щеше да бъде затворен достатъчно дълго. Точният момент, когато Хофман трябваше да излезе на повърхността на водата. Ако не успееше, ако закъснееше една минута, ако прозорецът вече се беше затворил, тогава с шанса му да размени живот за живот беше свършено.
	Чрез Гренс той беше поискал от Мастърсън осем закалени в битки и неподкупни войници и пилот с достъп до хеликоптер. Сега седмината стояха пред него на място, за което външният свят, изглежда, беше забравил, напълно екипирани за сражение и способни на придвижване във вода и нощен бой. И в момента те слушаха и запаметяваха инструкциите за операция „Възвръщане“ на Хофман, който ги обясняваше по етапи, минута по минута.
	Той говореше и мислеше за тях и за себе си. Често го правеше. Излизаше от тялото си, наблюдаваше и преценяваше, докато устата му продължаваше да изрича онова, което мозъкът му вече беше решил. После често не беше сигурен дали е казал това, което мисли, че е казал, или е станало машинално. Винаги обаче имаше положителен резултат и никой не забелязваше нищо, затова Хофман явно съумяваше да присъства и в същото време да отсъства.
	И сега, докато ги инструктираше как да се придвижат от реката до базовия лагер и после до пленническия лагер, другата половина на съзнанието му беше заета с мисли по колко тънка граница пристъпва и колко крехка е защитата, която си е изградил. Ако вие, които стоите пред мен сега, ме нападнете и смъкнете маската ми, всичко ще свърши. На малко повече от един метър от него стояха седем елитни войници, които служеха на правителството на Съединените щати. Същото правителство, което го беше осъдило на смърт. Ако разберяха, че човекът, който скоро щеше да ги поведе, е и човекът, когото трябваше да заловят, жив или мъртъв, всичко щеше да свърши.
	Без име. Така го беше представила Сю Мастърсън на новоназначения директор на „Краус Форс“, който беше наследил Наваро на поста. Един от нашите информатори, който трябва да скрие лицето си и да остане анонимен, за да оцелее, е открил местоположението на заложника. Единственият външен човек, който знае къде е той. И вие ще му помогнете. Тя го беше представила с безименното доверие, което беше предварително условие за всички операции под прикритие. Той не беше нито Хофман, нито Харалдсон, а информатор на Агенцията за борба с наркотиците, за когото отговаряше Мастърсън, и анонимността на къртицата беше жизненоважна, а разпознаването означаваше смърт, за него и за семейството му. Същите условия бяха в сила и за членовете на „Краус Форс“, които също носеха черни маски по време на операции, за да останат анонимни и неподкупни и да бъде невъзможно да ги намерят, заплашат и повлияят. Следователно анонимността като отправна точка не беше нещо необичайно, всъщност точно обратното. И когато наближи краят на подробните обяснения на плана, другият Пийт Хофман, онзи, който напусна тялото си и наблюдаваше от разстояние седемте елитни войници и водача им, видя, че те, изглежда, му имат доверие и са готови да го последват, за да освободят заложника. Без да имат представа, че той го прави, за да се реабилитира, разменяйки пленник срещу задраскано име в списък с престъпници за убиване.
	Само ако знаеха.
	15:27 (Заминаване АТВ)
	Хофман провери часа. 15:26. Една минута по-рано от графика. Блъскането в гърдите му затихна малко.
	Без пилота на хеликоптера, на платформата на транспортното превозно средство имаше много място за седемте каяка и една гумена моторна лодка заедно със седемте войници и екипировката им. Всички седяха мълчаливо, съсредоточени върху мисията. Един-единствен звук наруши тишината. Идваше от самолета „Хоукай“ на „Краус Форс“, който откакто бяха пристигнали, кръжеше на пет хиляди метра над тях и заглушаваше радиопредавателите в района около Каламар. Никой в града, ако откриеше присъствието им, нямаше да може да предупреди бунтовниците. Всички телефони, радио трафикът и трафикът на данни щяха да бъдат заглушени, докато приключеше мисията.
	Пийт Хофман седеше сам в кабината. Правеха му компания само картите, разгърнати на седалката до него. Един час пътуване по нещо, което с много въображение можеше да се нарече магистрала, двайсет минути по много по-трудно преодолим черен път и половин час през джунглата без абсолютно никакъв път.
	Докато стигнаха до приток на Рио Ваупес. И следващия етап.
	17:21 (Пристигане река)
	Хофман отново погледна часовника. 17:25. Четири минути изоставане от графика.
	Беше невероятно горещо и влажно.
	Около главите им бръмчаха неспокойни, настойчиви облаци пясъчни мухи и искаха кръв. Пред тях и зад тях каучукови дървета, смокини, махагонови и всички други, чиито имена Хофман не знаеше, образуваха плетеница от непроходима растителност, дебела като затворени врати. Той беше избрал голяма лагуна в реката за отправна точка и там разтовариха голямата гумена лодка с течностите — вода в единия двайсет и пет литров бидон и колада от кубинско еспресо в другия. След това медицинското оборудване — комплект за първа помощ, морфин, серум, ваксини против тетанус и лекарства за разреждане на кръвта. Там разпределиха и оръжията, боеприпасите и мачететата и после всеки се качи в бойното си кану.
	След няколко секунди се понесоха по бързо течащата вода, борейки се да запазят равновесие, докато потокът ги тласкаше по течението. Белите дробове на Амазонка и кръвоносната й система ги пренасяха все по-навътре към сърцето й. Най-голямата речна система в света, свързана с хиляди притоци, които поддържаха цяла екосистема — и в момента се проявяваше в рояци жилещи мухи, които после се замениха с рояци хапещи комари.
	Зеленият килим на хоризонта лека-полека промени цвета си, когато слънцето залезе.
	Недокоснат.
	Сякаш нещо можеше да се нарече недокоснато.
	Пийт Хофман съсредоточи цялата си сила да се бори и да управлява с греблото. Трябваше да внимава голямата гумена лодка, която теглеше, да не се закачи някъде и да го завлече към смъртта му с тежестта си. Към дългите седем метра анаконди. Към крокодилите и пираните. Към рибата кандиру, за която всички говореха, но никой не беше виждал, която влизала в теб, когато пикаеш във водата, впивала мустачките си в пениса или вагината ти и оставала там, хранейки се с кръвта и тъканите ти.
	Бяха пътували близо час, когато Хофман чу зад гърба си нещо, което прозвуча като камшичен удар. Той се отдели от течението, намали и потърси източника на звука в тъмнината. Ето там. Единият каяк се беше блъснал в ствол на дърво или може би скала и единият от анонимните членове на „Краус Форс“, когото Хофман наричаше Петият, седеше във въртящата се вода, която извираше като фонтан от дупката в кануто. Каякът се предаде и потъна на дъното. Петият се хвана за спасителното въже, прикрепено за гумената лодка и наду спасителната си жилетка. Замахна с ръце няколко пъти и течението го пренесе по-близо до гумената лодка и после до нея. Вкопчи ръце в ръба, изтласка се нагоре, спря за момент да събере сили и после изскочи от водата. И когато Пийт Хофман направи знак с палеца и показалеца си, за да попита дали всичко е наред, войникът вдигна палец и отговори утвърдително от новото си място в гумената лодка, която теглеше Хофман.
	18:31 (Слизане на брега базов лагер)
	След около километър прозвуча алармата на джипиеса на Хофман. Зад следващия остър завой на реката се намираше мястото, където бяха слезли на брега той и Ел Местисо. Бойните кану-каяци и гумената лодка се отклониха от бурното течение и се насочиха към брега на реката. Хофман стъпи на твърдата земя и погледна часовника си. 18:39. Още четири минути закъснение. Произшествието с потъналия каяк. Общо осем минути забавяне от графика, а той не можеше да си позволи да загубят още време, напротив, трябваше да наваксат. Следващият етап беше придвижването им от реката, покрай базовия лагер и към пленническия лагер. Налагаше се да вървят по-бързо, отколкото беше предвидено.
	Разтовариха екипировката, завързаха гумената лодка за извития, чепат корен на едно от непознатите дървета и бутнаха един по един каяците в бурната вода. След няколко километра бързо движещото се течение щеше да ги разбие и потопи, докато реката ставаше все по-тясна и плитка.
	Хофман познаваше добре мястото. Същото малко пространство между две скали, където персоналът на лагера се миеше, същите канута от балсамови дървета, между които скочиха той и Ел Местисо, когато Кристобал ги доведе тук, за да изтезават човека, когото сега Пийт се беше върнал да спаси. Тогава беше светло, а сега беше тъмно, но Хофман помнеше всеки детайл. Как Кристобал вървеше пред тях и разсичаше с мачете растителността в продължение на двеста и двайсет крачки до базовия лагер и как после продължиха без него.
	Всички си сложиха бойната екипировка и приборите за нощно виждане, заредиха оръжията си, завинтиха заглушители и си поделиха „свинските опашки“ и медицинските материали.
	— Готови ли сте? — прошепна Пийт Хофман, но въпреки това гласът му се разнесе около тях във влагата.
	— Готов. Готов. Готов. Готов. Готов. Готов. Готов — отговориха еднакво тихи гласове и също се разнесоха наоколо.
	Тръгнаха бавно в индийска нишка близо един до друг. Препъваха се в криви корени и се блъскаха в надвиснали увивни растения. Хофман спря на петдесет крачки от базовия лагер. По време на последното си посещение той беше запаметил разположението, къде точно са колибите и отходните места и склонът в дясната страна на лагера, който образуваше естествената му граница. Помнеше и къде са поставени петнайсетте въоръжени до зъби бунтовници и пазачите по един на всеки ъгъл на приблизително квадратната площ на лагера. Не бяха особено добре обучени — млади и всеотдайни, но без уменията и вещината, които притежаваха той и екипът му. Тук лесно можеха да спечелят битка. Това обаче би означавало краят на операцията — да ги разкрият и да изпратят предупреждение на пленническия лагер, който се намираше на хиляда и двеста крачки от там. Затова Хофман поведе хората си встрани от пътеката и ги накара да го следват право през растителността, заобикаляйки в полукръг подходящата страна на лагера. С мачететата си те прокараха нов път по посока на падината. Това изискваше време и изтощителна работа въпреки шестнайсетте добре обучени ръце, пък и трябваше да бъде свършено безшумно. Когато стигнаха до падината, работата потръгна по-бързо. Не се притесняваха толкова много, че може да ги чуят, защото ги обграждаше и изолираше плътна стена от растителност. За половин час успяха да се придвижат неколкостотин метра. Отново стигнаха до пътеката, но сега от другата страна на лагера. Продължиха по пътеката и спряха по средата — мястото, където Хофман се беше промъкнал късно през нощта по време на предишното си посещение, за да определи точните координати, географската дължина и ширина. Тогава той нямаше прибор за нощно виждане и се спъваше и падаше по шестстотин и дванайсетте крачки, които деляха пленническия лагер от откритата поляна, на която стояха сега.
	— Искам всички да изпиете най-малко половината от течностите, които са останали. Да се заредите с енергия. Следващия път, когато спрем, ще бъде за битка.
	Войниците пиха вода и колада от кубинско еспресо от стоманени манерки, някои разкършиха тела, други нагласиха оръжията си.
	След това продължиха да вървят. Брояха крачките и се приближаваха до целта си. Безшумно, крадешком, като ловци, които внимават да не изплашат плячката.
	19:21 (Пристигане пленнически лагер)
	Хофман погледна часовника си. 19:32. Заобикалянето на базовия лагер ги беше забавило още повече. Вече изоставаха с единайсет минути. Трябваше да наваксат това време. Всичко щеше да бъде напразно, ако закъснееха дори една секунда за времевия прозорец. Хофман обаче отказваше да изпадне в стрес. Подготовката и осъществяването на спасителна операция изискваха хладнокръвие и спокойствие. Прибързаността и съкращаването на процедурите рядко бяха ключ за успешна мисия.
	Спряха на пътеката, когато оставаха само няколко крачки, настроиха предавателите си и сложиха слушалките в ушите си. Докато членовете на „Краус Форс“ внимателно се промъкваха приведени, пълзяха и си проправяха път към определените им позиции, Пийт Хофман отиде до дървото, което беше решил, че ще бъде контролен ориентир номер две по време на предишното си посещение. Трийсетметровият орех сапукая с клони и изобилие от листа, далеч от ствола. Той бързо изкатери две трети от разстоянието до върха, може би двайсетина метра, носейки снайперската си пушка. От горе щеше да има пълна видимост към лагера по време на спасителната операция. Щеше да вижда добре дванайсетте бунтовници, както и клетката на Краус. От там щеше да контролира и комуникациите между останалите от групата. Беше им забранено да говорят, докато операцията не свършеше и заложникът не бъдеше освободен. Седемте войници щяха да отговарят само като натискат бутона на предавателя по предварително уговорен код.
	Хофман запълзя по единия клон на дървото. Тук. Беше в добра позиция и имаше добра видимост. Той подпря стабилно пушката, готов да стреля. Последна настройка, за да се справи с жегата и влажността.
	Идеално.
	Беше готов.
	Хофман прошепна първата заповед:
	— Първи до Втори, на позиция ли си?
	В отговор се чуха две кратки изщраквания. Вторият беше на място, на седем метра в джунглата, с ясна видимост към колибата на коменданта.
	— Първи до Трети, на място ли си?
	Три кратки изщраквания от малко възвишение на пет метра южно от отходното място.
	— Четвърти, потвърди.
	Четири изщраквания от най-уязвимата позиция, възможно най-близо до клетката на пленника. Четвърти щеше да започне атаката, като неутрализира пазача на клетката и после да отбранява Краус и да го освободи.
	— Пети, Шести, Седми, Осми, потвърдете.
	Осем изщраквания в слушалката на Хофман. Пети, Шести, Седми и Осми бяха групирани зад столовата на бунтовниците, по-скоро обикновена колиба, използвана като място за събиране.
	— В момента изоставаме с… десет минути и половина. Синхронизирайте часовниците си. Деветнайсет и трийсет и пет и… нула. И не забравяйте — не убивайте коменданта.
	Всички бяха по местата си. Време беше за предстартовото броене.
	Хофман отмести малък клон на дървото, за да има по-добра видимост. Пушката му остана насочена към колибата на коменданта. И той изтича навън и се разкрещя:
	— Нападат ни! Взривете експлозивите до клетката!
	Комендантът не отиде далеч. Падна по лице на земята, когато Втори го простреля в дясното бедро и дясното рамо. Вече не можеше да използва оръжието си, но все още не трябваше да умира.
	Останаха петима и половина.
	Пийт Хофман отново вдигна прибора за нощно виждане. Отсега-нататък всички действия щяха да бъдат съсредоточени близо до клетката на председателя Краус. Натам хукнаха двамата пазачи, които охраняваха северния ъгъл. Побягнаха право към жицата, опъната да задейства граната, която на свой ред щеше да взриви противопехотна мина — комбинация от експлозиви, заложени да убият и заложника, и спасителите му в случай на нападение. ПРК не позволяваха да взимат имущество им — последиците бяха смърт. Двамата пазачи изведнъж спряха, вдигнаха автоматичните си оръжия и ги насочиха към калната площ пред клетката. Приготвиха се да стрелят по мината и да задействат експлозивите. Но рухнаха безжизнени, преди някой от тях да успее да стреля. Видимостта на Пийт Хофман от дървото беше съвсем ясна.
	Останаха трима и половина.
	Той също така ясно видя, че те се промъкват в леко разпръсната група откъм южната страна на лагера и бавно се приближават към клетката на пленника. Приглушен изстрел — трима зад отходното място — и единият от тях, високият в средата, беше улучен. Останалите двама веднага започнаха да отстъпват. Хофман вече не можеше да ги следи с прибора за нощно виждане и отново превключи на инфрачервена светлина. Насочи оръжието си първо към колибата на коменданта, която беше празна, и после отново към по-обикновените колиби, също празни, и накрая към столовата, и бавно претърси стените.
	Ето ги. Там се бяха оттеглили.
	Зелено-жълти контури в тъканта на палатката. Реещи се призраци в тъмнолилаво, убедени за момента, че са защитени и неоткриваеми.
	Пийт Хофман си пое дъх, прицели се и стреля два пъти.
	Остана половин.
	И ново, бързо движение в тъмния лагер, докато той преброи седем оцветени тела, които излъчваха топлина, всичките точно там, където трябваше да бъдат. И после неподвижните тела, мъртви, но все още излъчващи топлина — единайсет. И след това още две.
	Също жълто-зелени.
	Комендантът и председателят Краус.
	Нямаше други източници на топлина. Нямаше реещи се призраци. Хофман включи микрофона и гласът му се чу в слушалките им:
	— Всички са елиминирани.
	Той се спусна по клоните, докъдето стигаха, метър по метър, и когато стволът на дървото стана гладък, се плъзна надолу до земята, и погледна към клетката.
	Втори махаше жицата за задействане на експлозивите и обезвреждаше гранатата и противопехотната мина.
	Четвърти стреля в обикновения катинар, който държеше веригата около бамбуковите решетки. Не там, още не.
	Първо трябваше да се срещне с някой друг. Половин човек.
	Някой, който се гордееше, че е осакатил човек до края на живота му, който се смееше, докато отнемаше достойнството му. Сега лежеше в калта насред лагера, кървеше и пълзеше.
	Пийт Хофман го сграбчи за ръката, дясната, ранената, и го дръпна да застане на колене на земята.
	Комендантът изкрещя от болка.
	Хофман го зашлеви през лицето.
	— Без да викаш. Никой не може да те чуе, защото ти не съществуваш. Разбра ли?
	Отговор не последва, само напрегнато, тихо хленчене, докато Хофман го влачеше през лагера към клетката на председателя. От време на време Пийт спираше и риташе коменданта в гърдите, ако хленченето му се засилеше.
	— Какво казах? Без викове.
	Стигнаха до клетката. Беше отворена.
	Пленникът излизаше, подкрепян от Четвърти и Пети.
	— Сега сте в безопасност, сеньор Краус.
	Английски, с определено испански акцент. Председателят трябваше да види и чуе член на „Краус Форс“. Въпросите рискуваха да се превърнат в подозрителност, а групата, която ръководеше Хофман и на която разчиташе, трябваше да продължава да мисли, че зад черната маска, закриваща лицето му, не стои информатор, обявен извън закона и обречен на смъртна присъда.
	— Ще ви изведем от тук, сеньор Краус. Ще ви върнем у дома при сънародниците ви.
	Наоколо бяха разпръснати мъртви хора. Имаше непознати със заредени оръжия. Краус обаче не изглеждаше уплашен. Объркан, уморен, отпаднал. Но не се страхуваше. Човек, който за кратко време беше увреден толкова дълго и лошо, че се беше предал и примирил.
	Пийт Хофман разхлаби кожения кобур, окачен на рамото и през гърдите му, извади пистолета си и го подаде на председателя.
	— Зареден е и предпазителят е дръпнат. А този тук е комендантът, сеньор Краус.
	Председателят го погледна, без да направи опит да вземе пистолета.
	— Не разбирам.
	— Пощадихме го. За вас.
	Тимъти Д. Краус погледна човека, който беше довлечен в краката му, който се беше престорил, че го екзекутира, беше го изтезавал и унижавал.
	— Защо?
	— Знам какво ви е направил.
	Краус се вгледа в коменданта, вслуша се в стенанията му, задържа погледа си върху кръвта, полепнала по плата върху бедрото му и после върху раната на рамото му и плъзна очи по тялото му.
	След това леко поклати глава.
	— Благодаря, но ще пропусна.
	Пийт Хофман прибра пистолета си в кобура, закопча го и се наведе над коменданта. Към черните му, заострени ботуши. Сложи ръце около звънтящите, лъскави шпори с формата на звезди с червени, искрящи камъчета от двете страни. И ги дръпна силно. Комендантът изкрещя от болка или може би от унижение. Хофман пусна двете шпори в джоба на Краус.
	— За по-късно, когато се колебаете — за да знаете, че вие победихте…
	После Хофман развърза шалчето на врата на коменданта, завърза го на отворената му уста, повлече го към клетката, хвърли го вътре и завърза стегнато ръцете и краката му. Затвори вратата и я заключи с други свински опашки. Комендантът щеше да остане там известно време.
	Трети, Пети, Седми и Осми излязоха иззад отходното място с наскоро направена носилка от бамбукови пръчки. Шести би инжекция морфин на Краус в хълбока през тънкия панталон и го сложиха на носилката.
	Тръгнаха в същата посока, от която бяха дошли, и се редуваха да носят председателя. Спряха за малко на поляната и Пийт Хофман се увери, че всичко е минало по плана. Докато се приближаваха към базовия лагер, те чуха гласове и пращенето на телевизора, окачен на дърво. Бавно заобиколиха по наскоро разчистената пътека, слязоха долу в падината, за да заглушат всякакви звуци, докато стигнаха до другата страна и продължиха към реката. Развързаха гумената лодка от кривите корени на дървото и се качиха заедно с председателя. Двайсет минути със скорост трийсет възела срещу течението. Нямаха избор. Трябваше да тръгнат от там незабавно. Бръмченето на двигателя щеше да вдигне на крак базовия лагер. Но с разстоянието до реката, преднината им и мощността на лодката, на преследвачите щеше да им бъде трудно да ги догонят.
	20:31 (Пристигане хеликоптер)
	Хофман беше изчислил общо шейсет и шест минути за нападението, вървенето пеша и придвижването с лодката. Бяха осъществили плана за шейсет и една. Спечелиха пет минути. Оставаше им да наваксат шест.
	Той хукна към хеликоптера и пилота, а седмината войници потърсиха укритие в палмова горичка, зад стволове, покрити с остри тръни. Там щяха да чакат, докато хеликоптерът се върнеше, за да ги закара обратно в полка, а Хофман щеше да измине сам остатъка от пътуването.
	Първо той се увери, че е получил всичко в списъка, който беше изпратил на новия командир на „Краус Форс“. Отметна подводната шейна и подводния скутер и продължи към съдържанието на единия от чувалите от зебло. Взе и огледа подводната кислородна маска, водолазната маска, двете кислородни бутилки, кутията със смазка, маншета за измерване на кръвното налягане, медния конус с диаметър точно четири сантиметра и дългата петнайсет сантиметра пластмасова тръбичка. След това надникна в другия чувал от зебло — пакет пластичен експлозив С-4, непромокаема торба, два мощни магнита, автоматична пушка с рязана цев, двойна сбруя, дебел три милиметра неопренов костюм, водолазен компютър с големината на ръчен часовник и накрая, на дъното, компенсатор на плаваемостта.
	Всичко беше на мястото си, освен Краус.
	Хофман го държеше здраво, докато се качваха на борда, подкрепяше Краус, който едва не падна на няколко пъти, сложи го да седне и го уви с одеяла между двата чувала от зебло. Краус все още беше в съзнание, но замаян от морфина.
	И след това излетяха. Пилотът настрои позицията на хеликоптера спрямо вятъра и се отправиха към координатите, които беше въвел Хофман. След това се обърна към временния си командир:
	— Правилно ли разбрах? Отиваме на малък остров?
	— Да.
	— По северозападното крайбрежие на Колумбия?
	— Да.
	— В такъв случай времетраенето на полета ще бъде два часа и четирийсет и пет минути.
	— Точно това очаквах.
	23:16 (Пристигане остров Тиера Бомба)
	Гледката през стъклото на хеликоптера беше красива — спокоен залив от северозападната страна и плаж с бял пясък на голямо разстояние от сградите на северния край на острова. Бавно се спуснаха към кея, който се простираше във водата, образувайки пристанище за три риболовни корабчета. Пилотът приземи хеликоптера умело на малка, открита поляна. Хеликоптерът не можеше да го заведе по-нататък. Хофман трябваше да предаде Краус сам и да го направи, без да го разкрият. Умишленото разкриване означаваше да си изпроси екзекуция. Пилотът и Хофман разтовариха екипировката и я занесоха на малко корабче, което изглеждаше като всички останали, но предварително уговорено от Мастърсън чрез Гренс. Под брезента беше останалото, което бе поискал Пийт — четирите патрона, заредени с въглеродни влакна, водоустойчивият MP3 плейър със записани звуци на руска подводница и контейнер с цезий-137, който беше невъзможно да се набави по местните канали на „Краус Форс“.
	— За кого… работиш?
	— Скоро, сеньор Краус. Когато сте в безопасност. Тогава ще получите отговорите на въпросите си.
	— Питам още веднъж. За кого или за какво работиш?
	Това беше хубаво. Хофман се усмихна под черната маска. Нараняванията на председателя го бяха засегнали физически, но не се бяха отразили на проницателността и интелекта му. Гласът му не принадлежеше на сломен човек, а на уважаван политик, който беше свикнал да го слушат.
	— Групата войници, която ви освободи, господин председателю, носи вашето име. „Краус Форс“.
	Председателят се опита да седне на перилата, но не можа, затова се облегна на тях, и насочи очи към Хофман, непоколебими, настоятелни.
	— „Краус Форс“. Аха. Не знам, но… познаваме ли се?
	— Вие познавате всички членове на „Краус Форс“.
	— Нямах предвид това. Изглеждаш ми… познат. Не гласът ти, не знам дали съм го чувал преди, но начинът, по който се движиш. Имам чувството, че сме се срещали на нещо повече от повърхностна инспекция.
	Пийт Хофман нямаше време за приказки. Но се налагаше. Краус не можеше да се съмнява в него и трябваше да бъде убеден, че са го освободили само членове на „Краус Форс“, за да се поддържат гъвкави нещата и да няма спорове и възражения. Едва по-късно Краус щеше да научи, че допълнителният член, който ръководеше операцията, е един от тринайсетте човека, които колегите му бяха определили за техен главен враг.
	— Ще разберете, сеньор Краус. Когато му дойде времето. Засега е достатъчно да знаете, че съм на ваша страна. Освободих ви, за да спася живота си. За мен вашият живот е толкова важен, кол кого и моят. Собственият ми живот зависи от това.
	Краус протегна ръка и сграбчи черната маска на Хофман.
	— Ами това?
	Пийт отмести ръката му внимателно, но твърдо.
	— Всичко е по правилата на „Краус Форс“, които са написани с вашата помощ.
	— Но ако те помоля да я махнеш?
	— Когато свърши мисията ми.
	Манерката беше окачена на кръста на Хофман. Бяха останали няколко децилитра вода. Той изхлузи кожената ръкавица на лявата си ръка, с липсващите два пръста, и видя, че Краус я гледа. В джоба на бронежилетката му имаше две капсули нембутал*. Той ги пусна в манерката и зачака да се разтворят.
	[* Барбитурат, антидепресант, който се използва като успокоително и сънотворно средство — Б.пр.]
	— Искам да изпиете това, господин председателю.
	Краус поклати глава. Сплъстената му, мокра коса беше полепнала по челото и слепоочията.
	— Не.
	— Ще ви приспи. Важно е за успеха на последния етап на спасителната мисия.
	Хофман му подаде металната манерка.
	— Трябва да ми се доверите, господин председател. Животът и на двама ни зависи от това.
	След минута Краус изпи приспивателното. Но без желание. И го показа. Скоро заспа и когато беше абсолютно сигурен в това, Пийт Хофман извади доза за един час пропофол и я инжектира в ръката на Краус. Много силно и опасно упойващо средство, затова дозата беше по-малка, отколкото обикновено се препоръчваше, но Краус нямаше да бъде под постоянното наблюдение на професионалист, затова беше по-добре да не рискува. Затова и Хофман беше намалил тази част на операцията от два часа на един — трудна за осъществяване за определеното време, но необходима, за да даде на председателя най-голям шанс за оцеляване.
	Той вдигна единия чувал от зебло, извади кислородната маска и регенератора на издишвания въздух, нахлузи ги през главата на спящия Краус и ги провеси на гърдите му. И включи кислорода. Регенераторът на издишвания въздух модел дванайсет беше най-модерния, с който беше работил, и позволяваше по-дълбоки гмуркания и по-дълга издръжливост от предшествениците си.
	Прозрачната подводна шейна приличаше на стъклен ковчег. Хофман внимателно намаза гумените й ремъци със смазка, докато люкът се затвори плътно. Краус не беше особено едър и по време на престоя си в клетката беше свалил няколко килограма, затова беше по-лесно, отколкото Хофман предполагаше да го пренесе в шейната и да го сложи вътре.
	Имаше няколко минути да направи бомбата-призма.
	Приспивателните и упойката бяха в единия горен джоб на бронежилетката му. В другия държеше детонатора до малкия меден конус, който беше търсил толкова дълго, докато най-после случайно го видя в антикварен магазин в Картаго, специализиран в произведения на изкуството и малки скулптури. Стоеше си там, на претъпкана лавица зад тезгяха и го чакаше. И беше с точната големина. Пийт залепи дебел, равен слой пластичен експлозив С-4 от външната страна и уви около него дългата петнайсет сантиметра тръбичка — три сантиметра, за да покрие самия конус, а останалите дванайсет, разстоянието, необходимо за фокусиране на взрива, преди да стигне до набелязаната мишена — оптималното разстояние за максимален ефект на експлозива. Накрая пъхна контейнера с цезий-137 в медния конус, залепи го с малко уплътнител под върха на конуса и го сложи във водонепроницаемата торба — заедно с автоматичната пушка с рязана цев, направените по поръчка патрони, заредени с въглеродни влакна, и двата магнита.
	Председателят беше готов. Бомбата-призма също.
	След това Хофман се залови със своята екипировка.
	Свали дрехите си и облече синтетичния неопренов костюм, който беше значително по-тънък от водолазните костюми, които обикновено използваше, но тази мисия изискваше максимална мобилност. Освен това за човек, трениран в студените води на Северно море, Карибско море беше достатъчно топло, какъвто и да беше сезонът. Нахлузи през главата си компенсатора на плаваемостта и закопча ремъците около кръста и краката си. Чувстваше се гъвкав, въпреки кислородната бутилка и контейнера, който пречистваше въглеродния двуокис, необходимо изискване, за да може да вдишва отново и отново сместа от газове. Преметна непромокаемата торба на дясното си рамо и сложи водолазния компютър на китката си като часовник с твърде голям циферблат, който съдържаше часовник, компас, джипиес, измервателен уред за дълбочината и автоматичен дневник, който те предупреждаваше кога е време да излезеш на повърхността.
	Целта беше на десетина метра под водата. Гмуркането дотам обаче се съсредоточаваше на два-три метра дълбочина. Подводният скутер щеше да издърпа Хофман и шейната с Краус. Малък, кръгъл плавателен съд с дръжки от двете страни и витло като вентилатор. С достатъчно акумулаторни батерии, заредени за два часа и скорост шест възела, Хофман щеше да стигне до целта за четирийсет и пет минути.
	Той провери Краус за последен път. Дишането на председателя беше спокойно и равномерно. Маншетът за измерване на кръвното налягане на ръката му следеше жизнените му функции. Той спеше дълбоко, когато Хофман затвори прозрачния капак на шейната.
	Сега.
	Моментът, който Пийт Хофман се нуждаеше да даде на себе си, колкото и напрегнато да беше положението. Да поседи абсолютно неподвижно. Както направи, след като се прехвърли на борда. Ритуалът му всеки път при подобни обстоятелства.
	Вдишвай през носа, издишвай през устата. Представи си мисията.
	През носа, през устата.
	23:43 (Под вода)
	Координатите на целта вече бяха програмирани във водолазния компютър. Когато Хофман започна да ги въвежда, на екрана се появи стрелка, която сочеше в посоката, в която трябваше да се движи. Той се изплю върху водолазната маска, размаза слюнката върху стъклото и я сложи на лицето си. Включи кислорода и постави шнорхела и пречиствателя на местата им.
	23:44. Закъсняваше с една минута. Трябваше да навакса.
	Хофман хвана здраво подводния скутер, наведе се назад и тихо цамбурна във водата заедно с шейната със спящия председател на Камарата на представителите. Гмурна се на дълбочина два метра и половина, изправи се хоризонтално и включи подводния скутер на постоянна скорост. Стана така, както се надяваше — движеше се толкова тихо, че чуваше самолетоносача и конвоя му. Звукът се предаваше под водата на осем километра.
	В 00:13 — на половината на пътуването — той спря, все още на дълбочина два метра и половина, и се увери, че кръвното налягане на Краус все още е сто на осемдесет. След това включи водоустойчивия MP3 плейър и го пусна във водата. Наблюдаваше го как потъва и го слушаше как идеално възпроизвежда звука на руска подводница, която изпуска въздух — илюзия, че се подготвя да отвори люковете за изстрелване на торпеда. Скоро Хофман усети, че точно както корветите от конвоя пазят кораба на повърхността, така и подводниците го пазят отдолу, и сега започнаха да се придвижват към източника на звука. Към записа.
	В 00:29, след четирийсет и пет минути под водата, водолазният компютър на ръката му започна да вибрира енергично, предупреждавайки го, че целта е много близо, само на сто метра. Американският боен кораб „Дуайт Айзенхауер“. Това се потвърди и от приглушения тътен на двигатели. Пийт Хофман се гмурна в мрака на седем метра дълбочина и насочи подводния скутер към носа и единия реактор.
	00:32 (Пристигане кораб).
	00:32:11.
	Изоставаше от графика с единайсет секунди. Оставаха четири минути и петдесет секунди до отварянето на сателитния прозорец.
	Когато си проправи път до двигателите на кораба, той престана да гледа водолазния компютър. Вече разчиташе на аналоговия компас. Турбините се задвижваха от магнити, затова стрелката на компаса беше най-лесният начин да ги намери. Там, на корпуса, щеше да прикрепи бомбата-призма с радиоактивния цезий-137.
	Хофман включи предстартовото броене на предварително настроения таймер на сто и осемдесет секунди. Достатъчно време да заеме позиция. На мястото, където щеше да извади автоматичната пушка с рязана цев, заредена с четири патрона, които съдържаха по десет нишки въглеродно влакно, и после щеше да превърне във въздух водата около него.
	00:37:01-00:40:00 (Времеви прозорец)
	00:36:46. Двайсет секунди до детонацията. Петнайсет секунди до времевия прозорец, когато сателитите щяха да спрат да се припокриват точно за 3 минути и когато Хофман щеше да бъде невидим за иначе постоянното бдително око.
	Беше успял.
	Първото, което видя в 00:37:01, когато изскочи на повърхността, беше онова, което онези на борда наричаха мостик, сърцето на кораба, където бяха капитанът и бойният командир и имаше гора от антени. В същия момент Хофман усети детонацията като слабо съскане десет метра под него. И скоро завиха сирените на палубата. Електронен глас започна да повтаря изтичане на радиация, изтичане на радиация по високоговорителите. Членовете на екипажа хукнаха към аварийните станции, за да се справят с изтичане на радиация, което съществуваше само в наскоро сглобена и детонирана бомба-призма.
	Изключително добре обучените и способни членове на екипажа се съсредоточиха върху належащите задачи и никой от тях не прояви интерес да погледне антените или да забележи автоматичната пушка с рязана цев. Пийт Хофман се задържа върху водата, зареди пушката и стреля. Четири изстрела. Гърмежи като камшични удари, но бяха заглушени от звука на сирени и аларми. Той видя, че ивиците въглеродно влакно се увиха като червеи около параболичните и предавателните антени.
	Комуникациите са прекъснати.
	Той пусна пушката във водата и я остави да потъне на дъното на океана. Докато въглеродните влакна останеха там, където бяха, самолетоносачът нямаше да има достъп до радара, джипиеса и ехолота временно откъснат от света.
	00:38:03.
	Една минута и петдесет секунди до затварянето на времевия прозорец.
	Всеки момент екипажът можеше да открие, че няма реално изтичане на радиация. Можеше да намери въглеродните влакна и да възстанови комуникациите и наблюдението на кораба. От този момент нататък нямаше да е възможно да се върне назад. Невъзможно да оцелее.
	Пийт Хофман извади двата невероятно мощни магнита от непромокаемата торба, разкъса опаковките и включи батериите им. Придърпа шейната със спящия Краус, надигна плексигласовия капак и видя, че дишането му е равномерно и спокойно и че ще остане такова най-малко още петнайсет-двайсет минути.
	Първият магнит щеше да бъде закрепен точно над водата. Там щеше да бъде паркирана шейната. Хофман притисна втория магнит между краката на Краус, спусна капака на шейната и я бутна към магнита на корпуса. Действаше идеално. Силата на взаимодействащите си магнити рязко издигна нагоре шейната с председателя, която изскочи точно там, където трябваше да бъде — в сянката на огромния кораб.
	00:39:38.
	Оставаха двайсет и две секунди, докато сателитът отново отвореше очи.
	Хофман взе шнорхела, окачен на гърдите му, доближи го до устата си и издуха остатъчната вода. Маската беше на врата му и той я намести на лицето си.
	Включи мотора на скутера и го насочи надолу, под повърхността, отново на дълбочина два метра.
	Беше успял.
	3 минути. Цяла вечност в сравнение с онези три секунди.
	Без шейната с Краус пътуването до остров Тиера Бомба щеше да бъде много по-бързо. И на половината път, когато се намираше горе-долу на еднакво разстояние от самолетоносача и риболовното корабче, Хофман щеше да излезе на повърхността, за да се обади на Сю Мастърсън, да каже четири думи — обектът на размяната акостира — и да затвори. След това щеше да бъде неин ред да се свърже с началника на Генералния щаб и вицепрезидентката, които трябваше да изпълнят тяхната част от споразумението.


>>	Четвърта част

	Горещата напитка, която вдигаше пара в широките и дълбоки порцеланови чаши, не изглеждаше нещо особено и приличаше на обикновен чай. Агуапанела. Каша от захарна тръстика и вода. Тук Еверт Гренс я беше опитал за пръв път, в деня, след като пристигна в Колумбия. Пийт Хофман го беше убедил да вкуси поне една глътка на тази слабо осветена маса в ъгъла. И на Гренс му беше харесала. Може би не я поръчваше толкова често, колкото кафе, но почти — и в неговия случай почти означаваше значително количество.
	Сега той стоеше до бара в кафене „Гайра“ и заменяше песо с поднос вдигащи пара напитки. Да, вкусът беше хубав. Но не я пиеше заради това, а защото се чувстваше дързък да се осмели да си поръча нещо друго, освен чисто кафе. А сега — е, това си беше направо купон! Имаха какво да празнуват.
	Гренс занесе подноса на една от другите ъглови маси. От тук се виждаше и чуваше телевизорът, окачен на тавана на метална стойка. Той бутна едната чаша към отсрещната страна на масата.
	— Агуапанела. Както я харесваш. И при това в ден като този!
	Пийт Хофман погледна чашата, но не я взе.
	— Благодаря. Много си любезен. Но в ден като този се нуждая от кафе, Гренс.
	Следователят отпи малка глътка и стана да донесе други чаши с различно съдържание. Пак отпи и се вгледа в мъжа, който изглеждаше щастлив и в добро настроение, но също и изключително уморен и изхабен — едно поколение по-млад, но в този момент и на това място двамата изглеждаха на едни и същи години. Хофман не беше избръснат, очите му бяха зачервени и направо се стовари на твърдия и неудобен стол. Имаше вид на човек, който е координирал и осъществил прецизна атака, за да освободи най-известния заложник в света и всичко е зависело от малък прозорец във времето, който е извадил от строя един от модерните самолетоносачи в света, и след като е предал председателя, отново се е гмурнал под водата и се е насочил към отправната си точка на остров Тиера Бомба. После беше отишъл с риболовно корабче до континента и бе шофирал седемнайсет часа през нощта и деня, за да пристигне малко преди пет следобед и да влезе през странния бамбуков вход в кафене в центъра на Богота. Видът на човек, който е спасил живот и знае, че скоро ще трябва да запази своя.
	— Кафе. Чисто. Ако се тревожиш повече за въздействието, отколкото за вкуса.
	Гренс се върна с още две чаши и ги сложи пред Хофман.
	— Това би трябвало да те държи буден, докато телевизионното предаване свърши.
	Инспекторът вдигна една от своите чаши — сега и той имаше две, много захар и витамин С, задържа я пред себе си и зачака Хофман да вдигне неговата. Двамата си кимнаха един на друг в безмълвна наздравица. Празнуваха. Скоро щяха да сменят канала на разнебитения телевизор и да гледат как светът приема новината. Резултатът от сътрудничеството им.
	Половин чаша. Още половин чаша.
	Пийт Хофман почувства, че го изпълва горещина, нова енергия, но ръцете му започнаха да треперят. Следователят срещу него забеляза това.
	— Една дълга нощ в кола, Гренс. С кофа такова чисто кафе. Право в централната нервна система.
	Той се усмихна и вдигна чашата за още една наздравица. Ръцете му трепереха още по-силно.
	Зофия му липсваше толкова много. И момчетата. Скоро. Щеше да приключи скоро. Почти беше приключил. Беше изпълнил своята част от споразумението, но все още не смееше да отиде в тайната квартира, където го чакаше семейството му. Хората, които се опитваха да го убият, го бяха намерили в бордея и той нямаше представа колко знаят, колко отблизо следят движенията му и дали ще може да се измъкне, преди името му да бъде публично заличено. Боже мой, как щеше да бърза, да се втурне там веднага щом получи зелена светлина! Веднага след пресконференцията от Белия дом, на която щяха да съобщят за спасяването и завръщането на председателя и говорител на Камарата на представителите Тимъти Д. Краус. Може би дори щяха да го покажат пред камерите.
	Пийт Хофман протегна ръка към телевизора и започна да сменя каналите, докато намери Си Ен Ен. Оставаха само още няколко минути. В момента предаваха обобщение на новините и кадри от горски пожар в Калифорния, които се замениха с изображения на самолетна катастрофа по западното крайбрежие на Австралия. Хофман изключи звука. Засега картината беше достатъчна.
	— Скоро, Гренс.
	— Скоро, Хофман.
	Следователят се приведе над масата.
	— И след предаването мога да си отида у дома в моя малък кабинет в Стокхолм. Пийт Хофман е изваден от списъка с терористи за убиване. Мисията е изпълнена.
	Гренс сякаш искаше да се увери, че никой не го чува, въпреки че бяха съвсем сами, след като сервитьорът беше изчезнал в кухнята.
	— Но имам и друга мисия. Да се погрижа семейство Харалдсон да си дойде у дома с мен.
	— Вече не е необходимо.
	— Такава е мисията.
	— Само след една минута над мен вече няма да е надвиснала смъртна присъда. И не бързам. Зофия иска да се върнем, но аз не мога да се върна, защото у дома ме чака доживотен затвор. Бил ли си в затвор, Гренс?
	— Да. Непрекъснато посещавам затвори заради работата ми. Правя го от трийсет години. Бил съм абсолютно във всеки шведски затвор.
	— Посещаваш затвора и си тръгваш. Но никога не си бил заключен на седем квадратни метра зад залостена стоманена врата във висока седем метра стена ден след ден, седмица след седмица, месец след месец. Затова не можеш да разбереш какво е да не живееш, защото е точно това — не живееш, не участваш във времето, което просто изчезва, изразходва се, не чака, по дяволите.
	Пийт Хофман погледна към телевизионния екран, където кадри от гражданската война в Сирия се замениха с изображения на демонстрации срещу среща на върха на министри на външните работи от Европейския съюз. Оставаха две минути.
	— Доживотна присъда, Гренс. Цял живот чакане. Не мога да го направя. Няма да го сторя. Предпочитам да умирам по малко тук, докато поне все още живея.
	— Ами съпругата ти? И тя ли мисли така?
	— Надявам се, че ще мога да я убедя.
	— Доживотна присъда, казваш? Или да продължиш тук? Ами трета възможност за избор?
	Следователят беше напрегнат, развълнуван — защото и двамата знаеха какво ще видят по телевизията и заради мисълта, която се въртеше в главата му от двайсет и четири часа.
	— Искам да знам кога ще е следващата голяма доставка на кокаин в Швеция. Час, място, маршрут.
	— Искаш?
	— Да.
	— Защо?
	— Защото съм ченге, а ченгетата правят точно това. Спират престъпления.
	Хофман не изглеждаше много заинтересуван, но слушаше.
	— Например, казваш ми за следващата доставка през Англия или Испания, или… Няма значение, важното е крайната дестинация да е Швеция. Ти си много добър в това. С информацията. И ако я предам на правилния човек, ще намеря решение. Дори ако този човек протестира, накрая ще разбере, че ще победи, ако не спори. Решение, което ще означава, че ще получиш присъда, но кратка. И след това отново ще се събереш със съпругата и децата си.
	— Не чу ли какво казах току-що? Не мога да се върна в затвора. И никога повече няма да помагам на шведската или на американската полиция. Това обикновено не свършва добре за мен, нали?
	— В Наказателния кодекс пише значителна безмилостност. Виждам няколко смекчаващи вината обстоятелства около поведението ти, които го правят далеч не безмилостно. Ще оправя тази работа. И я оправям. Но ми трябва твоята информация, за да я осъществя. Трябва да ми се довериш, Хофман. Аз не съм нито шведски, нито американски полицай. Аз съм Еверт Гренс. И държа на думата си.
	На екрана пробягнаха атмосферни смущения като бримка в чорап. Хофман леко потупа отстрани телевизора и завъртя няколко копчета. Картината се оправи и стана ако не идеална, то поне доста по-ясна.
	— Няма да бъда затворен в клетка. Предпочитам да умра. И ще накарам Зофия да го разбере — след като ме премахнат от списъка.
	Той продължи да върти и да натиска различни копчета, някак безцелно.
	Докато намери друга честота, по-добра картина.
	— Писна ми от всичко, мамка му! Разбираш ли, Гренс? Обърнах гръб на живота си и водя друг живот, който ми обърна гръб. Използван. Чувството не е приятно. Полицията получи достатъчно от мен.
	— Хофман, аз…
	— Освен това там имам и смъртна присъда. Аз съм известен доносник. От най-лошия вид. В Швеция няма затвор, където един доносник може да бъде в безопасност без закрила. Заради полицията се върнах в шибания ви затвор и ме сложиха в изолатор, но това изобщо не помогна. Те доказаха, че могат да стигнат до мен навсякъде. Затова съм тук, забрави ли, Гренс? И ти ме осъди на смърт. Ще ми е необходим „Ла Пикота“.
	— „Ла Пикота“?
	— Това е затвор тук, в Богота. Специален затвор за онези, които смятат да прехвърлят в Съединените щати. Един от десетте най-строго охранявани затвори в света.
	Еверт Гренс се готвеше да хване ръката му, но промени решението си. Не го биваше в тези неща.
	— Виж, когато ти беше в „Аспсос“, в този шведски затвор имаше девет убийства и ти беше отговорен за две от тях. Вече не е така. Има нова секция за затворници, чийто живот е заплашен. Заради случилото се с теб. Законът на Хофман, ако щеш. Липса на административна отговорност и на сътрудничество между властите, така го наричат. Оттогава не е имало повече убийства между онези стени. Там, в онова отделение, затворникът наистина е защитен от останалите обитатели. И когато те освободят… вече няма да има заплаха! С информацията, която си ни дал, в сътрудничество с полската полиция, ние разбихме целия клон на полската мафия, в която ти се внедри. „Войтек“ вече не съществува. И вече не могат да те заплашват. — Той понижи тон. — Има и още нещо. — Въпреки факта, че те все още бяха сами. — В онази секция излежават присъди още двама души, които също са били заплашвани. Двама високопоставени полицейски служители, които са осъдени за използване на фалшива информация, за да ме манипулират да… те застрелям, както ти каза.
	Зачервените очи на умореното лице на Хофман заблестяха, сякаш се събудиха.
	— Високопоставени полицейски служители като… шефа на полицията и… Йорансон?
	— Да.
	— И ако ми дадат малка присъда в Швеция, ще ме сложат в… същата секция?
	— Именно.
	Очите му изведнъж станаха абсолютно бдителни. Гренс предположи какво си мисли Хофман. Пийт сигурно копнееше за възможност да се срещне с хората, които го принудиха да избяга — как такава среща, без свидетели и на равни начала, въпреки че може би нямаше да го компенсира, пак ще смекчи част от последните три ужасни години.
	Сега.
	Информационният бюлетин свърши. И обявиха пресконференция на живо от Белия дом.
	— Трябва да ми се довериш, Хофман. След десетина минути няма да бъдеш в списъка с престъпници за убиване. И после ще започнем пътуването ти до дома.
	Пийт Хофман повдигна рамене, сякаш искаше да каже може би и увеличи звука на телевизора, който беше малко тенекиен и кънтеше, но се чуваше достатъчно ясно.
	Кратко въведение.
	И после в горната част на екрана се появи същата лента с надпис ИЗВЪНРЕДНА НОВИНА, която Еверт Гренс беше видял само преди една седмица, макар да имаше чувството, че е изминал цял един живот, когато Вилсон го накара да гледа американските новини в коридор на шведската полиция. И в същото време в обратната посока започна да преминава друг текст, заедно с преглед на новините през седмицата — Председателят и говорител на Камарата на представителите е освободен след спасителна операция.
	Белият дом отвън. И след това — отвътре. И катедра. Гренс веднага позна президента и директорите на ФБР и ЦРУ Всички, които очакваше да са там. И после някой друг, лице, което не познаваше. В далечния десен ъгъл на екрана стоеше мъж с униформа, с много отличия, доколкото можеше да се каже от различните му медали и нашивки.
	— Гренс?
	— Да?
	— Онзи човек там. Онзи с униформата. Какво общо има той с моето спасяване, по дяволите?
	Еверт Гренс нямаше време да отговори на онова, което и без това вероятно беше риторичен въпрос. Щом камерата се приближи и показа табелката с името на всеки, Хофман стана и пристъпи към телевизора. Най-накрая показаха името на мъжа в горния десен ъгъл. Някой си Майкъл Кук.
	— Кук? Гренс, какво е това?
	Еверт Гренс нямаше време да отговори и този път. Преди въпросът да стане излишен. Камерата се фокусира, за да покаже реда с малките букви под името му, отчасти скрито, защото Хофман беше твърде близо до телевизора. Гренс обаче се наведе настрана и ги прочете.
	Командир на „Делта Форс“.
	— „Делта Форс“, Гренс?
	Пийт Хофман удари с длан по екрана на телевизора.
	— Гренс, мамка му! Имам лошо предчувствие!
	Следователят наблюдаваше как човекът, който скоро щеше да бъде освободен от смъртна присъда, бавно се приближи до екрана, сякаш искаше да влезе в него, да бъде там на подиума и да разбере пръв.
	— Хофман, разбирам защо си нервен. Но скоро всичко ще свърши.
	Гренс беше висок колкото много по-младия си сънародник и когато сложи ръка на раменете на Хофман, за да го накара да седне, го направи нежно, с повече присъствие, отколкото сила.
	— Отпусни се, гледай и слушай. Не е необходимо всичко да е битка, Хофман. Понякога животът е хубав. И това — този момент е такъв.
	Пийт бавно седна, вдишвайки през носа и издишвайки през стиснати зъби.
	— Той не би трябвало да е тук. Чуваш ли какво казвам? Няма логика, Гренс.
	Камерата се фокусира върху президента, който очевидно съзнаваше, че публиката му е огромна, когато се приближи до микрофона. Изчака, докато цялото внимание беше насочено към него, впери поглед в телевизорите в целия свят и бавно започна реч на живо как снощи е бил събуден от обаждане от глас, който е познал, уморен, но реален, и колко успокоен и горд се е почувствал.
	В този момент той се усмихна и очите му се усмихнаха, и кореспондентите и медийните му съветници се усмихнаха заедно с него. И после президентът продължи:
	— Така става, когато изпратиш най-добрите. Специалните части на Съединените щати — „Делта Форс“.
	Камерата се отмести към мъжа с униформата. Генерал-майорът, чието име беше Кук. Той мълчеше, само кимаше и вдъхваше увереност.
	— Не се връзва!
	Хофман удари с юмрук по масата и събори чашите с кафе и малко по-големите чаени чаши.
	— Гренс, не се връзва!
	И когато стана, всички следи от умора бяха изчезнали. Хофман беше вбесен като всеки друг ядосан човек, когото беше виждал Гренс — с изключение на себе си.
	Когато станеш някой друг. Когато загубиш връзка със себе си.
	И после Пийт тръгна към изхода. Решителните му стъпки отекваха като камшични удари.
	В това време картината на екрана се смени и вместо лицето на президента показа видеозапис в хеликоптер, в сумрак, над безкрайно море, с приглушен звук на въртящи се перки. Обективът отново се насочи към кабината и разкри човек, легнал на носилка. Измъчен и напрегнат, но в същото време в дълбините на погледа му имаше някакво спокойствие.
	Председателят Тимъти Д. Краус.
	— Благодаря.
	Гласът му беше слаб, но спокоен.
	— Жив съм. И скоро ще се върна да служа на американския народ — това е мисията ми. От цялата си душа и сърце благодаря много на моите колеги за търпеливата им работа, за уменията на „Краус Форс“ и изказвам специална благодарност на члена на „Делта Форс“, който ме намери, ръководеше мисията за освобождаването ми и ме върна в безопасност.
	Краус затвори очи и камерата отново показа Белия дом и пресконференцията, чийто фокус се беше променил от празнуване на спасителната мисия в образи от продължаващата война за изкореняване на тероризма. И едва когато десетте имена, които все още оставаха в списъка с престъпници за убиване, бяха проектирани диагонално над рамото на вицепрезидентката, Гренс осъзна, че Хофман го е знаел от самото начало.
	Споразумението, което двамата договориха, ще бъде нарушено. Представителите на най-мощната демокрация в света са променили историята, за да не позволят едно лошо решение да стане публично достояние. Техният служител, информаторът Пийт Хофман ще остане в списъка с терористи за убиване на работодателя си и те ще продължат да го преследват, докато го убият.


	Следобедната среща с Доменико Хосе Пералта беше изключително важна. Да продължи или да спре напълно отново. И тя успя. Окончателната формулировка на уникално споразумение, каквото никой от предшествениците й не беше успял да сключи. Сю Мастърсън рядко беше доволна от себе си или от работата си, но сега беше удовлетворена — от момента, в който директорът на Полиция Федерал подписа документа и стисна ръката й, американски и мексикански агенти щяха да работят заедно от двете страни на границата. Както официално, така и под прикритие. С обединените усилия, които досега им липсваха, те вече можеха да идентифицират, конфискуват и да намалят броя на мексиканските наркокартели. „Краус Форс“ се беше прицелила в производството, а общите усилия на двете страни щяха да се съсредоточат върху разпространението.
	И след това тя погледна часовника.
	По дяволите.
	Пресконференцията. Сделката на Хофман живот за живот. Сю Мастърсън я беше договорила само преди няколко дни. Тя се извини и хвърли документите и писалките в куфарчето си. Пералта кимна, махна й с ръка и се усмихна с разбиране.
	Сю Мастърсън изскочи от заседателната зала на втория етаж на Агенцията за борба с наркотиците и побягна към стълбите. По тях вероятно щеше да стигне най-бързо. Лесно изкачи трите етажа. Беше щастлива. Разширената база за производство на кокаин щеше да остане в Колумбия, Боливия, Перу и Еквадор и затова Хофман и други информатори бяха внедрени там. Ако прережеш гърлото, става много по-трудно да се диша. Сега обаче Мастърсън беше започнала да реже друго гърло — географската връзка между производител и потребител.
	Петият етаж. Кабинетът й беше през седем врати. Пресконференцията вече беше започнала, но вероятно още не беше свършила.
	Телевизионният екран беше монтиран на стената между вратата и библиотеката. Сю насочи дистанционното и седна зад бюрото си, без да е сигурна дали ожесточеното думкане в гърдите й се дължи на неочакваното тичане или на чувството на буйна радост, което идваше от придвижването на едно успешно приключено споразумение към друго.
	Провървя й. Пресконференцията още не беше приключила. Но повечето неща явно бяха казани. Може би дори бяха показали Краус. Той би трябвало да бъде там, но тя не го видя. Сега екранът се изпълни с илюстрация на списъка с терористи за убиване, проектиран диагонално над рамото на вицепрезидентката.
	Десет имена.
	Сю Мастърсън ги преброи отново.
	Десет останали имена. Трябваше да са девет. Не десет. Тя се приведе напред, опитвайки да се съсредоточи върху списъка, който бавно се превърташе надолу. И той беше там. Седмицата купа.
	Направили са грешка.
	Забравили са да го извадят.
	Списъкът изчезна и предаването завърши с бавен кадър, обхождащ трибуната. И Сю Мастърсън си спомни как вицепрезидентката Елена Томпсън, началникът на Генералния щаб Лориъл Пери бяха излезли от „Ситуационната зала“ и се бяха върнали с флашка и обещание. Как тя беше повторила това обещание пред инспектор Гренс в малкия, сумрачен бар. Как и двамата, без да е необходимо да го казват, споделяха едно и също чувство, което е най-силно, преди да изплатиш дълг.
	— Да?
	Тя беше позвънила на личния мобилен телефон на вицепрезидентката, без дори да съзнава.
	— Здравейте. Обажда се… Сю Мастърсън.
	И осъзна, че Томпсън, разбира се, все още е в същата стая с камерите, но малко зад тях, и стои до началника на Генералния щаб, който дирижира всичко.
	— Мастърсън? Един момент.
	Сю чу, че вицепрезидентката върви с телефона в ръка. Фоновият шум заглъхна и стана почти тихо. Тя се запита в коя ли стая се е вмъкнала Томпсън.
	— Гледам телевизия.
	— Аз също. Но на живо.
	Гласът на вицепрезидентката звучеше нормално. Безпристрастно.
	— И онзи кадър. Списъкът. Има грешка. Забравили сте да извадите Седмицата купа.
	— Не.
	— Ами, видях го… В момента го предават по новините. И името му все още е там. Седмицата купа. Ел Суеко.
	— И аз видях същия списък. Точен е.
	— Не разбирам… Как е възможно да сме видели два различни списъка?
	— Не сме, Мастърсън.
	— Името му все още е в списъка, който видях.
	Разнесе се звук от отваряне и затваряне на врата, сякаш вицепрезидентката отиде в друга стая.
	— Да. И защо да не е така?
	— Защото имахме уговорка.
	— Каква уговорка?
	— Уговорка за… Знаете каква уговорка, по дяволите. Споразумяхме се, че ако Седмицата купа намери, освободи и върне Краус, вие ще го извадите от списъка с престъпници за убиване.
	— Сю, съжалявам, но наистина не знам за какво говориш. Нямаме никаква уговорка.
	Онзи глас. Безпристрастен. И затова проникна право в главата й, като остра кама, която разряза на две тялото й.
	— Имахме споразумение. И той изпълни неговата част вчера. Аз бях в кабинета ви, когато решихме…
	От една страна, отказваше да повярва, а, от друга, го вярваше и се вбесяваше.
	— И вие бяхте там, и Пери беше там!
	— Сигурна ли си, Сю? В моя кабинет? За каква среща говориш? Не съм записала нищо. И ако погледнеш регистъра за посещения в Белия дом, съмнявам се, че ще има нещо. Изобщо.
	Томпсън отново се движеше. Това беше ясно, защото фоновият шум от гласове се засилваше.
	— Виж, Сю, съжалявам, но трябва да се върна на пресконференцията, която току-що си гледала. Оказа се, че един от нашите елитни войници от „Делта Форс“ е успял да открие, освободи и доведе председателя Краус. Представяш ли си? Не е ли чудесно? Затова сега можем да се съсредоточим върху продължаващото преследване на виновниците, които ще платят с живота си, и също както преди аз ръководя преследването.


	От кафене „Гайра“ на „Кале“ 96 до Университетската болница „Сан Игнасио“ в „Карера“ 7 не беше далеч. Десет километра по Серос де Монсерате, тучната зелена площ, която жителите на столицата използваха за отдих. Но те все още не отиваха там. Първо се отбиха в малък магазин на половината път, в квартал Чапинеро.
	Гневът беше преминал. Но не и този вид, който измъчваше Еверт Гренс. Старши инспекторът седеше на предната седалка, ругаеше на висок глас и от време на време удряше с юмрук по таблото. Пийт Хофман не чувстваше нищо, защото не можеше да си позволи да се поддава на емоциите си.
	Винаги сам. Вярвай само в себе си.
	Действие. Така оцеляваше. Избор, преди да се предаде, или да продължи и той винаги продължаваше.
	— Къде отиваме?
	— Ще видиш.
	— Хофман, по дяволите, ако искаш да дойда с теб, обясни!
	— Нямам време. Ще видиш.
	— Трябва да знам…
	— Гренс? Ти не си ядосан на мен. И го знаеш. Трябва да работя с теб, не срещу теб. Нуждая се от помощта ти. Ще разбереш всичко, което искаш да знаеш. В момента обаче адски бързаме.
	Хофман спря пред изрисуван с графити магазин с тесен вход и табела, която някога е светела, но сега показваше само избелелите думи „Суперделикатеси“. Той каза на Гренс да чака в колата и влезе вътре при вестници, тютюн, зеленчуци, готови храни, хляб и сладкиши на рафтове, които бяха оскъдно заредени и тук-там имаше празни пространства.
	— Сезар?
	Някаква жена кимна към вратата зад касата.
	— Там е.
	Хофман влезе в стая, която беше много по-голяма от самия магазин. И в дъното, в отрупан с вещи кабинет с остъклени стени седеше Сезар. Също като Хофман и той беше прекарал известно време зад решетките, но престоят му там беше по-дълъг и по-тежък.
	— Приятелю мой, добре дошъл. Моят свят е и твой.
	Двамата се прегърнаха както обикновено, макар че бяха минали само две седмици, откакто се видяха последния път. Тогава Пийт Хофман се нуждаеше от нов пистолет „Радом“ и Сезар знаеше как да му го намери бързо.
	— Какво мога да направя за теб днес?
	— Нуждая се от помощта ти, за да реша един проблем.
	— Петер, следя новините цяла седмица. И винаги помагам на събрат. Особено на такъв, който плаща добре като теб. Но това, по дяволите, е… нещо друго.
	— Знам.
	— Когато започнем да говорим за война и за…
	— За това ще се погрижа сам. Ти трябва да направиш само нещо малко. Но ми е необходимо. Става ли?
	Пийт Хофман смъкна кърпата, с която покриваше главата си от няколко дни.
	— Това.
	Сезар се усмихна, докато оглеждаше скалпа му. Гордееше се с работата, която беше свършил. Рядка тема, която изобщо не беше като по-агресивните, които беше рисувал с примитивните инструменти, които можа да събере в затвора. Свободен, красив гущер с дебела, блестяща опашка, която се скриваше надолу по врата на Петер. Сезар никога не беше виждал подобна татуировка, но Хофман настоя, и му отне две нощи да я направи. Беше я нарисувал цялата сам, без модел.
	— Познах я дори на мъглявите видеокадри, които показаха по телевизията. И осъзнах, че вероятно нямат много повече от това за теб. Но да я махна ще бъде адски трудно. И ще отнеме доста време, мамка му.
	— Сезар, не е необходимо да я махаш, а да направиш друга такава.
	Няколко минути по-късно самоукият татуист чакаше на задната седалка на колата с черната си чанта с инструменти. Еверт Гренс, който остана на предната седалка, се обърна и поздрави мъжа, който беше на четирийсет и няколко години, нисък, но мускулест. Напомни му за затворниците с дълги присъди, които познаваше в шведски затвори не само по начина, по който се движеше, но и по нещо в очите, сякаш чувството за затворничество продължаваше да дреме в дълбините им.
	Хофман подкара колата и Гренс пак нямаше представа къде отиват и защо. Какво беше намислил Пийт, по дяволите? Единственото, което знаеше със сигурност, беше, че мисията му — да се погрижи семейство Хофман да се прибере живо и здраво у дома, беше провалена преди половин час, когато шайка костюмари на пресконференция в Белия дом нарушиха обещанието си.
	— Хофман? Пак те питам. Къде отиваме, по дяволите?
	Към резервния план.
	Там, където отиваме, ако условията се променят. Ако посоката на пътя се смени.
	— И аз пак ти казвам, Гренс. Скоро ще разбереш.
	Еверт Гренс нямаше време да попита нищо друго. Хофман удари спирачки, след като взе един завой твърде бързо и спря пред червено бетонно стълбище на девететажна сграда.
	Университетска болница „Сан Игнасио“. Университетската болница на Богота.
	От един от страничните входове изскочи млад мъж с бяла престилка и хукна към колата.
	— Бенедикто.
	Хофман го поздрави и махна с ръка на двамата си спътници да слязат и да го последват. Еверт Гренс разпозна миризмата веднага щом влязоха в коридора. Не беше трудно, след като няколко десетилетия беше вървял в лаборатории по криминалистика и морги. Полицейският му мозък мигновено разпознаваше всякакви следи от онези химически вещества. Пътуване с асансьор и четири врати по-нататък и бяха там. Хладилни камери от неръждаема стомана, наредени в редици по три, всяка със съответната големина и номерирана. Ярка, почти ослепителна светлина рикошираше от белите плочки. Служителят на моргата отвори камера номер трийсет и едно и извади две дълги релси с метална плоскост и неподвижно зяло.
	— Радвам се, че дойде, Петер. Нямаше да успея да продължавам да го местя насам-натам още дълго. Спасих го от студенти по медицина, нетърпеливи да разрязват.
	Гренс се наведе напред и се опита да прецени колко дълго е държан тук трупът.
	И защо.
	Хофман го видя.
	— Скоро, Гренс. И тогава ще знаеш.
	След това отново се обърна към Бенедикто:
	— Още два дни. И после ще се отървеш и от двама ни.
	Той кимна към трупа и сложи кафяв плик върху безжизнените му гърди.
	— Това е за изминалото време. Когато дойда за него, ще получиш още един плик. И ако може да използвам една от по-малките стаи за аутопсии за четири-пет часа, докато ти чакаш пред заключената врата, ще получиш още един — със също толкова.
	— Сега?
	— Сега, Бенедикто.


	Беше по-лесно да се работи върху труп, ако го държиш на количката под една от мощните лампи в средата на стаята за аутопсии. Сезар обръсна главата на мъртвеца, като го извиваше и обръщаше насам-натам, а после отвори черната си чанта и извади иглите, мастилото и машинката за татуиране, която изглеждаше нова и лесна за пренасяне и работа — съвсем различна от собственоръчно направените инструменти в „Ла Пикота“.
	— Неизползвани, стерилни игли. Безполезни. Искам да кажа, че този клиент няма да се притеснява за бактерии, нали?
	Сезар се усмихна и спусна количката с трупа, като натисна с крак педала до едното от предните колела.
	— Но е хубаво, че си изчакал, Петер. Веднага след това… няма да изглежда много добре. Този труп изобщо няма да кърви и абсолютно никой няма да забележи, че е татуиран след смъртта.
	След това той отново го повдигна малко, опитвайки се да намери най-добрата позиция за работа.
	— Може би всички трябва да са мъртви, когато ги татуираме.
	На ръка разстояние от количката имаше странична маса, също от неръждаема стомана. Там Сезар нареди кутии с различни бои и направи нови смески в малки купички.
	— Процесът на разлагане вече е започнал и кожата скоро ще се набръчка, ще посивее и ще стане друг цвят. Но съм абсолютно сигурен, че цветовете ще проработят.
	Досега Еверт Гренс беше предпочел да стои настрана. Беше по-лесно да изучава признаците на кървене в очите, без да пречи на никого.
	— Кой е той?
	— Не ти трябва да знаеш.
	— Както не ми трябва да знам и кой го е убил?
	Пийт Хофман леко приклекна. Сезар беше значително по-нисък и беше важно восъчната хартия да стои абсолютно неподвижно върху главата на трупа, докато се копират контурите на гущера. Освен това по този начин беше и много по-лесно да избягва зрителния контакт, въпреки че нямаше значение. Следователят обаче си направи заключенията.
	— Е, разбрах какво си намислил, Хофман. И няма да стане.
	— Ще стане. Първото, което ще направят, Гренс, е да проверят самоличността му в базата данни на ФБР. И там няма да намерят нищо. За разлика от онова, което преди малко видяхме по телевизията, този човек наистина е от „Делта Форс“ И следователно информацията за него е засекретена, и се пази само в регистъра на Военноморската флота. Различните институции в Съединените щати не споделят информация. Също като в други страни. Може би си спомняш какво стана в Швеция, когато ти се опита да ме убиеш? Когато основа решението си на онова, което беше записано в полицейската база данни? Когато реалността беше съвсем различна, при това в един и същ коридор на полицията.
	Не беше необходимо Еверт Гренс да отговаря. И двамата знаеха, че той помни. Следователят пристъпи последната крачка напред и както обикновено правеше, когато беше в морга, сложи ръка до единия безжизнен крак и леко го побутна, сякаш искаше да събуди мъртвеца и да го върне към живота.
	Гренс беше разбрал за какво става дума. И трупът пред него не разкриваше много доказателства — ръст, тегло, телосложение, но приличаше на Хофман, особено с татуировката, която Сезар прекопира от восъчна хартия и после нарисува с убождания с игла върху главата и надолу по врата на мъртвеца. Да… може би. Обикновено това не би било достатъчно, нито дори като косвено доказателство. Но с човек, който беше колкото безлик, толкова и обречен, и държава, която трябваше да продължава да показва резултати на обществото или войната й можеше да бъде поставена под съмнение, можеше и да проработи.
	Сезар се премести от лявата към дясната страна на трупа, за да има по-добър достъп до онова, което щеше да стане окото на гущера, и Хофман зае мястото му. Отвори калъфа под мишницата си, където криеше ловджийския си нож.
	Хвана лявата ръка на мъртвеца, доближи я до себе си и се залови да реже два от пръстите му.
	— Не е необходимо да го правиш.
	Гренс потупа Хофман по рамото.
	— Необходимо е.
	— Те не знаят за пръстите. Ако знаеха, щяха да ги включат в описанието. Специфичните особености винаги се използват в разследването.
	— Не.
	— Не?
	— Краус знае.
	— Краус? За него това вече няма значение.
	— Ще има, старши инспектор.
	Пийт Хофман внимаваше да направи точно онова, което някога беше направила Зофия с неговите два пръста. Когато изрязват част от тялото ти, никога не забравяш, и той беше запомнил абсолютно всяка подробност.
	Хофман полека сряза до костта с ножа си и издълба плътта. Извади от джоба на елека си ножица за стригане на овце, същата, която беше използвала Зофия, и преряза костта и сухожилията, малко по-дълго, отколкото беше необходимо. Разряза висящата кожа, повдигна я, прегъна я над остатъка от пръста и накрая залепи краищата с универсално лепило.
	При нормална ампутация лепилото падаше, когато завършеше оздравителният процес, и тялото го изхвърляше. В този случай обаче нямаше да има оздравяване, тъй като човекът беше мъртъв. Но ако Хофман го залепеше внимателно, никой нямаше да забележи — прозрачна повърхност, която не се вижда, освен ако не се взираш много усилено.
	Еверт Гренс следеше с поглед неочаквано сръчните движения на Хофман. Сега към ръста, теглото, телосложението и отличителната татуировка можеше да се добавят и увреждането на костта на лявата ръка и същите осакатени пръсти.
	Пийт Хофман не беше получил неговата част от сделката, след като беше изпълнил обещанието си. Затова трябваше да предприеме следващата стъпка онези, които го бяха осъдили на смърт, трябваше да повярват, че са успели да го убият. И следователно да премахнат името му от списъка. И тъй като не знаеха кой е, бяха го виждали само на неясни сателитни изображения.
	Можеше и да стане.
	— Прав си, Хофман. И когато той приключи с онази шикозна татуировка, може и да успееш. Но пропускаш важен детайл.
	За пръв път, откакто бяха излезли от кафенето след пресконференцията на телевизионния екран, по който преминавах вълни, Пийт Хофман се сепна.
	— Моля?
	— Спогодбата за пръстови отпечатъци. Не съществуваше, когато ти напусна Швеция. Но сега я има. Новопридобитото право на Съединените щати да имат свободен достъп до шведската база данни с пръстови отпечатъци.
	Хофман погледна Гренс в очите.
	— Какви ги говориш, по дяволите?
	— И на теб, и на трупа липсват пръсти. Но номерът няма да мине, защото по силата на тази спогодба американските правоприлагащи агенции сега могат да търсят пръстови отпечатъци в нашите шведски бази данни. Шефовете ми пляскат с ръце и говорят колко важен е този инструмент в борбата срещу престъпността. Аз обаче съм сигурен, че следователите в Съединените щати могат да получат каквото искат, без шведите да могат да им попречат, но изобщо не е толкова лесно, когато ние искаме нещо от тях. И тъй като те мислят, че ти си датчанин, швед, норвежец или исландец, ще бъдеш идентифициран толкова бързо, колкото отряза пръстите на трупа.
	Пийт Хофман сложи още малко лепило и пак прокара пръсти по мястото, което трябваше да залепне и да се слее, за да бъде сигурен, че никой няма да го забележи.
	— Ще стане, старши инспектор.
	— Може и да си прав, и мъжът, който лежи тук, да не е достъпен в техните бази данни. Също като теб. Дотук ще стане. Но ти си осъждан, Хофман. И затова те има в нашите шведски криминални регистри. Разпространиш ли пръстовите си отпечатъци, рано или късно те ще ги намерят и ще те хванат.
	— Няма да разпространя никакви отпечатъци. И няма да ме хванат. Няма да има с какво да ги сравнят. И нещо повече, Гренс, щом ме намерят мъртъв, никой няма да ме търси повече.
	Еверт Гренс изведнъж осъзна, че Сезар стои до тях, работи по татуировката през цялото време и е чул всичко. Гренс кимна многозначително към трупа и татуиста, но Хофман не понижи тон.
	— Той не разбира шведски. Нито много английски.
	— Сигурен ли си?
	— Да. Напълно съм сигурен. Но няма значение. Сезар не е глупав и много добре знае какво съм намислил. Имам му доверие. Понякога, Гренс, трябва да избереш да вярваш на някого, въпреки че вярваш само на себе си. По дяволите, дори на теб нямам пълно доверие!
	Хофман се подсмихна и Гренс също се усмихна леко. Стана му приятно.
	— И така, Гренс. Стигнахме до въпроса защо ти си тук.
	Хофман продължаваше да говори на висок глас. Еверт Гренс не се чувстваше удобно.
	— Е?
	— Ти ще ме предадеш на американското посолство.
	— Какво?
	— Да, сега, след като съм мъртъв.
	— Искаш да предам… това?
	— Да.
	— Да ги убедя да ме пуснат вътре? Да ги накарам да ми повярват?
	— Да.
	— Да повярват, че това… си ти?
	— Да.
	Ярката светлина го заслепи, когато Гренс погледна право в нея и се приближи до мъртвеца.
	— Не осквернявам трупове.
	— Гренс… този човек се опита да отнеме живота ми. А преди това ти се опита да отнемеш живота ми.
	— Защото съм ченге. И човешко същество.
	— И когато реши, че имаш правото да го направиш, Гренс, да ме убиеш, тогава свърши моралното ти право да ме съдиш как оцелявам. Никой от вас вече няма шибано етично право по този въпрос.
	Еверт Гренс разсеяно подръпна двата крака на трупа. Беше дошъл да помогне на Хофман в борбата му да оцелее. И все още беше вбесен на онези, които не спазиха уговорката им. Той повдигна рамене.
	— Мислиш ли, че е възможно?
	— Старши инспектор, знам, че е възможно.
	Мобилният телефон беше в джоба на сакото на Гренс. Той го извади, включи го и се дръпна няколко крачки назад.
	Докато целият труп се вмести на екрана на камерата на телефона.
	— Добре, Хофман, да го направим.


	Счупената неонова табела на изписаната с графити стена се виждаше още по-трудно в мрака. „Суперделикатеси“. Еверт Гренс смъкна стъклото от дясната страна на предната седалка и погледна в магазина. Същата продавачка седеше на стола си, заобиколена от полупразни рафтове. Той се зачуди как е възможно толкова реалистично да крият истинската същност на бизнеса зад вратата.
	Пийт Хофман прегърна сърдечно Сезар на вратата, благодари му за помощта и му предложи плика с парите, за които се бяха споразумели.
	— Не е необходимо.
	Сезар учтиво бутна назад ръката на Хофман.
	— Този път аз би трябвало да ти платя.
	— Вземи ги. Без теб нищо от плана ми нямаше да е възможно.
	— Ти не разбираш, Петер. Днес аз… по дяволите, понякога просто преминаваш някоя граница. Живееш. Изживяваш нещо. Знам ли, татуирането на онзи труп беше нещо рядко. Чувствам се опиянен, въпреки че съм трезвен като краставичка.
	Пийт Хофман упорито му подаде плика. Накрая Сезар го взе от ръката му, прегъна го два пъти и го пъхна в горния му джоб.
	— Беше… интересно да работя с кожа, която прилича на восъчната хартия, която сложих на главата ти. Мамка му, по навик се опитах да избърша кръвта, която обикновено зацапва боята, но нямаше кръв. Кожата се напука и се разцепи. Научих, че универсалното лепило почиства и слепва добре. Обещавам, че те няма да видят нищо.
	Хофман отново извади плика и Сезар отново го блъсна назад, може би малко по-силно, за да е сигурен, че ще остане в джоба на Хофман.
	— Пък и ти ще се нуждаеш от пари за други неща, Петер. Например, за да се махнеш от тук.
	Хофман се наведе към него.
	— Ще вземеш този плик. Защото ще ми помогнеш с още нещо — малка бомба.
	— Бомба?
	— Нещо, което да вдигне във въздуха кола.
	Двамата заговориха тихо, за да не ги чуе Гренс.
	— Като миналия път ли? Или имаш някакви специални изисквания?
	— Самовзривяващо се експлозивно устройство с дистанционен спусък. А също и сензор за вибрации, Сезар. Това е важно.
	Последваха няколко секунди мълчание. Сезар погледна изпитателно по-възрастния мъж, който все още седеше в колата, и после бавно кимна, вперил черните си очи в Хофман.
	— Добре, приятелю мой. След дванайсет часа. На същото място, където винаги нося поръчките ти.
	— Благодаря.
	Сезар вдигна черната чанта с инструментите си, готов да тръгне.
	— Кой, Петер?
	— Няма значение.
	— Познавам ли го?
	— Някой, който превръща ангелчета в парцалени кукли.
	Еверт Гренс вдигна стъклото, докато двамата закоравели престъпници обсъждаха нещо на тротоара и накрая отново се прегърнаха. Шведският полицай се усмихна. Очевидно навсякъде беше същото. Колкото по-закоравели бяха престъпниците, толкова повече се прегръщаха. Хофман подкара бавно из занемарен квартал и Гренс се замисли за восъчна хартия, татуировки и трупове. За това, че независимо колко години е работил, пак попада на нови престъпни методи. И че колкото и бързо да се развива полицията, престъпниците винаги съумяват да са една крачка напред.
	Заредиха се тъмни жилищни блокове, когато квартал Чапинеро се превърна в район Фонтибон — малко по-хубави къщи с широки огради пред терасирани входове и стълбища. Кафенето с интернет не изглеждаше нещо особено. Беше напълно засенчено от съседната голяма бинго зала. Цялата сграда на „Бинго Роял“ блестеше и гласът на говорителя гърмеше през широко отворените прозорци.
	— Старши инспектор?
	Еверт Гренс беше по средата на тротоара, когато Хофман го повика от мястото си зад волана.
	— Още нещо.
	Гренс се върна и осъзна, че накуцва съвсем леко. Кракът не го беше болял много от няколко дни и болката едва ли не му липсваше. Може би се дължеше на напрежението. На прилива на адреналин, че е отговорен за човек, който буквално се бори за живота си и бяга.
	— Пътуването ти до Вашингтон.
	Вашингтон.
	Гренс никога не беше ходил в Съединените щати преди това пътуване. И сега щеше да отиде там за втори път за по-малко от една седмица. Възможностите им за избор накрая се сведоха до една — само Сю Мастърсън имаше достатъчно влияние да гарантира за него, когато той предадеше трупа на Ел Суеко. За да убеди американското посолство да го пуснат да влезе и да повярват в него и в трупа.
	— Как се чувстваш, Гренс?
	Еверт Гренс се наведе през смъкнатото странично стъкло, хвана се за вратата и стъпи здраво на краката си.
	— Как се чувствам ли? С удоволствие бих се срещнал отново с Мастърсън. На кафе. Но не съм сигурен дали тя иска да ме види.
	— Когато приключиш със задачата и тя се съгласи да гарантира за теб, искам да й дадеш това.
	Пийт Хофман отвори жабката и извади плик, който приличаше на онзи, който преди малко беше дал насила на Сезар. Приличаше, но не съвсем. Този беше запечатан. С червен восък.
	— За Мастърсън?
	— Да.
	— А защо е печатът?
	Червен, кръгъл и лъскав, без марка в средата. Изглеждаше като запечатаните пликове, които шведската полиция използваше за престъпниците информатори. Бяха използвали такъв и за Хофман. Пликове, които се съхраняваха заедно с дневник и съдържаха истинското име на информатора, запечатани от вербовчика в първия ден на мисията.
	— Какво е това?
	— Знам какво си мислиш. Но това няма нищо общо с кодови имена или истински имена. Това, което държиш и което никой пратеник не може да отвори, без да бъде забелязано, е абсолютно последната ми информация. Моят подарък на раздяла за Мастърсън.
	— Подарък на раздяла? Какво… съдържа?
	— Часът и мястото, където могат да съберат останките на едно от имената в техния списък.
	— Аз те помолих за това. Спомняш ли си? За информация. За доставка на наркотици. Докато чакахме шибаната пресконференция. Казах ти, че може да се прибереш у дома. Със семейството си. В Швеция. Кратка присъда под закрила заедно с любимите ти полицаи. Но може би не съм бил достатъчно ясен? Или ти си разбрал погрешно един дребен детайл — че за да повлияе на положението ти в Швеция, информацията трябва да бъде за шведската полиция не за американска правоприлагаща агенция.
	— Спомням си.
	— Е?
	— Работя по въпроса. Ще си получиш информацията, Гренс. Но това е нещо съвсем друго. Лично е и е предназначено за Мастърсън.
	Гренс взе плика, плъзна пръсти по печата и го скри във вътрешния джоб на сакото си.
	— Щом казваш.
	— Да, казвам.
	— Добре тогава. Ще се видим пред Университетската болница „Сан Игнасио“. И ще разтоварим част от учебните материали в моргата.
	Колата изчезна зад проблясващата неонова табела на бинго залата и Еверт Гренс за пръв път през живота си отвори вратата на кафене с интернет. Плати за един час на компютър и за пластмасова чаша със светла течност, която собственикът на кафенето настоя да нарича кафе. И след това въведе един от няколкото телефонни номера, които знаеше наизуст.
	Щеше да наруши обещанието си да не оставя следа, която може да доведе до Ерик Вилсон и от там до Сю Мастърсън. Сега обаче използването на авторитета му като полицай беше единственият шанс, който му беше останал, за да изпълни едно по-голямо обещание — да се погрижи Пийт Хофман да се върне у дома жив.
	— Ало?
	Сънен. Уморен. Дрезгав.
	— Свен, аз съм.
	Човек, който лежи. И борави непохватно с телефона.
	— Еверт?
	Някой, който се прокашля, претърколи се на другата страна и зашепна, за да не събуди човека, който спеше до него.
	— Нямаш представа колко се радвам, че чувам гласа ти!
	Еверт Гренс се усмихна и преглътна. Надяваше се, че това не се е чуло по телефона. Свен Сундквист, най-близкият му колега и човекът в живота му, който го беше понасял най-дълго, можеше да си помисли, че Гренс се е трогнал.
	— А аз останах с убеждението, че ти е писнал.
	— Не разбираш ли, Еверт… Тревожех се. Наистина. Ти просто… изчезна. Излезе от полицията, където горе-долу живееш, откакто те познавам, без да кажеш нито дума, и носеше кафяв куфар със стикер на Айфеловата кула в единия ъгъл.
	Свен стана от леглото. Босите му крака зашляпаха по студения под, когато се измъкна от спалнята, която споделяше със съпругата си, и тръгна надолу по дървените стъпала към тъмния първи етаж на къщата им.
	— Посред нощ е, Еверт. Знаеш го, нали?
	— Нощ?
	Свен Сундквист познаваше много добре този глас. Еверт звучеше изненадано. И вероятно наистина беше изненадан, както показваше гласът му. Обикновено беше така. Шефът му искаше да говори и веднага щом изпиташе това желание, се обаждаше. Без да го е грижа за обстоятелствата на човека, на когото звъни.
	Както правиш, когато в живота ти липсва съдържание, рутина и семейство.
	Този път обаче той не се обаждаше от дивана с протрита тапицерия от едро рипсено кадифе в полицията, където обикновено спеше. Телефонният номер беше друг. Качеството на звука. Фоновият шум. Гренс беше някъде другаде.
	— Значи… не си помислил за това, така ли? Добре, Еверт. Часова разлика. Предполагам, че поне знам, че си доста далеч от тук. На запад? Изток? Скоро ли ще бъде нощ или вече е минала?
	— Съжалявам, Свен, но това все още не е твоя работа.
	Гренс доближи телефона до устата си, както обикновено правеше, когато се готвеше да говори сериозно.
	— Къде си?
	— В кухнята. Студено е. Намаляваме парното нощем.
	— Тогава искам да се облечеш. Не защото ти е студено, а защото трябва да отидеш в града. В полицейското управление.
	— Еверт?
	— Колко време ще ти отнеме?
	— Моля те, Еверт, чуй ме.
	— Колко време?
	— Двайсет и пет минути. Сега няма движение. Тъй като е посред нощ.
	— Добре. Когато отидеш там, препрати един имейл до американското посолство в Богота, но го направи от моя електронен адрес. От полицията в Стокхолм.
	— Добре…
	— На някой си Джонатан Удс. Поискай среща. И прикрепи снимка.
	— Снимка?
	— На едно тяло.
	— Еверт?
	— Труп.
	Свен Сундквист вече не пристъпваше от крак на крак върху студения под, а седеше до масата в кухнята с чаша вода. Това не беше хубаво. Знаеше го, разбира се. Когато стомахът му започнеше да пари и да се свива с всяко поемане на дъх, той беше научил, че това означава нещо, в което предпочиташе да не участва.
	Свен не беше виждал шефа и приятеля си от няколко дни и се тревожеше. Мислеше за Еверт повече, отколкото се осмеляваше да признае пред себе си. И после неочаквано Еверт се свърза с него. Посред нощ. От място, което сега осъзна, че вероятно е Богота, Колумбия. И го направи със снимка на мъртвец.
	Реалност, която не се връзваше съвсем. Затова въпреки факта, че мислите му прелитаха насам-натам, в проклетия труп нямаше абсолютно никаква логика. Еверт Гренс — в Южна Америка? Не се вместваше. Човек, който прекарваше дните си в Главното управление на полицията в „Кунгсхолмен“ и апартамента на „Свеавеген“, живот, който се водеше на площ от няколко квадратни километра. Ако преди няколко часа някой беше попитал Свен да предположи какви са познанията на Еверт за континента Южна Америка, той би се хванал на бас, че шефът му вероятно не знае дори къде се намира Колумбия.
	— Еверт, кой е мъртвецът?
	— Не мога да ти кажа.
	— Кой е направил снимката?
	— Не мога да ти кажа.
	— Кой го е убил?
	— Не мога да ти кажа.
	Свен Сундквист беше опитен специалист в разпитите. Най-добрият в Градската полиция на Стокхолм. Този път обаче нямаше да получи отговори, защото Еверт Гренс се държеше като всички престъпници, които бяха разпитали и щяха да разпитат — реагираше с нещо като без коментар или с гневен поглед, прикован в пода, или да го духаш към разпитващия. Всъщност Гренс правеше и трите едновременно.
	— Добре, Еверт. Тогава нека се върнем малко назад във времето. До момента, в който ти профуча покрай мен в коридора с твоя куфар със стикер на Айфеловата кула в ръка. В същия ден по новините говореха предимно за отвличането на американски политик и за нова война срещу тероризма, фокусирана върху световния център за производство на кокаин. Тогава, разбира се, не се замислих за това. Но сега ти искаш да изпратя снимка на труп в американското посолство в… столицата на същата държава?
	— Най-после.
	— Еверт, за какво става въпрос, по дяволите?
	Мъртвец. И първият инстинкт на един следовател би трябвало да е да разследва, да търси отговори. Еверт правеше точно обратното. Затваряше се в себе си. Криеше нещо. Истината. От най-близкия си колега и партньор. Беше го правил само веднъж, откакто Свен работеше с него — когато две млади жени бяха транспортирани в Швеция, за да бъдат купени от шведски мъже. Тогава Еверт Гренс беше подменил доказателства, беше повлиял на разследването и бе рискувал кариерата си, за да предпази човек, на когото държеше и за когото се чувстваше отговорен. Но в Колумбия, от другата страна на Атлантическия океан? В официална война срещу дрогата? В такъв случай — за кого? За себе си?
	Не.
	Еверт не действаше така.
	Свен Сундквист дишаше много бавно.
	Нищо не се връзваше.
	— Свен?
	Нетърпелив, напрегнат глас.
	— Свен, престани да бъдеш толкова труден, по дяволите! Нямам много време. Изпращам ти една снимка. Когато отидеш в полицията, включи се в интернет от моя кабинет. Използвай моя електронен адрес. И изпрати имейла, за който ти говоря. Служебната ми карта е при пистолета ми в шкафа с оръжията. А ключът за шкафа е под касетофона.
	Касетофонът.
	До снимката на Сиван Малмквист и записите на песни, които бяха всичко за Еверт.
	Къде другаде можеше да е, ако не сред най-важните вещи в стаята?
	— Еверт?
	— Да?
	— Отговори ми честно. Без шибаните без коментар или не мога да ти кажа.
	— Свен…
	— Честно, чу ли?
	— Добре.
	— Еверт… в опасност ли си?
	Гренс се поколеба. Твърде дълго.
	— Не.
	— Колумбия? Американското посолство? Труп? Еверт, можеш ли да гарантираш, че онова, което искаш да направя, няма нищо общо с това, че си в опасност?
	— Да, Свен. Гарантирам. Аз не съм в опасност.
	Гренс беше отговорил. Без да обясни. Аз не съм в опасност. Тогава някой друг беше в опасност, някой, за когото той беше готов да рискува.
	— Още един въпрос, Еверт. Това заповед ли е?
	Връзката беше лоша и разстоянието — огромно. Може би това беше причината за тишината, която последва вместо отговор.
	— Ало, чуваш ли ме?
	— Свен, аз…
	— Това заповед ли е?
	— Не.
	— Тогава не разбирам.
	— Всичко това е случай, който не съществува — изобщо. Може да претърсиш всички файлове, папки и доклади в полицията, но няма да го намериш. Затова не мога да ти заповядам като твой шеф, Свен, не и този път. Но те моля да го направиш като мой приятел.


	Полетът продължи толкова време, кол кого и преди — четири часа и половина. И също като преди Еверт Гренс успя да прочете всяка страница на безплатните „Ню Йорк Таймс“ и „Вашингтон Пост“, които раздадоха стюардесите, преди да помолят пътниците да седнат и да затегнат предпазните колани за бавно подхождане към международното летище „Дълес“. Приликите с първото му пътуване до столицата на Съединените щати обаче свършиха веднага щом стигна до проверката на паспортите. Гренс беше обграден от трима пазачи, изведен от дългата опашка, придружен до мръсна малка дупка, която му напомни на стаите за разпити, в които често работеше, и попитан отново и отново защо няма багаж и защо смята да остане на американска територия толкова малко, че едва ли ще има време да вземе такси до града, преди отново да трябва да се върне за проверка на летището.
	Всъщност това не се налагаше.
	Защото веднага щом минеше през ухаещите на парфюми и пълни с алкохол лъскави безмитни бутици и залата с въртящите се ленти с багаж, Гренс щеше да седне до маса в ъгъла на ресторант, където сервираха скъпа храна на стресирани пътници, които търсеха предимно менюто с напитките.
	И щеше да стои там, докато приключеше разговора с жена, която вече го чакаше.
	— Благодаря ти, че дойде тук. Имам много малко време.
	— Гренс, същото се отнася и за мен. Нямам време, особено за хора, които са ми обещали да не ги виждам повече.
	— И този път ще дам същото обещание.
	Сю Мастърсън пиеше френска минерална вода. Гренс си поръча същата, когато дойде сервитьорът.
	— Но нямаше да сме тук, ако не беше едно друго обещание, което ти даде, и не беше изпълнено.
	Тя го погледна и очите й може би малко омекнаха. Зад твърдата й, неотстъпчива фасада вероятно се криеше човек, който се чувстваше унижен, с разбито сърце, и търсеше възмездие.
	Иначе не би се срещнала с него.
	— Добре, инспектор Гренс, казвай — за последен път.
	Тази твърдост. Харесваше му.
	— Помолих те да дойдеш тук, защото за пръв път… ами, откакто кандидатствах в Полицейската академия в средата на седемдесетте години, се нуждая от препоръка. Някоя авторитетна личност, която да гарантира за мен.
	— Препоръка?
	— Трябва да удостовериш какъв интелигентен и аналитичен човек съм аз.
	Сю Мастърсън го погледна. Нарочно ли й губеше времето? Шегуваше ли се с нея? Тя реши, че не е така. Изражението му беше същото и той се държеше по същия начин както при предишните им срещи. И говореше по същия начин. Сю вече познаваше начина му на изразяване, под който се спотайваше нещо сериозно.
	— След около двайсет и четири часа ще получиш телефонно обаждане от американското посолство в Богота. Ще те уведомят, че Пийт Хофман е мъртъв.
	Стомахът й се сви.
	Сякаш Гренс я беше ударил.
	Сякаш юмрукът му беше минал през нея. И сега там имаше дупка.
	— Мъртъв?
	— Затова ще ти се обадят.
	— Не разбирам… кога…
	— Откакто Пийт Хофман отряза два пръста от труп с ножица за стригане за овце и нарисува на главата му същата татуировка като своята.
	Дупката в стомаха й.
	Сю бавно започна да разбира и дупката изчезна.
	— Още една такава шега и ще си тръгна. А сега е твой ред да отговориш на въпроса ми, Гренс. Ако отговориш правилно, ще продължим.
	— Добре.
	— Трупът?
	— Да?
	— Труп ли е бил от самото начало? Или е станал труп за целите на Хофман?
	Уверение.
	Дали е бил пожертван нечий живот, за да спаси живота на друг?
	— Бил е труп. Станал е труп, когато от Пенсилвания Авеню 1600 са го изпратили да превърне в труп Хофман. И така, когато се обади колегата ти от международната секция „Наркотици и правоприлагане“ в Богота, това ще бъде, за да реши дали да направи оглед на онзи труп или не. И ще го направи само ако повярва на човека, който ще седи срещу него. На мен.
	Сю Мастърсън може би трябваше да стане и да си тръгне. Това би направила, ако й бяха задали същия въпрос само преди няколко седмици. Тогава дори самата мисъл за измама на полицейските власти, които съставляваха целия й живот, би й се сторила недопустима. Но сега. Не й беше останало много, което да загуби.
	— Добре, Гренс…
	Тя разбираше какво си мисли шведският следовател. Как смъртта на един може да означава живот за друг.
	— Ще гарантирам за теб. Стига да знам как.
	Еверт Гренс й подаде документ, изписан от двете страни.
	— Това е международен проект за борба с наркотиците, в който Съединените щати и Европа са партньори. Междуамериканската комисия за контрол върху злоупотребата с наркотици. Предполагам, че и двамата участваме в този проект. От там се познаваме. От срещите и съвещанията, които съм обобщил тук.
	Сю Мастърсън взе изписания на ръка лист и бързо го пречете.
	— Вярваш ли в това, Гренс?
	— В международните проекти за борба с наркотиците ли?
	— Че Хофман може да умре. Че можеш да ги накараш да повярват в това.
	— Мисля, че това е последният му шанс. И ти, и аз сме длъжни да направим всичко възможно, за да му помогнем да го осъществи.
	Тя го погледна и повдигна рамене.
	— Добре тогава. Ще гарантирам за теб. Ще кажа, че си умен. Аналитичен. И че сме работили заедно.
	Сю Мастърсън стана и протегна ръка, готова да си тръгне.
	— Още не.
	Еверт Гренс посочи стола й.
	— Още нещо.
	Тя предпочете да остане права.
	— Сериозно? Пак ли?
	— Да.
	Той извади още един документ от малкото си куфарче.
	— Това е подаръкът на раздяла от Хофман за теб. Последно сбогом. Информация за… някого. Аз очевидно не трябва да я знам.
	Сю Мастърсън взе плика и леко прокара два пръста по восъчния печат.
	Но не изглеждаше щастлива, нито дори заинтересована, както беше очаквал Гренс. Въпреки твърдостта й той предполагаше, че тя поне ще се усмихне леко. Всеки шеф обича информацията.
	— Сю?
	Гренс се опита да привлече вниманието й. С глас, на който напълно липсваше закачливост.
	Сериозен глас.
	— Сю? Нещо… не е ли наред? Освен факта, че и двамата получихме удар под кръста от твоите приятели в Белия дом?
	Тя се усмихна. Този глас харесваше.
	— Ще се погрижа за този плик. Информацията на Хофман винаги е точно такава, каквато казва той. Но и това ще бъде последното, което ще направя с тази униформа. След това ще бъде мой ред да търся препоръки.
	Мастърсън пъхна плика във външния джоб на тънкото си сако.
	— Не само че ме излъгаха и ме направиха на глупачка, но и ще загубя работата си. Никой не говори за това, но аз знам. Те никога не биха използвали шефа на АБН по този начин, ако смятат да го задържат. Правили са го с други полицейски организации, които отвърнаха много жестоко на удара. Преговарях за единственото нещо, за което не трябваше. И загубих.
	Еверт Гренс не беше човек, който често се хвърляше да прегръща хората, но в момента изпита желание да направи точно това. За момент Сю Мастърсън изглеждаше толкова мъничка и уязвима, въпреки голямата си сила.
	— Напълно съзнавам какъв риск си поела, като се срещаш с мен. Да се срещнеш с Хофман чрез мен. И може би утехата не е голяма. Но ти обещавам, че никога повече няма да ти се наложи да го правиш.
	Тя се усмихна отново едва-едва.
	— А сега…
	Стисна протегнатата му ръка и я задържа малко по-дълго.
	— … когато вече няма значение. Когато мога да поемам каквито рискове искам. Като например да гарантирам за един особено упорит шведски следовател.
	После Сю Мастърсън тръгна и излезе от ресторанта и от летището.
	Еверт Гренс погледна часовника. До проверката преди полета оставаше един час. Трябваше да поръча пак и да смени безвкусната минерална вода с кафе и може би едно от онези шоколадови браунита.


	Той беше избрал кола с голям багажник. Това беше единственото изискване. Да има достатъчно място за един блед, вкочанен труп.
	Бяха облекли трупа с дрехи от магазин втора употреба, използвани, но в добро състояние, високо качество, без да са скъпи и луксозни. Пийт Хофман се вгледа във физическия си двойник. Мъжът, когото Бенедикто изкара на количка от страничния вход на Университетската болница „Сан Игнасио“, изглеждаше като Хофман и определено можеше да е човекът, когото милиони хора по света бяха видели на неясни видеоклипове по новините.
	— Благодаря ти за помощта. Ето ти компенсацията.
	Хофман даде един последен плик на служителя на моргата, който беше местил насам-натам това студено, безжизнено тяло, за да го запази непокътнато.
	— За теб винаги, Петер. Знаеш го.
	Двамата си стиснаха ръцете и металните колела на количката изскърцаха, както обикновено, когато Бенедикто се върна при другите трупове, онези, които щяха да бъдат разрязани в полза на образованието на студенти по медицина.
	— А сега, старши инспектор, твой ред е.
	Пийт Хофман хвана трупа за раменете, а Еверт Гренс — за краката. Повдигнаха го леко и го сбутаха. Мъртвецът не се побираше съвсем в багажника и беше трудно да затворят капака.
	— Добре, мой ред е.
	Гренс отдавна беше осъзнал и приел, че не контролира нещата и че в продължение на няколко странни дни можеше само да изпълнява заповеди, вероятно да се опита да разбере донякъде, но нищо повече от това.
	— Но не и преди да получа информацията, от която отчаяно се нуждаем и която ти, Хофман, ми обеща.
	Гренс още не беше довършил изречението си, когато информаторът, който винаги имаше свой дневен ред и график, му подаде касова бележка от бакалия и му каза да я обърне. Следователят го направи. На гърба имаше седем реда, написани на ръка с дребни букви, които Гренс не можеше да прочете без очила.
	— Място, час, маршрут. Както ти поиска. Над един тон кокаин с чистота деветдесет и четири процента се отправя към Швеция през Англия. Информацията обаче все още зависи от едно условие — кратка присъда в затвора.
	— И ти все още не разбираш?
	— Какво да разбирам?
	— Казах ти. Не съм кой да е шведски или американски полицай. Аз съм Еверт Гренс. И държа на думата си.
	Разделиха се на алеята за коли на болницата. Хофман потегли с колата си, а Гренс се отправи с взетия под наем автомобил към американското посолство, от източната част на столицата, през тъмния център на града и на запад.
	— Свен?
	Беше набрал същия номер като снощи.
	И чу същия сънен и дрезгав глас.
	— Пак ли? Еверт?
	— Точно така. Обажда се скъпият стар Еверт. Обзалагам се, че ти липсвах.
	Същото пъшкане, прокашляне и измъкване от леглото с телефона до ухото.
	— Направих каквото ми каза. Изпратих по имейла снимката. Затова…
	— Справил си се добре. Толкова добре, че ще те наградя, като ти възложа още една задача.
	— Еверт… наградата ми е да спя. На спокойствие.
	— Скоро. След като запишеш онова, което ще ти кажа.
	Нещо изшумоля. Свен Сундквист сигурно беше станал и бе взел писалка и тефтерче.
	— Казвай.
	— Залавянето на най-голямата пратка кокаин в Швеция.
	— Не… следя мисълта ти.
	— След трийсет и шест часа.
	— Един момент.
	Гренс чу, че Свен издърпа стол, въздъхна и седна.
	— Продължавай, Еверт.
	— Товарен кораб. Потеглил е от Венецуела, от пристанищен град на Карибско море или на Атлантическия океан… Не съм сигурен как се произнася, но в общи линии… Ка-ру-пано. Ударението е на „у“. Транспортира кокаин до множество дестинации. Пристига днес в Абърдийн, Шотландия. Официално пренася кафе на зърна и трябва да продължи към Кадис в Южна Испания. Нас обаче ни интересува товарът в Абърдийн. Предназначен е за две подводници. Едната отива в Дания и Норвегия, а другата — в Швеция и Финландия.
	Свен пишеше с молив. Гренс чуваше драскането на графита върху грапава хартия.
	— Подводници… ли каза?
	— Да. Миниподводници. Осемдесет процента от всичкия кокаин от Южна Америка за Съединените щати сега се пренася под вода. Това е най-добрият начин. Тук научаваш страшно много, Свен. Освен това са видели по-големи подводници, отправили се в друга посока — към Европа. Рискът да се изгубят в буря или при някакво произшествие е много по-голям, отколкото да ги заловят. Онези, за които говоря, отиват под вода чак до Шотландия. Пълни с кокаин.
	Вече не се чуваше драскане. Нито по телефонната линия, нито от молива на Свен.
	— Къде?
	— Източното крайбрежие. Стокхолмския архипелаг. Близо до остров Гранхолмен. Ще изпратя точните координати в имейл от кафене с интернет.
	По-младият му колега беше на разстояние няколко хиляди километра в Швеция, но Гренс го чу, че стана, защото столът му изскърца. И след това стъпките му към леглото. Гласът му звучеше дрезгаво, когато отново си легна:
	— А сега ще затворя. Тук е посред нощ.
	— Още не. Утре искам да кажеш всичко това на нашия любим прокурор. Всяка подробност. Включително координатите.
	— Ларш Огестам?
	— Да.
	Свен Сундквист смени позата си, вероятно се обърна настрана.
	— Защо, Еверт?
	— Не мога да ти кажа. Все още.
	Да, настрана. Така беше легнал. Определено.
	— Знам, че съм уморен, но ти ми говориш за вероятността да заловим рекордно количество. И искаш… той от всички хора да си припише заслугата за това? Човекът, когото харесваш най-малко от всичките ни колеги?
	— Да. Точно така.
	— Не разбирам.
	— Трябва само да разбереш, че Огестам е необходимо да получи заслугата. Колкото по-щастлив и горд е, толкова по-добре.
	През последната част от обаждането колата стоеше на едно място. Гренс беше пристигнал. Той погледна покрива на американското посолство, което се намираше само на триста метра от него. Това беше мястото, на което трябваше да паркира, а след това да вземе такси до хотела и утре да се върне, за да довърши работата по осигуряването на последния шанс за оцеляване на Пийт Хофман.


	Американското посолство в Богота изглеждаше също като американското посолство в Стокхолм. Висока ограда с патрулиращи пазачи, знаме в червено, бяло и синьо, развяващо се на вятъра, боядисани в светли тонове сгради с плоски покриви и върху тях — огромни сателитни чинии, гледащи с копнеж към небето. И атмосферата беше същата. Някаква враждебност и подозрителност. Презумпцията, че всеки е враг, твърдо решил да те унищожи, до доказване на противното. Еверт Гренс беше изпотен и зачервен, докато бързаше нагоре по лекия наклон на улицата. Краката малко го боляха. Той почука на прозореца на остъклената будка, рецепция и вход, където колумбийски обслужващ персонал се смесваше с елитни американски войници. Гренс бутна личната си карта през процепа и се подготви за същия спор, който водеше всеки път, когато разследванията му навлезеха в тези малки американски владения. Той обаче нямаше време да завърши подготвеното си обяснение, защото мъж с костюм, бяла риза и синя вратовръзка и с много къса руса коса, стърчаща като онези сателити, вече го чакаше зад стена от мускулести мъже с униформи.
	— Добре дошли. Аз съм Джонатан Удс, директор на международната секция „Наркотици и правоприлагане“ тук в посолството. На английски ли предпочитате да говорим? На испански? Португалски?
	— На шведски.
	Джонатан Удс имаше много бели зъби, които проблеснаха, когато се усмихна широко.
	— Е, тогава съжалявам, но ще трябва да се задоволите с английски. Така и не успях да завърша обучението си по скандинавски езици.
	Двамата не разговаряха много, докато вървяха по добре охранявания вътрешен двор. Гренс преброи камерите и после пазачите и установи, че са горе-долу еднакъв брой. В сградата стояха още повече въоръжени пазачи, но облечени с цивилни дрехи. Качиха се по стълбите на втория етаж и влязоха в кабинет с гледка към желязната порта с шипове, през която преди малко беше минал Гренс.
	— Шведска полиция?
	Удс посочи стола за посетители и направи знак на Гренс да седне.
	— Да.
	— Проверката на миналото ви го потвърди — трийсет и девет години в силите на реда, старши инспектор следовател в отдел „Убийства“ в градската полиция на Стокхолм. Потвърдихме това, но не знаем защо сте в Колумбия.
	Столът, който изглеждаше елегантен, не беше удобен. Дъските притискаха кръста на Гренс. Тапицерията беше протрита.
	— Не ми е позволено да кажа.
	— Не ви е позволено?
	— Не.
	Служителят на посолството видя как посетителят му се върти на стола, опитвайки се да заеме удобно положение, а след това го помоли да почака един момент и се върна веднага с друг стол, или по-скоро кресло. Червено кадифе, заоблени облегалки за ръце, меко, без да е прекалено меко. Гренс кимна благодарно и се отпусна в креслото, което малко му напомни за кадифения диван в един друг кабинет.
	— Не можете да ми кажете нищо, но ми изпратихте снимка на труп?
	— Мога и да ви покажа трупа.
	— И как… откъде да знам, че той е онзи, когото издирваме?
	— Не знаете. Но можете да го огледате. Ваш е. Правете каквото искате с него.
	— И какво искате в замяна?
	— Нищо.
	— Всички винаги искат нещо.
	Бяха обсъдили лъжата. Хофман му каза, че една лъжа трябва да бъде достатъчно достоверна или ще я разкрият.
	— Случайно се оказах с мъртвец.
	Истината представляваше думи и тон на гласа, движенията на очите и начинът на дишане. И на свой ред Гренс каза на Хофман, че тъй като е двайсет години по-голям от него, има двайсет години повече опит в лъжите.
	— И ако трупът е на онзи, когото подозирам, че е, тогава това ще свърши много по-добра работа за вас, отколкото за мен.
	— Шведски следовател в Колумбия като турист. Без официална мисия. Но се разхожда насам-натам с трупа на един от най-издирваните хора в света.
	— Така е в общи линии.
	— Гренс? Така ли се произнася? Предполагам, че сте провели хиляди разпити и сте слушали хиляди кретени. Ако сега седяхте на моя стол, бихте ли повярвали в собствената си история?
	— Не. Но не мога да ви кажа повече, отколкото трябва. Има ли значение? Вие търсите някого и аз може би съм го намерил. Ако се окаже същият човек, вие ще бъдете герой. Ако не, изгубили сте няколко минути за посетител, който не иска нищо. Затова, ако седях на вашия стол, щях да престана да задавам въпроси. Обадете се на някой началник и проверете дали съм човек, който знае какво говори. И на ваше място, бих започнал с най-големия ви шеф, Сю Мастърсън.
	Тишина.
	Има много видове.
	Неловка. Принудителна. Неудобна. Заплашителна.
	Естествена. Добре дошла. Приятна. Успокояваща.
	Тази тишина не беше нито една от тези, а бавна преценка. И абсолютно жизненоважна. Ако служителят на посолството, който го гледаше сега, някой си Джонатан Удс, с къса руса коса, стърчаща като сателитна чиния, кажеше на непознатия срещу него да стане и да си тръгне, това би разбило и последната надежда на Хофман. Ако обаче продължеше да слуша, да преценява и да се обади за потвърждение в централата на Агенцията за борба с наркотиците в покрайнините на Вашингтон, имаше малка вероятност за оцеляването на едно семейство.
	— Моля да ме извините.
	Удс излезе и тържествено затвори вратата. Еверт Гренс остана в друг вид тишина. На очакване, безпокойство и липса на контрол.
	Той се облегна назад на креслото, погледна часовника, който тиктакаше на стената, и затвори очи.
	Двайсет и седем минути.
	И после вратата се отвори също толкова тържествено, както се беше затворила.
	— Отне ми известно време, докато получа отговор.
	Гренс се протегна несъзнателно.
	— И?
	— Сю Мастърсън гарантира за вас. Двамата очевидно сте работили в Междуамериканската комисия за контрол върху злоупотребата с наркотици.
	— Щом казвате.
	Джонатан Удс се наведе напред и се усмихна.
	— Това секретно ли е?
	— Обещах на Мастърсън да не казвам на никого за съвместната ни работа.
	— С цялото ми уважени, Междуамериканската комисия за контрол върху злоупотребата с наркотици звучи добре, но аз не вярвам на такива международни бюрократични работни групи. Предпочитам…
	— Щом казвате.
	Служителят на посолството се втренчи в шведския следовател, който твърдеше, че е в Колумбия като турист, и дълго го гледа.
	— Добре тогава. А сега?
	— Сега?
	— Къде е трупът?
	— В кола под наем. На триста метра по-нататък по улицата. В багажника.
	Удс отиде до прозореца, откъдето се виждаха желязната порта на посолството и въоръжените пазачи, сякаш се надяваше да види превозното средство, за което говореха.
	— И когато го отворим, откъде да знам, че нямате други намерения? Например, ако се взриви?
	— Не знаете. Но тук имате на ваше разположение цяла армия, която е доста добра в разследването на такива неща.
	Двамата отново се погледнаха в друг вид тишина — по-спокойна и хладна.
	— Тогава… приключихме ли?
	Удс кимна.
	— Предполагам. Повиках някого да ви изпрати.
	Гренс стана и тръгна към вратата, когато Удс, изглежда, промени решението си.
	— Господин Гренс.
	— Да?
	— Сега, като се замислих, всъщност не сме приключили.
	Изражението на Еверт Гренс винаги криеше колко разтревожен и несигурен се чувства. Надяваше се, че и сега е изписано на лицето му.
	— Искам още нещо от вас, преди да си тръгнете.
	Служителят на посолството сигурно беше прозрял и осъзнал нещо. Беше разбрал, че е изправен пред блъф.
	— Ключовете на колата.
	Удс се подсмихна едва забележимо. И Гренс почувства, че безпокойството в гърдите му се разтопи и бавно се стече към стомаха.
	— Заповядайте.
	Еверт Гренс му даде ключовете и двамата се сбогуваха. Навън чакаше млад мъж, готов да изпрати посетителя извън сградата и територията на Съединените щати. Шведският следовател направи няколко крачки, а после спря, обърна се и каза:
	— Между другото.
	— Да?
	— Ще ви бъда признателен, ако старателно почистите колата отвътре. И напълните резервоара, преди да я върнете. Агенцията за коли под наем явно много държи на тези неща.


	Кратко разстояние пеша. Нямаха време. Пийт Хофман чакаше Еверт Гренс на около един километър от американското посолство. Гренс лесно се разпознаваше отдалеч — едрото тяло и леко накуцващата походка, сякаш левият му крак компенсираше за постоянната болка. Двамата извървяха бавно две преки с добре запазени сгради — достатъчно далеч, за да може Гренс да има възможност да му разкаже всички подробности как е бил приет мъртвецът в багажника и да потвърди, че има поне един последен шанс. И след като се разделиха, Хофман се позабави на кръстовището между две еднопосочни улици, докато гледаше как се отдалечава полицаят, на когото беше решил да се довери и който току-що беше сложил началото на най-критичния етап на плана му за оцеляване. Сега зависеше от Пийт да довърши останалото.


	_Шибаният репортаж по новините._
	Телевизорът на бара в бордея беше включен, Ел Местисо гледаше разсеяно и пиеше бира. Отне му известно време, докато разбере за какво става дума, но лека-полека гневът му някъде от дълбоко вътре в него се засили. Някакъв репортер говореше развълнувано за автентични кадри, които показват за пръв път. Острият като бръснач глас извика разкритието, че е задраскано още едно име в списъка с терористи за убиване. Ел Суеко. Американските политици провеждаха победоносна пресконференция, за да представят ясните снимки на безжизнено тяло. Екип от изтъкнати криминалисти беше потвърдил, след съпоставяне на всички външни обстоятелства и факти с реалните съществуващи условия и характерни особености на починалия, че самоличността на човека, известен като Седмицата купа, който нямаше лице и име, несъмнено е същият човек, намерен мъртъв в Богота, по всяка вероятност удушен с примка.
	Видян. Разкрит. Мразен.
	След като от телевизионния екран изчезна и последното изображение, гневът му се превърна в паника, зашеметеност, каквато никога не беше изпитвал, и Ел Местисо се качи залитайки по стълбите на бордея за първия етаж и се отправи към една от стаите с големи легла, предназначени за продажба на секс.
	Всичко около него сякаш стана прозрачно. Все едно се движеше в свят без цветове. Огненочервеният килим в преддверието, изцапан с петна и неравен там, където клиенти бяха разлели питиета си, зелените като мъх растения, пълзящите растения от самонапояващи се саксии към дървените решетки, тъмносиньото небе, което наблюдаваше отвъд прозорците на бордея.
	Всичко беше прозрачно. Сякаш вече не съществуваше.
	Също като доверието, което той имаше — противно на собствените си принципи, — в един друг човек. И сега човекът, когото Ел Местисо беше допуснал до себе си и на когото вярваше, вече не съществуваше.
	И когато той извади револвера си от кобура и застреля първия човек, когото срещна в коридора, и после стреля в нея още веднъж, пак всичко остана прозрачно. Секретарката му, която беше работила за него дванайсет години, сега лежеше на пода на бордея и от тялото й изтичаше безцветна кръв.
	Ел Местисо за пръв път през живота си се озоваваше в такъв свят и беше много по-лесно да се движи без съпротивлението на въздуха, сякаш можеше да мине през клиентите, които сега се бяха притиснали до стените, и младите жени, които пълзяха на пода, докато той продължаваше да стреля напосоки.
	Прозрачно.
	Ти или аз. Пука ми повече за мен, отколкото за теб, затова избирам себе си.
	Ел Местисо изкрещя, блъсна настрана един стол, събори две лампи и ритна вратата на стая петнайсет. Жената, която лежеше гола на леглото, пред мъж, който се обличаше, видя, че работодателят й се прицели в него и стреля два пъти в гърдите му. И не разбра защо.
	Тя не знаеше, че мъжът, който стреляше безразборно, само преди една минута беше видял някой да го предава в новинарски репортаж, като се преструва, че е мъртъв, и че ще продължи да стреля, докато прозрачността изчезне.


	Ерик Вилсон изключи малкия трийсет и пет сантиметров телевизор на бюрото си.
	Ден след ден без никаква информация. Същински ад.
	И никакви контакти.
	Затова той толкова въодушевено разчисти ангажиментите си, когато Свен Сундквист, Мариана Хермансон и Ларш Огестам почукаха на вратата му, за да обсъдят предстояща акция срещу доставка на кокаин за Швеция. Защото това сигурно беше свързано с Хофман по някакъв начин.
	Затова от няколко дни по няколко пъти на час Вилсон включваше телевизора и търсеше американските новинарски канали. Можеше да има нещо, свързано с Хофман.
	И затова сега седеше абсолютно неподвижно в кабинета си в отдел „Убийства“ в полицейското управление в „Крунобери“ и плачеше.
	С него вече нямаше да бъде свързано нищо.
	Пийт Хофман беше мъртъв.
	Съобщиха го в репортажа на Си Ен Ен, който току-що гледа — представен като днешната най-голяма новина в борбата срещу наркотиците. Още една карта за игра беше накъсана. Седмицата купа, така нареченият Ел Суеко беше убит.
	Ерик Вилсон се помъчи да се овладее и да го проумее. Правилно ли беше разбрал? Наистина ли кратките видеозаписи на колумбийски плантации с кока и кухни за кокаин бяха последвани от забавени кадри на багажника на кола, паркирана пред американското посолство в Богота? И наистина ли показаха… онзи труп?
	Лежеше на дясната си страна. Това го помнеше. С лице към вътрешната страна на багажника, с гръб към камерата. Изображение, което изглеждаше нагласено. Бяха извили дясната му ръка под тялото, за да го натъпчат вътре.
	След това обаче камерата се приближи. На лявата ръка имаше два осакатени пръста. На главата беше завързана черна кърпа и когато я махнаха, разкриха голяма татуировка — гущер, който Вилсон знаеше.
	Пийт Хофман.
	Мъртъв.
	И въпреки че плачеше тихо и върху устните му се задържаха сълзи, които облизваше с език, Вилсон чувстваше, че душата му е опустошена.


	Жената, която стоеше от другата страна на бара, беше гола от кръста нагоре и също нямаше цвят, но вече не беше прозрачна.
	Тя бутна бутилка бира към Ел Местисо, изстудена точно както той я обичаше — не повече от пет градуса. В края на краищата, това беше неговото заведение. Посетителите, които идваха тук и консумираха алкохол на абсурдно висока цена срещу достъп до млади жени и стаи, нямаха представа. Те не означаваха нищо, те бяха тук само защото Ел Местисо им позволяваше.
	Също както беше позволил да бъде тук на човека, който го беше предал.
	Шибаният репортаж по новините. Репортерът, който каза, че е задраскано още едно име в списъка с терористи за убиване, и отприщи омразата му, причини му световъртеж и го накара да се движи в прозрачен свят.
	Въпреки сериозния тон, убедителните формулировки и татуировката, Ел Местисо веднага прозря истината.
	Седмицата купа не беше мъртъв.
	Той осъзна как е използван онзи труп, който беше толкова важно да бъде запазен.
	Онзи не беше Петер. Но трябваше да изглежда като Петер.
	Пък и след това мъртвият се беше обадил. Каза едно-единствено изречение. Джони, обзалагам се, че искаш да говориш с мен. И затвори.
	После Джони се беше върнал в бара и каза на Росалита да изключи телевизора, по който повтаряха едни и същи новинарски репортажи. Беше затворил очи, следваше мислите си и заставаше неподвижно, когато прозреше нещо.
	Човекът, който беше спечелил доверието му, вече не съществуваше. Не защото беше мъртъв, както твърдеше репортерът. А защото трябваше да умре и щеше да умре.
	Ел Местисо й махна с ръка и Росалита взе нова бутилка „Агуила“, увери се, че е студена пет градуса, и я плъзна по тезгяха. Тя тръгна към нов клиент в другия край на бара, но той каза:
	— Ела тук, Росалита.
	Тя се подчини. Зачака. Ел Местисо сякаш събираше мислите си. И след това я погледна, и заговори:
	— Трябва да научиш нещо.
	— Да?
	— Не вярвай на никого.
	— Моля?
	— Така е, Росалита. Чуваш ли ме? Не вярвай на никого.
	Той й направи знак да тръгне.
	Студената светла бира не помагаше. Пак я преглъщаше трудно.
	Ел Местисо беше научил никога, абсолютно никога да не вярва на никого. Едно-единствено правило. Както в личния живот, така и в работата. Той и Петер бяха говорили малко за това, след като откриха, че са сродни души. Петер дори формулира онова, което мислеха и двамата. Вярвай само в себе си. И се смяха. Двама души, които не вярват абсолютно на никого, как можеше да си вярват един на друг?
	— Росалита.
	Тя трябваше да се върне. Да побърза да дойде.
	— Нещо друго? Да донеса ли… още една?
	Росалита погледна бутилката му, която все още беше пълна до половината.
	— Какво казах преди малко, Росалита?
	— Преди… малко?
	— Имаш ли доверие на някого, Росалита?
	— Аз ли?
	— Доверие.
	— Не знам дали…
	Тя беше права.
	— Може да вървиш.
	Жената, която ме научи на това.
	— Добре. Върви.
	Той я отпрати за втори път. И отново се унесе в мислите си.
	За колата, в която веднъж заспа. За майката, която беше избрал да разкрие.
	Не трябваше да прави нито едното от двете.
	Не трябваше да допуска никого до себе си.
	Тя беше права.


	Пийт Хофман почука леко върху тезгяха и Росалита вдигна глава. Той се усмихна и изчака, докато и тя се усмихне и кимна към масата на собственика, където седеше Ел Местисо с бутилка бира пред него.
	— Обичайното ли?
	— Обичайното, Росалита.
	Тя го погледна. Много добре знаеше кое е обичайното му. Преди да тръгне по работа с общия им шеф, Петер искаше чисто кафе, за да бъде нащрек, а когато се върнеха и той седнеше да разговаря с шефа, предпочиташе колумбийски ром, за да се отпусне. Сега обаче Росалита не знаеше кое от двете. Петер не беше облечен за работа, но изглеждаше напрегнат, по начина, по който се движеше и я гледаше. Подготвен. И когато свърза дрехите е поведението му, тя реши да му сервира кафе… и ром. Той взе топлата и красива стъклена чаша и й кимна за благодарност. Росалита го беше разбрала. И после Хофман се приближи до масата на собственика с пълни ръце.
	— Джони.
	Ел Местисо се втренчи в него, без да отговори. Беше сложил револвера си на масата и когато Пийт Хофман се приближи, го взе, претегли го в ръката си, извади напълно заредения барабан, завъртя го два пъти, прибра го отново и остави оръжието на масата, с дулото, насочено към посетителя.
	— Смъртта ми.
	Ел Местисо го гледаше мълчаливо.
	— Искам да говорим за това.
	Ел Местисо го гледаше мълчаливо.
	— Наложи се. Нямаше друг начин.
	Ел Местисо го гледаше мълчаливо.
	— Или ще си отида у дома с Мария и момчетата, знаеш колко много го иска, или тя ще ме напусне.
	Ел Местисо не помръдваше и не отронваше нито дума.
	— Никой не може да рискува да загуби някой толкова близък човек. Нали така, Джони?
	Пийт Хофман държеше чашата с рома в едната си ръка и чашата с кафето в другата, но все още не беше отпил от напитките.
	Границата.
	Всичко зависеше от това.
	Да се приближи до нея, да балансира по нея, но никога да не я преминава. Беше ли го направил току-що?
	Беше ли го направил само като дойде тук?
	Но нямаше друг избор. Не трябваше да неутрализира възрастния Ел Местисо, а детето, предадения Ел Местисо, който беше опасен — онзи Ел Местисо, който знаеше, че е изоставен и че се бяха възползвали от близостта, която той толкова рядко допускаше. И ако след като разбереше, че Петер Харалдсон е идентифициран като командоса, когото Ел Местисо уби, и Ел Местисо анализираше и преценеше всичко, без да се свързва с него и без да обяснява, тогава той незабавно щеше да впрегне всички сили, за да намери и убие Пийт Хофман и семейството му. Ето защо Пийт потърси Ел Местисо, за да го убеди, че те все още са на една страна, че могат да се бият заедно следващия път, когато ги нападнат, и че той ще бъде до Ел Местисо до края — и може би ще спечели дните, от които се нуждаеше, за да избяга от Колумбия.
	— Да. Разбирам, че си разочарован. И един ден ще си отида у дома. В Северна Европа. Но не и докато не свърши шибаният списък с хора за убиване. Не и докато не знам, че и ти си се измъкнал невредим. Дотогава, приятелю мой, ще бъда на твоя страна.
	Но… може би това не беше единствената причина да дойде тук — да лъже, да спечели време? Може би имаше и друга причина? Например да се вгледа в очите на Ел Местисо и да види как болката си е проправила път в един човек, който отнема живота на ангелчета и затова трябва да бъде лишен от неговия — може би защото Пийт Хофман искаше това? Не можеше ли да го подмине? Чувството, че той, който сега официално беше мъртъв, щеше да продължи да живее, а човекът, който седеше мълчаливо срещу него, официално все още жив, щеше да умре? Можеше ли да е това?
	Манипулация.
	Отмъщение.
	Понякога това ти дава същата енергия.
	И когато много по-късно Хофман напусна бордея, чашите с рома и кафето останаха на масата недокоснати. Той никога повече нямаше да се нуждае да се поддържа съсредоточен преди някоя задача, която да изпълнят заедно, нито след това да седне и да се отпусне.


	Ел Местисо беше поръчал още една бира. Леденостудена. Росалита му я сервира и той я покани да седне при него.
	— Тук… Аз? На… масата на собственика?
	— Седни.
	Тя седна колебливо на ръба на стола.
	— Помниш ли какво ти казах, Росалита?
	— Какво?
	— По-рано. Преди седем бири.
	— Не. Да. Какво…
	— Не вярвай на никого. Росалита. Никога.
	Тя не го разбираше. Защо седеше тук? На масата на собственика? По време на всичките години, през които работеше за Ел Местисо, Росалита никога не го беше виждала да трепери така. Занета й беше казала, че той е убил секретарката си. Росалита знаеше, че Ел Местисо прави такива неща, но навън. Никога не беше застрелвал някого тук. Тя би трябвало да е уплашена, но не се страхуваше. Тревожеше се. Ел Местисо беше показал непредсказуемостта си, но Росалита беше сигурна, че той няма да я нарани и че лошото му настроение е преминало.
	— Защото ако се довериш на някого, Росалита, накрая той ще те изостави. Ще те предаде.
	Шефът хвана ръката й и я стисна силно.
	— И ако някой избяга много далеч от теб, загубваш лоялността му.
	Той придърпа по-близо до себе си ръката й, вдигна я и потърка с нея бузата си.
	— И щом някой, с когото си се сближил твърде много, смята да замине толкова далеч, тогава той може да проговори, да те предаде, да те разобличи.
	Ел Местисо отново потърка меката й ръка по бузата си, напред и назад, и Росалита почувства, че опакото на ръката й се затопля и видя, че кожата му се зачерви.
	— И когато някой се разприказва твърде много, той трябва да умре. Знаеш ли това, Росалита?
	И после Ел Местисо неочаквано стана, целуна леко пръстите й един по един и излезе.
	Отправи се към изхода и към колата си. Към жената, която беше права, когато му каза да не се доверява на никого. Към човека, който щеше да поеме задачата да сложи край на живота на мъжа, който го беше предал.


	Той паркира под стълбите на британския кораб „Мария-Анджелина“, който плаваше под панамски флаг — най-удобното знаме за товарите, с които се занимаваше. Ниски цени и по-слаб контрол. Ел Местисо слезе от колата, протегна се към кораба и после към небето и вдъхна морския въздух в края на пристанището на Буенавентура. Стълбата беше необичайно стръмна и той несъзнателно се наведе напред, за да запази равновесие, докато лека-полека се приближаваше към палубата.
	Беше неподдържан. Нуждаеше се от пребоядисване. Малко ръждясал. Кораб, който плаваше ниско във водата, под тежък товар, контейнер върху контейнер, оранжеви, червени, бели, зелени и сини правоъгълни метални кутии, натрупани много над разрешения максимален товар. Всичките трябваше да бъдат закарани до следващото пристанище и разтоварени, за да направят място за онова, което щеше да се отправи към следващото пристанище.
	Още морски въздух.
	Тук горе беше по-чисто и се дишаше по-леко.
	Тя беше права. Тя беше права.
	Дори баща му, човек, когото беше виждал само два пъти, беше прав. Синко, каза той последния път, ти не знаеш какво е приятелство. Ще разбереш обаче, когато свършиш в затвора или в болница. Тогава ще разбереш къде съществува любов. Джони разбра какво иска да каже баща му. И докато животът минаваше, приятелите му ставаха все по-малко. Те се възползваха от него. Крадяха от него, от онова, което беше. И не връщаха, когато той се нуждаеше от това.
	Ел Местисо кимна на двамата млади моряци до перилата, които пушеха „Кемъл“ без филтър и се смееха. Бяха с тежки ботуши, къси панталони и тениски, изцапани със сажди и още нещо. Той не беше идвал тук за доставки на алкохол. Не беше необходимо да контролира всичко, докато бутилките не пристигнеха в бордея, където трябваше да ги преброи. Но взимаше лично всяка пратка, предназначена за нея. И я предаваше лично в Меделин. Днес обаче заради човека, който го предаде и следователно трябваше да умре, имаше и друга причина да дойде тук.
	Ел Местисо помнеше кога точно взе решението. Как броди сутринта, през деня и вечерта от комуна на комуна в Кали с Петер до него, показвайки, че новият човек от Швеция трябва да бъде приет, поканен и отсега нататък — един от тях. Той беше гарантирал за него и нямаше абсолютно никакво недоразумение — не закачайте човека, когото ви представям сега.
	Свежият бриз, ослепителното слънце. Морето се разгръщаше като ветрило и в същото време го топлеше. Ел Местисо затвори очи. Можеше да е къде ли не.
	Той слезе под палубата, където беше тъмно и горещо. Стълба след стълба към машинното отделение. Моторно масло и бензин. Избягвайки да се хване за мръсните перила, Ел Местисо се отправи към пухтящите, бръмчащи машини.
	Широкоплещест, облечен в синьо, по-възрастен мъж. Ел Местисо го потупа по рамото.
	— Главният инженер?
	Мъжът в синьо посочи тясна врата, която Ел Местисо не беше забелязал сред всичките боклуци. Той тръгна натам, отвори вратата и се озова в разхвърляна дупка, която според табелката на стената беше кабинетът на главния инженер. И той седеше там. Зад бюро, което приличаше на останалата част на стаята — малко и неподредено. Главният инженер веднага стана, без да го поздрави, отвори хладилника и сложи три картонени кутии в хладилна чанта, а после изрови четири пакета с лед от фризера и ги пусна между кутиите. И зачака с усмивка на лицето плик, пълен с долари.


	Ел Местисо слезе по стълбата с хладилната чанта в ръката и изведнъж реалността, която беше застинала, се завърна. Огромната стрела на кран спускаше товарен контейнер с надпис „Храна за пилета“, който висеше във въздуха над главата му. От тримата мъже, които висяха в сбруи от външната страна на кораба, се разнасяха удари. Те премахваха ръждата с длета и стъргалки. Ел Местисо се качи в колата си, включи хладилната чанта и продължи пътуването си.


	Входното фоайе на клиника „Меделин“ беше ярко осветено и спокойно, както очакваше. Ел Местисо се отби в малкия цветарски магазин, посочи пъстроцветен букет и разкъса хартията, докато се качваше с асансьор към осемнайсетия етаж.
	Отново шибаната миризма. На болест. Смърт. Нейната смърт.
	Той преброи още повече легла от последното си посещение. Сега стояха в две редици в коридора.
	Тя обаче беше сама в стаята в дъното на коридора. Очите й бяха затворени както обикновено. Но някак беше различна. Беше в безсъзнание. И лицето й беше отпуснато и спокойно. Бръчките й не бяха толкова дълбоки и устата й не беше готова да изрича ругатни.
	Ел Местисо я целуна по челото, отвори прозореца да влезе свеж въздух и премести стола за посетители по-близо до ръцете й.
	— Тук ли сте вече?
	Лекарката, на която беше платил двойно, за да се грижи за пациентката, трепна, когато влезе и осъзна, че в болничната стая има някого.
	— Състоянието й е влошено. Тя се нуждае от лекарствата си.
	— Вие ни оставихме достатъчно антиретровирусни лекарства за още две седмици, както ви казах по телефона. Има други причини за влошеното й състояние.
	— Други причини?
	— Усложнения. Никой не умира само от СПИН, а от усложненията. Гъбична инфекция, лоша простуда. В момента майка ви се бори с пневмония.
	Той погледна майка си. Тя дишаше спокойно, както никога досега, и Ел Местисо осъзна, че това е заразно, защото и той дишаше спокойно. След това Ел Местисо даде на лекарката хладилната чанта — лекарствата за следващия месец.
	— Искам да остана сам с нея малко по-дълго.
	Това бяха неговите пари и неговата майка, затова лекарката кимна и излезе.
	Ел Местисо погали тънката й ръка и се втренчи в изнуреното лице, което бавно се промени. Ако се усмихнеше. Ако стиснеше устни и се ядосаше. Нямаше значение, тя щеше да разбере, че той е там. Ел Местисо погали ръката й и лицето й. Липсваше му как слабата като птица жена се преобразяваше, как крещеше, хокаше го безмилостно и настояваше.
	Лявата й ръка беше свързана с тръбички, излизащи от найлонов плик с течности и капките се процеждаха бавно, стичаха се и проникваха в нея. Въпреки това тя, изглежда, изпитваше болка. Ел Местисо го чувстваше. Той се наведе над стойката и натисна бутона на инфузионната помпа, увеличавайки морфина.
	Капките тръгнаха по-бързо и започнаха по-често да се заменят с нови.
	Жената, която го учеше на доверие, нямаше да завърши живота си в болка. Жената, която му отне доверието и го учеше никога, абсолютно никога да не се доверява на никого.
	Ти беше права, майко.
	Ако бъда откровен, ако не внимавам, изгубвам контрол. Или някой ми го отнема. И избягва с него в родината си в Европа.


	Той отново я целуна по челото, преди да излезе от стаята, отделението и болницата. За последен път. Понякога просто знаеш, че всичко скоро ще свърши.
	Двайсетминутно шофиране от клиника „Меделин“ до другия край на града, до площада, който водеше към тъмните, тесни пътеки на „Ла Галерия“. Тълпа, както винаги. Хора и гласове се смесваха с купчини плодове, риба и месо. Чак до последните сергии с риба и разтопен лед в края на пазара. Там момчетата на дървените пейки чакаха и се надяваха. И когато стигна дотам, Ел Местисо осъзна, че цветовете са се завърнали. Всичко можеше да се види, чуе и вкуси.
	Пътуването от прозрачността беше дълго.
	Ел Местисо пристъпи на малкия, забравен площад. И всичко се случи както винаги ставаше. Момчетата скочиха едновременно, втурнаха се към него и се изпъчиха, за да привлекат вниманието му.
	Всички, с изключение на момчето, на което той беше дошъл да възложи тази поръчка.
	Камило, когото беше наемал много пъти през последните няколко години и когото Ел Местисо използваше от първата му мисия. Сега седеше на пейката с незаинтересован вид. Ел Местисо спря рязко, отпрати онези, които се бяха насъбрали около него, и повика момчето, което не стана.
	— Камило?
	Дългурестото, кльощаво хлапе също му помаха с ръка.
	— Да?
	— Ела тук.
	Момчето бавно си проправи път сред разочарованите си връстници.
	— Имам работа за теб.
	Онази усмивка. Която винаги идваше след предложение. Сега не се появи.
	И хлапето наведе глава, докато по-рано винаги го гледаше в очите.
	— Не знам дали ме чу… но имам работа за теб.
	Ел Местисо недоумяваше. Момчето пред него обикновено се гордееше, че се нарича сикарио. То би убило, за да може да убие. Сега обаче стоеше там, на мястото, където се сключваха такива сделки, и изглеждаше… тъжно.
	— Известно време няма да приемам поръчки, сеньор.
	— Двеста долара.
	— Не мога. Обещах на някого.
	— Тогава какво правиш тук?
	— Аз… аз искам да съм тук. Винаги.
	Все още не го поглеждаше в очите.
	— Значи най-добрият сикарио на Ел Местисо вече не е най-добрият? Може би трябва да ти плащам повече.
	— След това. По-нататък, сеньор, пак ще работя.
	— Четиристотин долара.
	— Четиристотин?
	— Да. Защото мисията е много специална и важна. И това е само за първото. Ще получиш по четиристотин за всеки член на семейството. Съпругата му и две деца, по-малки от теб. Общо хиляда и шестстотин американски долара за една-единствена мисия.
	— Хиляда… и шестстотин долара…
	— Осемстотин сега. Осемстотин, когато се върнеш.
	Ел Местисо протегна двата си юмрука, разтвори ги един по един и показа какво има в лявата му ръка и после в дясната и момчето се втренчи в две истински петстотиндоларови банкноти и шест истински стодоларови банкноти.
	Осемстотин за мама. Осемстотин за неговата метална кутия.
	Камило рядко пропускаше какво, как и защо.
	Сега почувства… бълбукане в гърдите.
	— Кого?
	— Моя приятел. Или поне ми беше приятел. Преди да ме предаде.
	— Ел Суеко?
	— Ел Суеко. И съпругата му. И децата му. В този ред.
	И после бълбукането се издигна към главата му и го завъртя.
	През цялото време, през което му плащаха да убива, сега за пръв път му предлагаха още повече пари, за да убие онзи, който му беше платил да не убива.
	— Онзи мъж? Който обикновено идва тук с вас? Който ви охранява?
	— Вече не.
	И най-после Камило го погледна в очите.
	— Добре.
	Първо, той искаше парите на дланта на едната ръка, това беше важно. След това Камило взе билета за първия автобус, който заминаваше за Кали. После адреса. И след това пистолета заедно с осем патрона, по два за всеки.
	— Къщата, в която отиваш, ще бъде тъмна и празна. Такава е от няколко дни. Но всичките мебели, всичките им вещи все още са там. Затова те скоро ще се отбият в къщата, защото ще пътуват и трябва да вземат нещата си. Ето защо трябва да бързаме, за да пристигнеш навреме и да се погрижиш за тях един по един.
	Тъгата остана. Ел Местисо не я разбираше, но Камило тръгна бързо с пистолета, увит в кърпа, и парите. В края на краищата, той беше сикарио, професионалист. Ел Местисо изчака, докато момчето се скри от погледа му, и после се обърна към останалите надяващи се деца убийци. Сега обаче той искаше обратното — не търсеше опитен, а начинаещ. И направи онова, което обикновено правеше, когато възлагаше мисия на някого за пръв път — изчака да го наобиколят и започна да задава въпроси:
	— Всички ли сте го правили?
	Те отговориха едновременно, както винаги правеха:
	— Si!
	Всичките, с изключение на едно момче, което стоеше най-отзад и не вдигна ръка, нито извика пет пъти или дванайсет пъти, или двайсет и два пъти.
	— Ами ти?
	— Никога. Или… още не.
	— Е, тогава е време. За първото. Днес.
	Ел Местисо отдели две стодоларови банкноти от пачката и после извади от подобна на торба чанта пистолет, заглушител и два патрона. И малка снимка.
	— Това е твоята мисия.
	Момчето, което вероятно беше на десет-единайсет години, се втренчи в снимката.
	— Него ли?
	— Него.
	— Но това е… познавам го.
	— Понякога се случва. Когато ставаш истински сикарио и ти възложат мисия, застрелваш онзи, когото са ти поръчали.
	Момчето смутено се взираше в снимката и я обръщаше насам-натам. Гледаше го едно и също лице.
	— Не знам… Камило?
	— Той е мисията. И ти си истински сикарио, нали?
	Снимката. Лицето. Двестате долара. Пистолетът.
	Сикарио.
	— Да, такъв съм.
	Той кимна.
	— Истински сикарио.
	Ел Местисо му даде банкнота от сто долара и оръжието, увито в кърпа.
	— Как се казваш?
	— Донсел.
	— Донсел? Хубаво име. След около два часа Камило ще пристигне с автобус в Кали. Ти също отиваш в Кали. Но ще дойдеш с мен, в моята кола. И когато стигнем там, ще те оставя близо до една тъмна къща. Ще наблюдаваш къщата, като се криеш, за да не те види Камило, когато дойде. След като Камило влезе, изчакай, докато чуеш изстрелите. Докато той отново излезе сам. Това може да стане бързо или да отнеме дълго време. Ти ще чакаш и когато той излезе, ще изпълниш мисията си. С два изстрела — един в главата и един в гърдите. Защото понякога е важно да заличиш следите си, Донсел.
	Ел Местисо дишаше бавно.
	Нищо не беше прозрачно.
	Всичко имаше цвят.
	Ако не искаш да ме видиш, и аз няма да те видя.


	Миришеше силно на катран. И на още нещо. Може би на остатъци от риба. Или пък той си въобразяваше. Можеше да са металните кофи на пода, в каквито превозваха риба, или рибарските мрежи, красиво окачени на две дълги куки на стената. Може би онова, което виждаше около себе си, засилваше миризмата, която вероятно дори не съществуваше. Малка рибарска хижа на почти необитаем остров в Стокхолмския архипелаг, която се намираше на скала над пристана на Гранхолмен. Инспектор следовател Свен Сундквист внимателно протегна единия си крак и после другия. Седеше неудобно от близо три часа. В ръката си държеше бинокъл за нощно виждане. Заливът беше призрачно тих. Водата беше черна. Духаше вятър със скорост два възела.
	— Вземи, твой ред е. Все още е спокойно.
	Той даде бинокъла на мъжа вляво от него — главният градски прокурор Ларш Огестам, който се поклащаше напред и назад на обикновен дървен стол и нетърпеливо пое задачата да наблюдава мастиленочерния мрак през прозореца. Мъжът вдясно — бригаден генерал, когото Сундквист не познаваше и който ръководеше екипа на специалните части, чиято задача беше да се погрижи за всяка чуждестранна подводница, която можеше да влезе без разрешение в шведски води, седеше решително и претърсваше водното пространство със свой бинокъл за нощно виждане, откакто бяха дошли в рибарската хижа.
	В първоначалното объркване и полицаите, и военните помислиха, че ще имат работа с големи подводници, които имат технологията и мощността да пътуват чак от Южна Америка до Европа под вода, такива, каквито испанската и португалската флота все по-често залавяха в Кадис, Фару и Гибралтар. Направени от леки материали, по-евтини и по-сигурни от традиционните подводници, използвани за контрабанда на наркотици. Но когато Еверт Гренс описа накратко маршрута във втори имейл — че подводницата ще пътува от венецуелски кораб, хвърлил котва на петнайсет километра от Абърдийн, — приготовленията бяха бързо коригирани. Веднага щом пристигна на малкия остров, Свен Сундквист започна да се отпуска. Бригадният генерал и екипът му, изглежда, знаеха какво правят.
	Според информацията на Гренс пълната с кокаин подводница се беше потопила под вода по крайбрежието на Шотландия и щеше да се движи на дълбочина трийсет-четирийсет метра през Северно море по посока Гьотеборг, а после щеше да промени курса си и да се насочи към протока Йоресун, да мине между Швеция и Дания и да навлезе в Балтийско море. И да се отправи към Стокхолмския архипелаг и скромния остров Сьодермея. И после към много по-малкия Гранхолмен до него. Там, малко встрани от пристана на Гранхолмен, където дълбочината е седемдесет и девет метра, щеше да бъде по-лесно да разтовари стоката си на моторници, които щяха да се отправят директно към улиците на шведската столица.
	— Свен, вземи, пак е твой ред.
	Прокурорът едва не изпусна бинокъла на пода, преди Сундквист да успее да го хване. Кроткият следовател рядко се дразнеше, в края на краищата, беше решил да търпи Еверт Гренс, но сега се ядоса. Все още не разбираше защо Огестам, човекът, когото Гренс мразеше най-много и който само преди няколко седмици беше вкарал Гренс в ареста, седи в тази рибарска хижа и защо после щеше да му бъде позволено да си присвои цялото внимание, всичките похвали и заслугата, които не заслужаваше. Информацията беше уникална, невиждано досега залавяне на пратка наркотици, основаваща се на данни, с които старши инспектор Гренс беше успял да се сдобие сам. Той и сътрудниците му трябваше да получат признанието.
	— „Фриг“ до базата. Обектите са в движение.
	Обаждането по предавателя на бригадния генерал отекна в рибарската хижа и рикошира в крехките стени. „Фриг“. Една от корветите, разположени близо до кея на Соленкрока. Наблюдаваха радар, насочен към Канхолмсфярден и две непознати моторници, всъщност транспортни корабчета, които стояха неподвижно в открити води от половин час.
	— Обектите са в движение. Отправят се към мишената.
	Двете транспортни моторници потеглиха към следващия етап на пътуването си — решителният момент на Гранхолмен. Бригадният генерал изрече в безжичния предавател:
	— До всички екипи. Готови за битка.
	След това се обърна първо към следователя и после към главния прокурор.
	— Когато обектите стигнат до точката на срещата, миниподводницата ще изпразни резервоарите си и ще излезе на повърхността да разтовари стоката.
	И посочи в мрака. С протегната ръка.
	— И тогава ще нанесем удара. Когато подводницата изпразни напълно резервоарите си.
	Ларш Огестам се усмихна и гласът му стана писклив, какъвто често ставаше, щом го завладееха силни чувства. Звучеше по един и същ начин, независимо дали беше ядосан, разстроен, уплашен или изпълнен с трепетно очакване.
	— Рекордно шведско залавяне! Рекорд в Скандинавия! Не се случва често да участваш в такова нещо.
	— Може би. Може би. Но още не сме стигнали дотам, главен прокурор. Има едно условие. Ако подводницата…
	Бригадният генерал гледаше внимателно Огестам.
	— … ни открие и опита отново да се потопи и ако аз преценя, че има възможностите да нанесе щети на хората ми или на екипировката, ще издам заповед да я потопят с торпедо.
	— Това… трябва да бъде избегнато на всяка цена. Трябва да заловим стоката. Да ги хванем на местопрестъплението!
	— Тогава главният прокурор предпочита да застрелям екипажа по време на прехвърлянето?
	Огестам зачака мълчаливо.
	— Защото това е единственото, което би гарантирало, че няма да изчезнат.
	Бригадният генерал продължи да се взира в разочарованото лице на Огестам. Прокурорът определено беше развълнуван, толкова близо до постигане на центъра на общественото внимание и славата. Но не беше човек, който би отрекъл реалността, за да ги спечели.
	— Добре, главен прокурор. Така знам какво да правя.
	Бригадният генерал сложи ръка на рамото му, сякаш да прогони разочарованието.
	— Но можете да бъдете спокоен. Малко вероятно е подводницата да изчезне. Моите хора държат под контрол нещата. По всяка вероятност всичко ще стане, както сме го планирали.
	И след това се наведе към него и зашепна, въпреки факта, че малката хижа не позволяваше тайни.
	— Между нас казано, главен прокурор, когато чуете за лов на подводница в наши води, обикновено е подводница от този вид. Когато министър-председателят и върховният главнокомандващ свикат пресконференция, покажат някакви неясни снимки и кажат можем да потвърдим, че малка подводница е навлязла без разрешение в шведски води, и после, когато информацията се докладва от онези полезни идиоти, те добавят анализаторите не можаха да определят националността на нарушителите и цялата информация за нарушението е строго секретна. Следите ли мисълта ми? Не са руснаците, не е шпионаж, но така караме обществото да мисли, че чете между редовете, за да продължава да одобрява разходите за отбраната. Когато всъщност всеки път става дума за транспортиране на наркотици и печалбата от тях.
	Бригадният генерал отново вдигна бинокъла към очите си и се обърна към единствения прозорец в хижата и тъмния залив навън.
	Надипляне на водата на около петдесет метра от пристана.
	Носова вълна.
	Миниподводницата беше тук, точно под повърхността, и чакаше да се срещне с транспортните моторници.
	Бригадният генерал взе предавателя си.
	— Пригответе се за качване на борда.
	Свен Сундквист нагласи фокуса на бинокъла си от водата към сушата и трите екипа — дванайсет души от „Специални операции“, — които напускаха защитата на гористия бряг и бягаха към пристана. И когато стигнаха дотам, спуснаха във водата три черни, добре замаскирани бойни лодки.
	Той отново даде бинокъла на Огестам.
	— Трябва да видиш това. Те са готови.
	Ларш Огестам видя, че войниците се приведоха в лодките си по четирима и зачакаха подводницата да излезе на повърхността и да заеме позиция. Да осъществят удара.
	Главният прокурор отново насочи бинокъла към водата, търсейки точното място на координатите на Гренс. Географска ширина 59.372905. Географска дължина 18.876421. Точно където трябваше да излезе на повърхността подводницата и където транспортните моторници щяха да получат опакования в найлон колумбийски кокаин, който трябваше да пренесат по последната отсечка до Стокхолм.
	Неподвижност. Тишина.
	И после се чу бръмченето, което чакаха. Почти осезаем тътен откъм Канхолмсфярден. Засилваше се.
	Двете моторници се приближаваха към Гранхолмен. Изведнъж спряха. Пронизителният звук заглъхна и се замени с ярка светлина, когато двете моторници запалиха прожекторите си, насочени към водата. Към мястото, където рубката на миниподводницата прорязваше повърхността и отваряше люка си.
	— Започнете операцията… — Гласът на бригадния генерал се беше променил и бе станал по-сериозен. — … сега.
	И после всичко се случи бързо.
	Бойните лодки включиха двигателите си и се отправиха с пълна скорост към светлината. Към моторниците.
	Към транспортните корабчета.
	Две от трите бойни лодки с войници, сега завързани с предпазни сбруи, се насочиха право към моторниците, блъснаха ги и въоръжените и изненадани членове на екипажите им полетяха към палубата и перилата. Командосите от „Специални операции“ изскочиха от сбруите, качиха се на борда и поеха контрола.
	Обезоръжиха ги. Без да изстрелят нито един куршум.
	В същото време третата бойна лодка се насочи към миниподводницата и беше на половината разстояние от нея, когато отвореният люк експлодира от звука на автоматична стрелба. Няколко секунди и стотина изстрела. И после тишината се завърна, така внезапно, както беше настъпила. Свен Сундквист се опита да определи откъде се разнесе единственият изстрел, в същото време и от друго оръжие. Вероятно някъде зад него. От гората.
	Снайпер.
	И онзи единствен куршум повали един от двамата членове на екипажа.
	— Десет секунди!
	Гласът беше силен и пронизителен над откритото водно пространство и принадлежеше на командоса, който седеше отпред, на носа и който пръв се качи на подводницата.
	Той пъхна оръжието си в люка.
	— Имате десет секунди да се предадете!
	От сушата беше трудно да се определи какво точно става. Отражението на ярките светлини блестеше заслепяващо върху водата и пречеше на видимостта.
	— Пет секунди!
	Свен Сундквист отмести поглед за момент. Беше много по-лесно да слуша.
	— Три, две, една…
	И после се чуха приглушени гласове. Сундквист отново погледна и видя, че сега ярките светлини са неподвижни и че транспортните моторници са завладени. Мъж на трийсет и няколко години, вероятно южноамериканец, се качи по стълбата на подводницата и излезе на палубата с вдигнати ръце. И ако можеше да го види отблизо, Сундквист щеше да забележи, че от двете уши на контрабандиста тече кръв. Ударната вълна. От торпедото. Тъпанчетата на ушите винаги се спукват.
	Той даде бинокъла на Ларш Огестам, който се усмихваше. Пламнали зачервени бузи, русият му перчем се беше изправил нагоре и челото му беше оросено с капки пот. Свен Сундквист никога не беше виждал главния прокурор толкова развълнуван.
	— Протоколът за залавянето?
	Огестам нетърпеливо размаха ръце като палки.
	— Свен, подготвил си го, нали?
	Без да дочака отговор, прокурорът изскочи от малката рибарска хижа и хукна в мрака по голите скали към пристана и бойните лодки, които се връщаха, теглейки подводницата с грубо въже. Пленникът трепереше от студ, когато го повдигнаха, или по-скоро го блъснаха на пристана, с ръце, оковани с белезници. Изглеждаше изтощен като всеки, който е прекарал няколко дни дълбоко под морското равнище. Ларш Огестам можеше да го разпита по-късно, затова нетърпеливо продължи към подводницата, която се поклащаше върху повърхността на водата като обърнал се по гръб кит. Разстоянието от издигнатия пристан до подводницата не беше голямо и той скочи. И падна. Лъснатите му официални обувки се подхлъзнаха, когато тупна върху хлъзгавата повърхност на подводницата и Огестам падна с главата надолу в леденостудената вода. Свен Сундквист току-що беше стигнал до пристана и се хвърли по корем. Огестам му подаде ръка, хвана се е другата за пристана и бавно се измъкна от водата. От елегантния му костюм се стичаше вода. Но той, изглежда, не забелязваше това. Благодари за помощта, изправи се, прецени разстоянието и отново скочи върху подводницата. Този път успя, хвана се за рубката и отворения люк и коленичи, за да надникне през пролуката към вътрешността на подводницата. Към кабината — тясна и примитивна, но функционална. Към товарното помещение — и една от най-изумителните гледки, които беше виждал прокурорът.
	Правоъгълни, увити в найлон и залепени с тиксо пакети.
	Натрупани от пода до тавана. Навсякъде. Плътно един до друг.
	— Малки пакети, увити в найлон. Всичко е тук. Информацията е вярна! — извика той. Вътрешността на подводницата поглъщаше отчасти пискливия му глас. — Чуваш ли, Свен? Един тон! Хиляда килограма! Никога няма да стигнат до потребители. Защото товарът се конфискува. И слушай — след протокола за залавянето искам всичко да бъде преброено и снимано. Всяко едно пакетче!
	Ларш Огестам се спусна долу и се провря през кръглия люк. Свен Сундквист извика след него.
	— Абсолютно. Всяко едно пакетче. Добра информация, нали? И след два дни ще бъде последвана от още една добра информация. Ново залавяне на огромна пратка.
	Главата на главния прокурор се скри през отвора.
	Но после се показа отново. Очите и носът му се подадоха над ръба.
	— Какво… искаш да кажеш, Свен?
	— На летище „Арланда“. Ако си там след два дни, ще получиш следващата информация. После ще ти кажа повече подробности.
	Свен Сундквист не добави нищо повече. Еверт Гренс го беше инструктирал да разкрие точно толкова. И той направи каквото искаше старши инспекторът, въпреки че не разбираше защо. И след това остави Огестам, миниподводницата и пристана и тръгна нагоре по брега в мрака, уверявайки се, че няма да го чуе никой. Трябваше да се обади по телефона, пак по указания на Гренс.
	Пет позвънявания. И след това се чу гласът на старши инспектора.
	— Ерик Вилсон.
	— Обажда се Свен.
	— Да?
	— Залавянето на наркотици, за което ти казах, мина по плана. Най-голямото в Швеция. Но не споменах нещо дребно. Информацията дойде от познат източник.
	— Познат източник?
	— Да. Информацията дойде от организацията. От човек, който се внедри чак до върха от името на американските власти.
	Вилсон се прокашля и изпусна затаения си дъх, преди да отговори, сякаш искаше да бъде сигурен, че гласът му няма да потрепери.
	— Как… откъде знаеш?
	— Гренс ми каза, когато ми предаде информацията. И ми даде ясно да разбера, че трябва да ти кажа, че Харалдсон върши отлично работата си.
	Гласът. Вече потреперваше. И Вилсон не се опитваше да го прикрие.
	— Ти каза върши. Върши я сега, в момента? Съществува?
	— Да.
	Свен Сундквист чу, че тишината сякаш закипя. Преобразява се във вътрешен хаос, в объркване и накрая в облекчение.
	И немислимото става реалност.
	— Гренс поиска да ти кажа и следното. Мъртвите могат да възкръснат. Случвало се е. И хората вярват. Затова той се надява, че и поръчителят ще повярва.


	Нощ. Три и половина. Часът, когато улиците на Кали бяха най-безлюдни и който той чакаше. Времето за последното му пътуване през един град, който никога не стана нищо повече от убежище за него.
	Пийт Хофман седеше на стол в кухнята. Зофия беше на коленете му, близо до него.
	Последното пътуване, последната нощ, последните часове.
	Той вече не се извиняваше. Тя беше решила да го последва до Франкфурт и да започнат нов живот заедно. Не поиска в замяна вината или благодарността му. Зофия не беше такава и двамата бяха заедно в тази ситуация, опитваха се да оцелеят заедно.
	— У дома, Пийт.
	Докато момчетата спяха, те събраха багажа в трите куфара, които имаха там. Фрагменти от някакво съществуване. Тя го целуна леко по устните.
	— Където и да е домът ни сега.
	Той не отговори.
	— Пийт?
	Още две целувки.
	— Пийт? Хей…
	— У дома?
	— Да.
	— Домът е навсякъде, където сме заедно.
	Зофия го прегърна силно. И той искаше да я прегърне силно. Щеше да го направи, когато тази нощ свършеше и когато заминеха.
	— Но нямам абсолютно никаква представа към какъв дом съм се отправил. Имам само обещание.
	Тя погали лицето му и зарови лице в гърдите му.
	— Вярвам в това обещание, Пийт. Когато си унищожил реалността си, както направихме ние, прекъснали сме връзките си с роднини и приятели, зарязали сме сигурността, всичко, тогава трябва да вярваш в нещо. И аз реших да повярвам в кратка присъда в затвор. Да вярвам, че къщата, която напуснахме и която Вилсон каза, че ни чака, може отново да стане наш дом. Защото ти, аз и децата трябва да го вярваме.
	Той я обичаше толкова много, че понякога изпитваше физическа болка, когато се разделяше с нея. И ако Зофия се вмъкнеше в тялото му, Пийт нямаше друг избор, освен да я носи в себе си, в душата и сърцето си.
	— Пийт?
	— Да?
	Тя обгърна лицето му с ръце. В очите й не се четеше обвинение, само тревога.
	— Какво ще направиш?
	— Ще взема някои неща, които оставихме в къщата. Малкото вещи, които искаме да вземем с нас. Куфар, пълен с разни неща.
	— Какво друго ще направиш?
	Зофия го познаваше твърде добре.
	— Нищо.
	— Пийт?
	— Една малка задача по пътя.
	— Каква?
	— Не мога да ти кажа.
	— Този отговор не ми е достатъчен.
	Тя го погледна.
	— Ще се погрижа един човек, който унищожава ангелчета, да не го прави повече.
	— Ангелчета?
	— Зофия, не мога, няма, не смея да кажа повече от това.
	Той стана и за последен път погледна командното табло и картината, предавана от шестнайсет камери на монитора. Нямаше непознати обекти, нито необичайни движения.
	— Не искам да ходиш никъде. Не и тази вечер, Пийт. Остава ни съвсем малко време, за да рискуваме. Не ни е необходимо нищо от онази къща. И каквото и да си намислил, никое ангелче не струва повече от двете, за които вече си отговорен.
	Една последна целувка, две последни целувки. Хофман слезе по стълбите и излезе навън в мрака.
	Беше по-топло и влажно от обикновено. Щеше да вали.
	На улицата вече не стоеше на пост никой, нито пеша, нито в кола. Хофман беше наредил така, въпреки че излагаше на риск Зофия и момчетата. Но когато прецени възможностите за избор, той реши, че няма да е толкова опасно, ако не оставя следи.
	Нямаше голямо движение. Точно както очакваше. Тук-там се мяркаше по някоя кола или мотопед, или пешеходец. Пътуването беше лесно и Хофман паркира през две преки, отвори багажника и извади нов, празен, кафяв куфар, който стоеше там от срещата в индустриалната сграда в покрайнините на Хамунди и един главен химик, който можеше да премахва миризмата.
	Първата му задача. Тъмната им, изоставена къща.
	Щеше да събере няколко вещи, които не искаше да оставя и които трябваше да бъдат в куфара, в случай че някой митничар решеше да го претърси.


	Вървя пеша няколко минути. Никога нямаше да свикне с непрогледния мрак през нощта тук, където имаше толкова малко изкуствена светлина в сравнение със Стокхолм, където беше израснал и живял. Къщата беше тъмна. Пийт Хофман се приближи бавно, като се оглеждаше, и навлезе на малката морава откъм паркинга. Всъщност това беше единственият път, тъй като до задната страна на къщата се издигаше висока, грозна бетонна стена. След метър и половина той спря, извади тънко като молив фенерче, застана с гръб към къщата и използва ултравиолетовата светлина, за да потърси флуоресцентната нишка. Не беше там. Хофман приклекна и огледа земята. Нишката беше там. Скъсана на две. Нещо или някой я беше настъпил. Куче? Котка? Деца, които са си играли? Или враг, който не трябва да е тук?
	Той отиде бързо, но безшумно до входната врата, отключи, натисна дръжката и се ослуша. Нищо. Вентилаторът в тоалетната свистеше и часовникът на шкафа в дневната тиктакаше. Хофман освети следващото място за проверка. Тънкият конец, който беше опънал между коридора и кухнята. Конецът също беше скъсан и лежеше на пода в краката му.
	Някой беше влизал или все още беше в къщата.
	Хофман легна на пода, запълзя по коридора и отмести дъждобран, окачен на рафта в дъното. В стената зад него беше вграден малък шкаф. Пийт отвори вратичката и застана пред монитор петнайсет на петнайсет сантиметра, който показваше данни от всички термални камери в къщата. Отдолу имаше четири бутона. Единият проблясваше в червено.
	Горният етаж. Стаята на Расмус.
	Пийт Хофман натисна бутона, избирайки картината от тази стая. Тъмно, както би трябвало да бъде. Освен там — в долния десен ъгъл.
	Тяло, което излъчваше топлина, червена, като примигващата светлина.
	И, изглежда, лежеше на пода, затова беше трудно да се определи дали е голямо или малко, животно или човек.
	Пийт зачака.
	Тишина.
	Една минута. Две минути. 3 минути и трийсет секунди. И после червеното се раздвижи. Изправи се. Сега Хофман разбра, че тялото е човешко. Ниско на ръст. Излезе от стаята на Расмус и се насочи към инфрачервената камера, която наблюдаваше коридора на горния етаж и стълбището. Тръгна към долния етаж. Към него.
	Хофман извади ножа от калъфа под мишницата си, хвана дървената дръжка и леко плъзна показалец по двустранното острие. Погледна екрана за последен път. Червената фигура, човекът, държеше нещо в ръката си — нещо тъмно с неясни очертания.
	В момента, в който червеното на екрана стигна до края на стълбите, Пийт Хофман атакува.
	Две крачки напред и лявата му ръка сграбчи рамото на неканения гост, завъртя го с гръб към себе си и опря ножа в гърлото му, готов да го пререже.
	И после се вцепени.
	Това не беше възрастен човек. Нямаше силата, теглото и способността да се бие. Нещо не беше наред. Хофман го разбра веднага щом напипа недоразвитата адамова ябълка.
	За малко щеше да пререже гърлото на дете.
	— Хвърли пистолета!
	Той притисна ножа във врата му.
	— Хвърли пистолета, ако искаш да живееш!
	Чу се глухо тупване, когато пистолетът падна на пода. И приглушен изстрел, когато оръжието гръмна и куршумът се заби в стената пред тях.
	Хофман хвана здраво натрапника. Наистина беше дете. Той запали лампата в коридора.
	— Ти? Ти…
	Хофман видя кой е. Но не проумяваше.
	— По дяволите… това си ти!
	Адреналинът. Все още пулсираше в него. Движенията му бяха енергични и напрегнати. Ако не беше… Децата му щяха да се събудят след няколко часа и да открият, че е мъртъв? И после щеше ли момчето, което стоеше пред него, да продължи с тях? Хофман си представи това, изкрещя и разтърси хлапето.
	— Така ли спазваш обещанията си?
	Зашлеви го силно по двете бузи, оставяйки червени следи.
	— Значи Ел Местисо е възложил на теб поръчката да ме убиеш!
	Той отново разтърси момчето и му удари още два шамара.
	— Отговори, по дяволите!
	— Д-да.
	Пийт Хофман не беше сигурен, но момчето пред него се страхуваше. Или поне беше лишено от достойнството си.
	— Да… какво? Отговори! И аз мога да убивам със същата лекота като теб!
	— Да. Наруших нашето споразумение, защото ми платиха повече за теб, отколкото ми плати ти. Да. Ел Местисо ми възложи мисията.
	— И сега… ти се провали…
	Момчето не се опита да се отскубне и не се съпротивляваше. Единствената сила, която имаше Камило, сега лежеше на пода, вече изстреляна. Пийт Хофман го накара да легне по корем, за да го претърси по-щателно. В единия джоб на момчето имаше малка кама, а в ножница на гърба му — къса сабя, каквито децата си поръчваха от Япония и наричаха танто. Хофман хвърли и двете в другия край на стаята.
	— Онези, които се провалят, излагат на опасност Ел Местисо.
	Хофман протегна десния си крак към пистолета, закачи го, придърпа го към себе си и със свободната си ръка изпразни пълнителя — седем патрона. Първоначално бяха осем.
	Цялото ми семейство.
	Той дръпна момчето да стане, не повече от петдесет килограма, и после отново го блъсна на пода.
	Камило се плъзна малко по-надалеч, обърна се и го погледна.
	И гневът на Пийт се изпари.
	Дете, което отнемаше живота на други хора, но въпреки това дете.
	— И всеки, който излага на опасност Ел Местисо, излага на опасност и себе си, по дяволите.
	Дете, което се беше свило на кълбо, за да се предпази и което нямаше как да знае, че гневът му е преминал.
	— Ще… ме убиеш ли?
	— Не аз. В момента не представлявам опасност за теб. Камило, ти се провали и Ел Местисо ще те убие. Когато се върнеш.
	Пийт Хофман се приближи до момчето, което вдигна ръце да се предпази. Удар обаче не последва. Хофман го сграбчи, повдигна го и го сложи на пода.
	И извади малка пачка долари от джоба си.
	— Сега отиди право на автобусната спирка. Но не се връщай в Меделин. Няма значение къде ще отидеш, само да не е там, чуваш ли? Качи се на първия автобус и слез на последната спирка. И когато стигнеш дотам, остани там и благодари на Светата Дева, че си жив.


	Донсел седеше на пейка в парка и чакаше. Дълго, много дълго. Но имаше мисия. Първата.
	Наблюдаваше къщата, както го беше инструктирал Ел Местисо. И също както му беше казал Ел Местисо, най-после дойде един мъж — висок, пъргав, с кърпа на главата и врата. Донсел беше сигурен в това въпреки тъмнината.
	Това беше човекът.
	И също както каза Ел Местисо, Донсел скоро чу изстрел. Слаб, със заглушител, но все пак достатъчно ясен.
	И после, също както беше казал Ел Местисо, от къщата излезе Камило.
	И се отправи към автобусната спирка, както се предполагаше.
	Донсел стана от пейката и разкърши гърба си, който се беше схванал малко от твърде дългото седене прегърбен. Извади пистолета от кърпата и тръгна след Камило.
	Скоро.
	Щеше да стане истински сикарио.


	Пийт Хофман се тресеше отвътре. Не от страх, нито дори от гняв. Той се отпусна на шофьорската седалка, видя, че часовникът показва четири и двайсет и се помъчи да овладее треперенето, каквото никога преди не го беше обземало. Имаше чувството, че всичко заедно се е вляло в него и сега се опитва да се процеди навън през кожата му. Три ужасяващи години на бягство, постоянна заплаха от смърт, Зофия, Расмус и Хюш, които излагаше на риск и пазеше и които сега беше оставил беззащитни в апартамента, и хлапето, което беше изпратено в къщата му, за да отнеме живота му и чийто живот за малко не беше отнел.
	Трябваше да се върне.
	Веднага.
	Не искам да ходиш никъде. Не и тази вечер, Пийт. Остава ни съвсем малко време, за да рискуваме…
	Той включи двигателя, но треперенето остана. Както и прикритието на мрака.
	И Хофман реши.
	Ако караше достатъчно бързо през спящия град и ако избегнеше клиентите на бордея, които влизаха и излизаха, щеше да му отнеме само петнайсет, най-много двайсет минути.


	Той спря зад черния, четвъртит мерцедес джи-ваген на Ел Местисо, отвори багажника на колата си и внимателно го освети с фенерчето. Имаше всичко необходимо. До вече пълния куфар стоеше чанта с дистанционно управление и четири магнита за закрепване. А до тях — бомба.
	Изработена от Сезар. По принцип обикновена аларма за кола. Поставена в черна кутия с метален капак, приблизително колкото кутия с шоколадови бонбони, която съдържаше и дванайсетволтова батерия, шепа винтови гайки и пластичен експлозив С-4.
	От два от отворените прозорци се разнасяше музика и се чуваше подрънкване на чаши и бутилки.
	Излязоха няколко клиенти, мъже на средна възраст.
	След оживен спор те се качиха в чакащо такси и настъпи тишина.
	И тогава Хофман пристъпи към действие. Общо минута и нещо. Взе бомбата, промъкна се по-близо до колата на собственика на бордея, легна на асфалта и превъртя ключа на кутията на бомбата, който включваше батерията. След това пропълзя под автомобила.
	Закрепи четирите магнита точно където ги искаше — под шофьорската седалка. Последните мисли, които минеха през главата на Ел Местисо, щяха да продължат нагоре през покрива на колата.
	Пийт Хофман изпълзя навън, увери се, че не го е забелязал никой, и бързо се върна в колата си. Смъкна страничното стъкло, насочи дистанционното към мерцедеса на Ел Местисо и активира алармата.
	Затова беше важно да има сензор за вибрации.
	Той щеше да бъде далеч, когато настъпеше моментът след няколко часа, и нямаше да може да вземе участие. Сензорът обаче щеше да разбере, когато Ел Местисо седнеше зад волана и включеше двигателя. И вместо да изпрати сигнала до клаксона, за да задейства алармата, щеше да го насочи към експлозива и да задейства бомбата.


	Защото така трябва.
	Понякога, когато умират ангелчета, няма друг избор.


	Летища. Той не беше ходил на много от тях, не го интересуваха. Стокхолм и полицията изпълваха дните, вечерите и нощите му. След две пътувания до и от Вашингтон и сега шесто посещение на международното летище в Елдорадо в Богота, Еверт Гренс все още беше убеден, че се нуждае от света толкова малко, колкото и светът се нуждае от него.
	И въпреки това.
	Онова, което видя пред себе си тази сутрин, си заслужаваше всеки момент от пътуването и можеше дори да го накара да иска да отиде пак в тази южноамериканска страна, която всъщност не разбираше.
	Семейство. Баща, майка, голям брат, малък брат.
	И си отиваха у дома.
	И Гренс винаги щеше да знае, че е помогнал това да се случи.
	— Здравейте. Казвам се Еверт. Чичо Еверт.
	Той приклекна, доколкото можа с болния си крак, и подаде голямата си ръка на малкия.
	— Ти… Расмус ли си?
	— Аз съм Себастиан.
	Гренс му намигна и прошепна:
	— Знам, че истинското ти име е Расмус. Хубаво име. И след като кацнем в Швеция, пак ще бъдеш Расмус.
	Расмус обезпокоено погледна баща си. Пийт Хофман кимна леко и също прошепна:
	— Чичо Еверт… той знае.
	И чертите на лицето на шестгодишното дете омекнаха.
	— Расмус. Истинското.
	Гренс също кимна. Сега имаха обща тайна. И после се обърна към малко по-високото момче.
	— Тогава това означава, че твоето име е…
	— Хюго. Никога не съм харесвал Вилям.
	— И аз никога… — Еверт се наведе по-близо и зашепна в ухото му. — … не съм харесвал Еверт. Но името си е име. И накрая става едно цяло с теб.
	Двамата се усмихнаха един на друг. И те имаха тайна.
	— Аз съм Зофия. Истинското ми име.
	Зофия Хофман неочаквано го прегърна. Гренс не беше подготвен, не беше свикнал с такива неща.
	— Благодаря, старши инспектор. За всичко.
	— Няма проблем. Това беше опитът ми да се реванширам, след като веднъж се опитах да убия съпруга ти.
	Пийт Хофман обаче нито го поздрави, нито го прегърна. Те щяха да прекарат известно време заедно, след като кацнеха на летище „Арланда“. Тогава можеха да се сбогуват. Или каквото там беше необходимо да си кажат.
	Високоговорителите изпращяха. Съобщиха за приземяването на самолет и предстоящото излитане на друг. Пътниците сновяха насам-натам, подготвяйки се за нови срещи. И малката група от петима шведи се отправи към опашките пред гишетата за проверка. Всеки със своя куфар. Жената зад гишето се усмихна на кафявия, очукан, старомоден куфар на Гренс със стикер на Айфеловата кула в единия ъгъл. Двете момчета имаха значително по-малки и пъстри куфари, червен и жълт, и настояха да ги носят сами по целия път до кантара. Зофия беше завързала зелена лентичка на дръжката на нейния куфар. Гренс беше виждал и други да използват подобен трик, тъй като много куфари изглеждаха еднакви, докато се въртяха на лентата за взимане на багажа. Куфарът на Пийт Хофман изглеждаше нов, също голям и кафяв като този на Гренс, но кожата беше толкова лъскава, че можеше да се огледаш в нея. Жената с униформата на авиолинията ги претегли и залепи тук-там малки стикери, попита ги дали сами са приготвили багажа си, напомни им, че в багажа не трябва да има експлозиви, и ги уведоми, че преди да минат през митницата, куфарите им ще бъдат проверени от кучета, обучени да откриват наркотици и експлозиви. Един час до заминаването. Шест часа до Ню Йорк. Два часа престой. И още осем часа до Стокхолм.
	Пийт и Зофия Хофман вече не носеха куфари, а се държаха за ръка и дишаха колкото можеха по-спокойно. Щеше да бъде рано сутринта, когато след три дълги, ужасни години отново стъпеха на шведска земя.


>>	Пета част

	Еверт Гренс винаги се страхуваше, когато се приземяваха. Това сякаш потвърждаваше безумието на всичко. Намираш се във въздуха. В машина. Без да контролираш живота или смъртта си. Ами ако пилотът имаше лош ден или е под въздействието на нещо, или недостатъчно способен? Как можеше неколкостотин души, които носеха каски, когато караха мотопедите си, използваха предпазни колани в колите си и заключваха външните си врати всеки път, когато излизаха от дома си, хора, които обичаха живота си повече от всичко, да поверят този живот в ръцете на човек, когото не познаваха и не бяха имали възможност да го преценят?
	Той хвърли бърз поглед назад. Те седяха там, цялото семейство Хофман — места „А, Б, В и Г“ от двете страни на пътеката между седалките. Малко уморени, малко щастливи, малко притеснени. Гренс се беше погрижил да пътува отделно от тях, да ги делят няколко редици седалки, за да не слязат заедно и да не предизвикат подозрения, в случай че разговорът, който скоро щеше да проведе, се объркаше. Еверт Гренс и Пийт Хофман се бяха разбрали така. Ако се окажеше невъзможно следователят да договори кратката присъда, която беше обещал, тогава Петер Харалдсон щеше спокойно да каже „довиждане“ на съпругата и двете си деца, да вземе лъскавия си нов куфар, да си купи билет и да продължи пътуването си другаде.
	Гренс затвори очи, когато колесникът докосна пистата, стисна ръце, когато самолетът подскочи тежко, и започна да диша бавно, когато машината се заклати от ляво надясно. Предпазливо отвори очи едва когато спряха. Никога повече. Винаги се заричаше.
	Той тръгна по ръкава, който свързваше самолета с главния терминал, и кимна на колегите си полицаи и митничарите, които се бяха наредили там, и държаха каишките на следови кучета, които душеха всяка чанта и куфар, минаващи покрай тях, и след като от любопитство попита, Гренс научи, че го правят често, когато пристигне самолет с няколко пътници от Колумбия. Той продължи да върви по оживените пътеки на международния терминал, към залата с въртящите се ленти с багажа, мина през паспортната проверка и после през тунела, който водеше към паркинга и свежия въздух. Не спря, докато не влезе в запазена стая малко вдясно от полицейския участък на летище „Арланда“. Не се тревожеше за Хофман, който знаеше къде да чака.
	Главният градски прокурор Ларш Огестам вече седеше там. Държеше носна кърпа в ръката си. Закашля се и шумно се изсекна. На масата имаше празна чаша от чай. Русият му перчем беше разрошен както обикновено, а очите му изразяваха раздразнение. Той беше дошъл навреме, но самолетът закъсня с четирийсет и пет минути. От първия им случай заедно — петгодишно дете, убито от сериен педофил — прокурорът се сещаше за Гренс толкова рядко, колкото и Гренс се сещаше за него, и сега нито единият от тях не се престори, че не е така. Огестам беше изпитал огромно удоволствие, когато заключи в ареста следователя с измокрен от вино костюм. И сега, след един пропилян час, той лека-полека осъзна кого чака. Това обаче изобщо не заздрави отношенията им.
	— Ти.
	— Точно така, единственият и неповторим Еверт Гренс. А ти, изглежда, си настинал, Огестам. Чух, че си решил да плуваш с дрехите.
	— И заради теб ли седя тук сега?
	Гренс се приближи до обикновената и не много чиста кафемашина, напълни я с вода и я зареди с шведско кафе. Беше започнал да свиква с по-богатия вкус на разновидностите в друга част на света. Време беше да се върне към очакванията си тук и това широко разпространено, евтино кафе в пластмасова чаша наистина беше отлично начало.
	— Заради мен. Заради теб. И заради… един стар познайник. Имаме ситуация „всички печелят“, както я наричат финансовите кретени.
	— По дяволите, Гренс! Свен Сундквист ме убеди да дойда тук. Или по-скоро ме подмами. Каза ми, че ще се срещна с мозъка зад залавянето на рекордното количество наркотици тази седмица, което ти пропусна, докато беше… там, където си бил… на почивка. Имаш лек слънчев загар. Да, мозъкът, и че може дори да получа още една информация. Така каза Свен. Но наистина не разбирам какво става, Гренс.
	— Мозъкът? Ласкаеш ме. Но не грешиш напълно.
	Следователят седна пред много по-младия прокурор и леко млясна с устни, когато напълни до половината пластмасовата чаша.
	— И така, ето как стоят нещата. След три дни ще има нова доставка. Мога да ти кажа датата, часа и мястото. Няма да е толкова голяма, колкото предишната, но пак достатъчно килограми, за да бъде определена като едно от най-големите залавяни количества кокаин в Швеция. И ако избера да я дам на теб, ще бъде второто залавяне на огромно количество дрога на Ларш Огестам за много кратък период от време.
	Прокурорът прокара пръсти през перчема си, както правеше винаги, когато беше стресиран. Необичайно разрошената му коса се превръщаше в пълен хаос.
	— Откъде знаеш?
	— Силно разузнаване. Уникални мисловни способности. Остър като бръснач анализ.
	Еверт Гренс положи усилия да не се усмихне. Едва се сдържаше. Много се забавляваше.
	— Или, ако трябва да бъда откровен, информатор. Най-добрият в света. Той ни съобщи за предишната пратка. И ще ни каже и за следващата, ако ти съдействаш. Всъщност те помолих да дойдеш тук заради него.
	Ларш Огестам рядко изглеждаше толкова объркан. Надменен, раздразнителен, горделив, да — Еверт Гренс познаваше тези му състояния и го ненавиждаше. Но никога не беше виждал прокурора толкова озадачен.
	— Моля те, Гренс, аз… За какво става въпрос?
	— Когато вземе наркотик, човек става зависим от него. Иска още.
	— Зависим? Още?
	— Като теб. Ти искаш още. Знаеш как стоят нещата. Големите удари градят кариери. И този път, Огестам, дори няма да се намокриш.
	Прокурорът се облегна назад на неудобния стол, сякаш за да избегне усмивката на Гренс. Въздъхна шумно. Стана. Обиколи масата. Изпи чаша вода. Протегна се. Пак въздъхна. И отново седна.
	— Добре, Гренс. Какво искаш да направя?
	— Трябва да ми дадеш нещо в замяна.
	— Какво?
	— Трябва да използваш проницателния си интелект — да, признавам го, но никога няма да го потвърдя извън тази стая. Трябва да намериш логична причина защо един убиец, който бяга от шведското правосъдие няколко години, би свършил в затвора с присъда не повече от една година.


	Един час. Толкова време отне на Ларш Огестам да разбере как в Южна Америка е възкръснал един мъртвец. Как отново е бил набелязан да бъде убит от най-високопоставените лидери на друга държава. Как за да избегне тази участ, е предложил и след това е успял да спаси най-известния заложник в света. И как за втори път е било заповядано да умре, и затова е направил точно това — умрял е.
	— Не.
	— Не?
	И след това да разбере, че същият този човек в момента седи някъде в летището със семейството си и чака резултата от този разговор.
	— Не. Трябва да спазя закона.
	— Още едно залавяне на рекордно количество наркотици, Огестам. Ако спазваш закона по такъв начин, че съдебното дело завърши така, както искаме.
	— Той е отнел човешки живот на шведска територия. Най-малко на един човек. Може би на двама.
	— Той беше нает от нас и го е направил непряко от наше име. Също както е бил нает и е убивал за друга власт в Колумбия. И ние вече осъдихме истинските виновници. Главният секретар от Министерството на правосъдието в момента е в женския затвор „Хинзеберг“, а бившият шеф на Националния полицейски съвет и един главен полицейски инспектор са под полицейска закрила в затвора „Аспсос“.
	— Той трябва да бъде наказан.
	— Знаеш, че искаш информацията. Никога повече няма да имаш друга възможност да заловиш такива големи количества. И знаеш, че с малко усилия е възможно да намериш смекчаващи вината обстоятелства.


	На лавица в стаята за почивка в полицейския участък на летището имаше Наказателен кодекс. Огестам сякаш го надуши и се втурна право към него, след като мърморейки под носа си, остави следователя. Върна се, носейки дебелата книга, и седна.
	— Вероятно… мога да… напиша, че на дата Х през месец Х Хофман е отнел живота на ХХ, като го е застрелял. Да, ще трябва да си представиш и Х.
	И двамата помнеха. Най-малкият пистолет в света, внесен на части и сглобен отново в затворническата килия на Хофман. За да го използва в критична ситуация, ако бъде разкрит. В случай че полската мафия, в която се беше внедрил зад онези високи стени, осъзнаеше, че той всъщност работи за шведската полиция. И Хофман беше разкрит. Възникна критична ситуация. И изстрелът в окото беше най-сигурната входяща точка за едно слабо оръжие, за да заблуди черепа, най-твърдата кост в човешкото тяло, да позволи проникване в мозъка.
	— Освен това… чисто хипотетично, Гренс… Като обвинител мога да докажа — и да се измъкна безнаказано, — че поради смекчаващи вината обстоятелства този акт може да се смята за непредумишлено убийство.
	Ларш Огестам прелистваше напред и назад Наказателния кодекс, претърсвайки безбройните му тънки страници.
	— Не мисля, че е необходимо да доказваш непредумишлено убийство. Достатъчно е само прокурорът да го заяви. И аз ще обясня пред съда защо го виждам като непредумишлено убийство вероятно по време на…
	Още тънки страници. Пръстите му се ровеха в алинеи и параграфи.
	— … представянето на случая и особено моята пледоария. Тогава чисто хипотетично мога да обясня, че ситуацията е била такава, че Хофман се е озовал в опасност от цяла група, тълпа за линчуване, и че не е имало умисъл. Това и също така, че… Звучи по-скоро като нещо от защитата, но понякога и прокурорът защитава… оръжието, което е използвал, случайно е било там. И когато е видял тълпата за линчуване — подходящ термин за адвокат, но може би не за прокурор, затова вероятно изобщо ще го избегна… Когато е видял групата да се отправя към него, той е трябвало да избере между себе си и тях.
	Веднъж пак бяха седели така. Сътрудничеха си. В кухнята в дома на Гренс, на уиски и със стотици погрешни, фалшиви присъди пред тях на масата, всичките последици от нелегалната и, следователно, тайна работа на Хофман и други престъпници информатори. Тогава беше приятно, почти сякаш наистина се понасяха.
	И сега беше приятно.
	— Следователно, Гренс, той се е озовал в ситуация, в която нито мога да докажа, нито мога да отрека, че е акт на самозащита. Работата на прокурора е да го оспори. И затова ще искам по-малко наказание. Ще обясня ситуацията, както я описах, и че за него е било невъзможно да промени хода на събитията, и ще поискам, да речем… три години. Като прокурор. След това адвокатът образно и емоционално ще опише тълпата, която е погнала обвиняемия, и как той е извадил късмет, че е имал оръжие под ръка. Може би не е било най-добрият избор да стреля и да убие, но тук говорим за непредумишлено убийство, ще каже адвокатът му, и дори прокурорът ще се съгласи. Освен това адвокатът му ще подчертае, че Хофман доброволно се е завърнал в родината си и че това трябва да се отрази на присъдата му, и ще поиска шест месеца.
	Еверт Гренс не прегърна Огестам. Но изпита такова желание.
	— Шест месеца, Огестам?
	Прокурорът вдигна ръце, сякаш да се защити. Не искаше да се доближава повече до Гренс.
	— Да. И после съдът, с малко късмет, ще му даде една година.
	— И ще бъде освободен след… може би осем месеца?
	— Да.
	Ларш Огестам вече беше спуснал ръце. И затова нямаше време да се защити — отново. Едрият следовател се хвърли през масата и го прегърна силно. Гренс се беше придвижил неочаквано бързо.
	— Ти заслужи информацията си, Огестам! Проклет да съм, ако не си заслужи и още една прегръдка!
	И слабият прокурор получи мечешка прегръдка с дебели ръце, които не го пуснаха, докато лицето му пламна и се зачерви от недостиг на кислород.


	Семейство Хофман седяха в ъгъла в едно от малките кафенета, пръснати из остъкленото фоайе между международния терминал и терминал 4. На масата в неравен полукръг бяха наредени минерални води и жълтеникав сок около ронливи, мазни, шведски кифли с канела. Гренс не пророни нито дума, докато се приближаваше, но Пийт Хофман разбра, че са получили каквото искаха. Четиримата се прегърнаха силно, а полицейският инспектор отиде до павилиона и бавно си избра вестници. Това беше техният момент и трябваше да продължи толкова, колкото те искаха.
	Хофман плачеше, когато Гренс се върна — все още стоеше там с куфара си и изглеждаше самотен, изоставен, уморен и потиснат, както вероятно се чувстваше. Кимнаха си един на друг и тръгнаха към малкия паркинг пред „Скай Сити“, временни места за няколко автомобила. На едното чакаше полицейската кола, която Еверт Гренс беше поискал за транспорт от летище „Арланда“ до затвора „Аспсос“ със засилени мерки за сигурност.


	— Обикновено би трябвало да прекараш нощта в ареста „Крунобери“, Хофман, но ти избяга от „Аспсос“. И Ленарт Оскаршон, директорът на затвора, го прие… много трудно, тъй като той беше отговорен за всичко, след като ти успя да вкараш в затвора оръжие и експлозиви. Той веднага ми каза, че има място за теб в новото защитено отделение. Или може би е създал някое. Както и да е, не беше трудно да го убедя, когато му дадох възможност да те заключи — отново.
	Пътуването беше кратко, двайсет-трийсет километра, но имаха достатъчно време да говорят за онова, което беше необходимо.
	— И да… разбираш, че там са националният полицейски комисар и Йорансон, нали?
	— Разбирам, старши инспектор.
	— Искам да кажа… важно е да запазиш хладнокръвие. Да си го връщаш на хората, които използваха мен като пълен глупак, които ме манипулираха да стрелям в главата ти, хората, които използваха теб, направиха те опасен и после те захвърлиха — отмъщение зад решетките сега, когато те са онези, които не могат да избягат, вероятно няма да е… уместно.
	— Тази мисъл никога не ми е минавала през ума.
	— Добре. Такива неща… болят ужасно.
	— Болят ужасно. И само искам да добавя, че сега, за разлика от тогава, ти знаеш кой съм. Ако това се случи. Но няма да се случи, разбира се.
	— Разбира се.


	Еверт Гренс стоеше колкото е възможно по-близо до високата седем метра стена. Те се приближиха заедно до портата на затвора, където чакаха звънец и камера за наблюдение. Там щяха да ги посрещнат надзирателите и да поемат отговорността за един затворник, който някога беше заплашил колегите им и наранил затворници и за когото сега знаеха, че е работел под прикритие за шведската полиция. Те протегнаха ръце, стиснаха ги силно и после ги пуснаха. Полицейският инспектор се приготви да тръгне, когато Хофман отпрати с ръка първия надзирател и му направи знак да ги остави още един момент.
	— Хммм… само още нещо.
	Гренс се усмихна. Не беше особено изненадан. Винаги имаше още нещо.
	— Само това.
	Хофман му подаде кафявия, лъскав куфар.
	— Трябваше да го дам на Зофия. Тук няма да ми трябва. И не ми се иска да го заключат в някой шибан прашен склад с боклуците на други затворници. Затова се питах дали може да го вземеш? Да го сложиш в някой ъгъл на кабинета си? Да го пазиш осем месеца?


>	На другия ден

	По-късно от обикновено. Но чувството беше същото.
	Еверт Гренс рядко беше толкова спокоен. Все още го измъчваше онази ужасяваща тревожност и въпреки шейсет и трите си години, не можеше да намери начин да избяга от нея. Но на път към Ани, да празнуват техния ден, тялото му омекна и се сгря, сякаш никога вече нямаше да се изправи пред страха, гнева или самотата.
	Не беше мигнал цяла нощ. Но и не беше необходимо, защото го изпълваха топлина и нежност. И дори да се беше опитал да заспи, нямаше да стане по други причини — още не можеше да се справи с часовата разлика, беше превключил на колумбийско време, когато трябваше да премине на шведско време, и това очевидно беше твърде голямо приспособяване за човек, който е свикнал с навиците си и се е вкопчил в рутината, за да не се изгуби.
	Сутринта той излезе от търга за вино с найлонов плик в ръката и тръгна по пристанище Вертахамнен, което беше спокойно като него и безлюдно. Беше един от онези дни, когато хората не отиваха никъде. Хладилната чанта вече беше до него на предната седалка и този път Гренс веднага сложи бутилките в нея, завърза я с предпазния колан и го пристегна здраво в случай на неочаквано разтърсване или сблъсък.
	И, разбира се, избра друг маршрут. Не през Йостермалм или града както преди няколко седмици. Сега напусна района на пристанището и подкара през новия тунел „Северна връзка“, прави пътища и далеч от местата, където обикаляха повечето таксита.
	Задължителният сутрешен разговор с назначен от съда терапевт, специалист по зависими от алкохола и наркотиците. Гренс беше настоял сеансът да приключи преди девет, защото имаше по-важна работа. Разговорът доказа, че старши инспектор Еверт Гренс определено има лоши страни, но никоя от тях не е свързана с консумация на алкохол. Само след няколко минути диалог терапевтът заяви, че на таксиметровите шофьори и на главния прокурор им липсва компетентността да го преценят — че Гренс е човек, който рядко употребява алкохол, който не се интересува от опиянението и че двете бутилки скъпо вино, които сега стояха на предната седалка до него, са горе-долу количеството, което изпива на година.
	Отвратителен задник.
	Тези бяха думите, с които Гренс описваше главния градски прокурор отначало и след необичайно кратко разследване — два часа — той не видя нищо, което да противоречи на това определение. Предварителното разследване беше приключено поради липса на доказателства. Еверт Гренс не си падаше много по вътрешните разследвания, защото идваха още задници да слухтят и да си пъхат носа навсякъде, но предложи на Огестам — като благодарност за вчерашното съдействие — да избере между това или лично извинение. Копелето застана в кабинета на Гренс до окъсания кадифен диван и разклатената маса за кафе, докато Сиван пееше „Всеки е глупак за някого“, и протегна изпотената си, отпусната ръка.
	„Рослагстул“, „Нортюл“ и после магистралата Е в северна посока.
	Хладилна чанта с две бутилки „Мулен Туше“ от 1982 година, които беше купил още по-скъпо отпреди в битка за наддаване между три страни — същият костюмар като предишния път и жена с широкопола червена шапка. Гренс провери предпазния колан, подръпна го няколко пъти, за да е сигурен, и после докосна купата с двете пресни, златисти праскови, която беше сложил на пода пред седалката.
	Вино. И праскови. И гордата сервитьорка в къща за гости в Долината на Лоара, която им ги поднесе в първия ден, когато вече имаха еднакво фамилно име, и настоя за фламбирани праскови за десерт, за да засилят аромата. Тя беше говорила надълго и нашироко за виното и лозето, от което всяка година от началото на деветнайсети век добавяли по няколко касети в избите и как едно столетие по-късно изкопали още повече изби, за да складират десет хиляди бутилки да зреят. До Втората световна война. Тогава зазидали сводовете. И виното останало там недокоснато, докато през седемдесетте години на двайсетия век подземията отново били отворени. Гренс вероятно щеше да може да взима по две бутилки всяка година и да ги носи на Ани до края на живота си.
	В онези първи години те бяха вдигали наздравици точно с това вино, точно в определен ден, в ресторант в Стария град или у дома, в апартамента им на „Свеавеген“. Стъклените чаши в социалния дом изобщо не бяха толкова хубави, съвсем обикновени чаши за сок, но вкусът на виното беше същият. През последните години той ходеше на Северното гробище и вървеше между надгробните плочи към по-новата част със семпли дървени кръстове, парцел 19 В, гроб 603.
	Ани Гренс.
	Това беше всичко, което бе поръчал да гравират на малката метална плочка. Редица пирен и зад нея едно по-високо растение с кичести розови цветове, което едва ли можеше да се нарече красиво, но Гренс го беше засадил там заради името — любовно биле. Той взе лейка от поставката наблизо, напълни я с вода до половината и започна да полива. Внимаваше да не разплиска нито една капка върху розовия храст до кръста, мястото, където падаше най-малко сянка от околните дървета. Цветето беше часовникът му за алкохол. Гренс напълни две чаши и първо отпи от неговата, а после изля нейното вино върху розите, като се погрижи да намокри няколко венчелистчета, които веднага клюмнаха. След два часа отново щяха да се изправят. И когато това станеше, той щеше да знае, че нивото на алкохол в кръвта му е достатъчно ниско, за да може да шофира.
	Еверт Гренс се приближи до пейка покрай асфалтираната пътека, хвана я и я премести на тревата пред кръста на Ани. Седна и пейката леко се огъна в средата от тежестта му.
	Тишината и спокойствието на гробище. Толкова дълго се беше страхувал от тях. Но се беше научил да ги харесва и да разчита на тях.
	Той отвори бутилките, по една за всеки.
	Тази година празнуваше по-късно, но това нямаше да се повтори.
	Първите капки и Еверт си спомни точно как изглеждаше Ани, когато за пръв път отпи от виното, как се смееше, хвана ръката му, придърпа го към себе си, целуна го и прошепна, че никога няма да се разделят.


>	Четири месеца по-късно

	Той не можеше да разбере защо беше избрал този път, да върви по Пенсилвания Авеню, пресечка след пресечка в продължение на повече от час с официални черни обувки и дебел костюм, с дразнещо болезнени пети и хълбоци, които пронизваше болка всеки път, когато стъпеше на тротоара. На половин крачка пред него вървеше нов телохранител, а на половин крачка зад него — още един. Тимъти Д. Краус не знаеше имената им, защото ги сменяха редовно. Ако опознаеш някого по-добре, тогава се обвързваш емоционално и трябва да отидеш на погребението му, а той не беше ходил на гроба на Робъртс. Само го беше видял как се превръща в пепел пред очите му.
	Краус пристигна.
	Оградата. Портата. Моравата. Фонтанът. И последната дъговидна ивица асфалт пред официалния вход на Белия дом.
	Беше прекарал сутринта в АГР, след това обяд в Камарата на представителите, нормален ден. Досега. Избягваше да идва тук на срещите и съвещанията, на които го канеха веднъж седмично. Вече не искаше да знае кой е убит и как.
	Четири месеца на свобода. Затова беше дошъл. Време беше.
	Краус кимна и поздрави пазачите от Тайните служби, които отвориха вратата на Белия дом. Не му поискаха документи за самоличност, нито го претърсиха. Въпреки че той беше един от най-влиятелните политици в страната, малцина извън сферата на властта познаваха лицето му или се интересуваха от него, но отвличането промени това. Сега Тимъти Д. Краус беше знаменитост, човек, когото всички познаваха.
	— Вие останете тук.
	Той изчака, докато телохранителите му, не съвсем убедени дали постъпват правилно, го оставиха и седнаха на обикновените столове до входа. Краус продължи сам по коридор след коридор.
	В деня след спасяването му и пресконференцията, гледана в целия свят, му бяха препоръчали да се срещне с екипа от експерти по травми на Камарата на представителите. Той обаче отказа, не искаше да се разкрива там, и потърси частен терапевт — онзи, с когото се беше срещал във връзка с лечението на Лиз и който бе помогнал на родителите й в скръбта. Емоционални спомени. Върху това бяха работили и Краус преживя същински ад, когато трябваше да съживява чувствата, които изпита, когато видя, че трийсет и девет души умряха заради него. Когато отново преживя транспортирането му до джунглата на платформата на камион, без да има представа къде го карат и защо. Фалшивата екзекуция. Заключването в клетката. Мъченията. Превръщането му в животно, покрито с дрипи и изцапано с кал.
	Терапевтът прецени, че ще са му необходими най-малко една-две години, за да може да се справи с чувствата и мислите си, както му каза и преди, в случая с Лиз. Но не стана така. Само след четири месеца вече не изпитваше тревожност. Вече не се безпокоеше по същия начин и знаеше защо — човек, загубил единственото си дете, няма какво повече да губи. Негодниците мислеха, че са го пречупили и може би биха го направили преди това, но не и сега. Те така и не се доближиха до страха, който вече го беше напуснал.
	Затворена врата. Краус почука, отвори я и влезе.
	Всичко изглеждаше така, както беше, когато беше идвал тук на съвещание в деня, преди да замине за Колумбия.
	Небесносин килим, морскосини тапети. Огледало с позлатена рамка, полилей със свещи, които никога не бяха запалвани. Вицепрезидентката Елена Томпсън зад дъбовото си бюро, с русата си коса, вдигната на кок и очила с червени рамки, окачени на връв на врата й. Другите обаче не бяха тук предишния път. Началникът на Генералния щаб Лориъл Пери, Марк Ийв от ЦРУ и Уилям Райли от ФБР. Бяха се сбутали на бялото канапе, заобиколени от пухкави възглавници.
	— Седни.
	Синьото кресло, там трябваше да седне. Близо до камината, където мислеха, че може би е по-топло и по-безопасно за човек като него, когото смятаха за крехък.
	Окончателната война срещу наркотиците. Списъци с набелязани терористи за убиване. Колумбия. Краус избягваше не само съвещанията тук, но и разговорите с журналисти, колеги и дори с роднините си. Също както след като умря Лиз. Не разбираше какво го правеше, и тогава, и сега. Може би се нуждаеше от повече време. Може би беше човек, който превръща чувствата си в мисли и никога не им позволява да напуснат главата му и да отидат в гърдите му. Или може би това беше начинът му да оцелява.
	На старинната маса между тях имаше голяма купчина документи, а най-отгоре, като корицата на романа, който скоро щяха да си четат един на друг, бяха сложени илюстрации на тринайсет карти за игра, на всяка от които имаше снимка, а отдолу — име и прякор.
	Началникът на Генералния щаб Пери се приведе напред и придърпа купчината към себе си. Явно беше негова.
	— Асото купа.
	Пери отмести илюстрацията и взе следващия документ. Черно-бяла снимка. На мъртвец. Обесен на примка. Краус се хвана за облегалката на стола за подкрепа. Вече не беше сигурен дали постъпи правилно, като дойде тук.
	— Асо купа. Луис Алберто Торес, наричан още Хакоб Майо. Засечен в пристанищния град Буенавентура. И също като при залавянето на Саддам Хюсеин, Асото пика по време на операция „Иракска свобода“, ние преценихме, че съдебният процес и публичното обесване с обилен поток от информация, ще гарантират най-голяма обществена подкрепа.
	Краус се втренчи в ужасяващата фотография. Не можеше да отмести очи от черната качулка, която изглеждаше много неудобна. И се запита дали качулката е заради Торес, или за да предпази онези, които гледат.
	— По време на процеса той беше затворен в Кемп Джъстис, който ти, Тим, познаваш добре. Човекът, когото изпратихме там, Джонатан Удс от посолството, описа как, цитирам, командирът на ПРК беше заведен до бесилката, капак в земята, ограден с червени релси, докато разговаряше за незначителни неща с маскираните палачи. След това, пак цитирам, около врата му сложиха мека кърпа, а върху нея завързаха и стегнаха примката, и вдигнаха капака в земята. В заключение Удс пише в доклада си, че бившият командир срещна смъртта си и чух, че вратът му се пречупи.
	Началникът на Генералния щаб Лориъл Пери държеше червен маркер в десния джоб на сакото си. Извади го, задраска с кръст снимката на Асото купа и после сложи на масата следващия документ. Друга снимка. Ронлива купчина черни въглени, останките на човек върху изцапаната със сажди бетонна основа на изгоряла сграда.
	— Попът купа. Хуан Маурисио Рамос, с прякор Ел Медико. Използвахме дрон. Изстрелян от американския самолетоносач „Либърти“, разположен в Тихия океан, на осем мили от западния бряг на Колумбия. Мишената — сграда близо до Хамунди, южно от Кали. Елиминирахме цялото семейство едновременно.
	Червеният маркер задраска лицето на Попа купа. Пери показа друга снимка. Голям кратер в земята.
	— Дамата купа. Каталина Херадор Сиера, с прякор Мона Лиза. Убита със специално изработена хибридна ракета. Изстреляна от американския самолетоносач „Дуайт Д. Айзенхауер“, разположен в Карибско море, на двайсет и две мили северно от колумбийското крайбрежие. Мишената — имот в село Ла Кучия, западно от Меделин. Двойно попадение, на което ще се върна след малко.
	Лицето на Дамата купа беше изцапано с червено. И след това — друга снимка. Изгоряла кола. Засипана с черни сажди. В единия ъгъл на фотографията, все още на шофьорското място, се виждаха останките на човек. Погледът на Краус се прикова за втори път — в нещо, което той осъзна, че сигурно е човешка глава. Толкова малка. Като на новородено бебе. Съсухрена. Краус знаеше, че горещината е способна на такова нещо.
	— Валето купа. Джони Санчес, с прякор Ел Местисо. Бомба. Избухнала една сутрин, когато превъртял ключа на стартера на своя мерцедес джи-ваген пред бордея, на който бил собственик. Техническият анализ показа майсторска изработка — обикновена аларма за кола, с добавени експлозиви, винтови гайки и пластичен експлозив. Всъщност информацията ни беше подадена от бившата шефка на АБН Сю Мастърсън, последното, което направи тя за нас, каза ни часа и мястото, къде и кога да го намерим. И най-хубавото от всичко е, че не се наложи ние да поставим експлозивите! Според Мастърсън, било е вътрешен конфликт между двама бунтовници.
	Пери го задраска с две кръстосани червени линии.
	— Насилствена смърт за човек, упражняващ насилие.
	Краус вече не се държеше за стола за подкрепа. Беше се навел, първо над снимката на смалилата се глава, а после над лицето на картата за игра.
	— Може ли да я видя?
	Пери му даде снимката на изгорялата кола.
	— Не тази. Онази, която задраска.
	Лице.
	Беше го виждал и преди.
	Чрез сателит, когато този човек екзекутира и зарови четирима войници. И на живо, когато той влезе в клетка, за да изтезава.
	— Ел Местисо. Нали така го наричат?
	— Тим, какво има?
	Без да съзнава, Краус беше станал, беше пламнал и се бе зачервил от челото до врата и се беше разтреперил.
	Той.
	— Тим?
	Той беше.
	— Хей, Тим… добре ли си?
	Онзи, който се усмихваше, докато ме съсипваше.
	— Тим?
	— Продължавай.
	Вицепрезидентката хвана ръката му и я стисна.
	— Но, Тим, знам ли, ти трепериш и се потиш и дишането ти е…
	Краус отмести ръката й, потрепервайки от нежелания физически контакт.
	— Продължавай. Веднага.
	Всички го видяха. За момент Краус беше някъде другаде, недосегаем за общуване. Никой от тях обаче не знаеше, нито се досети къде. Те се спогледаха, търсейки отговори, които никога нямаше да получат.
	— Тим?
	Краус избърса врата и челото си с ръкава на бялата си риза и съсредоточи дишането си върху тревожността си, докато си пое дъх чак до стомаха и го принуди да остане там.
	След това отново седна и престана да трепери, поне външно.
	— Добре тогава, Тим… продължаваме.
	Началникът на Генералния щаб продължи да изважда документи и снимки от купчината и нареди четири по-малко купчини върху старинната маса за кафе.
	— Останките от Десетката купа — другата мишена в двойната ни атака.
	Първата снимка показваше кратер. Или поне на това приличаше. Черна дупка в земята.
	— Също като Дамата купа, въпреки че остана малко, напълно сме убедени, че сме премахнали правилния човек. Извлякохме малко ДНК. Намерихме бедрена кост, която е идеална, почти непокътната. Може да я видите тук.
	Втората снимка беше на машина за раздробяване на кости в лаборатория по криминалистика в Лангли. Краус разбра това, без да се наложи да му го обясняват. На третата снимка част от бедрената кост беше натрошена на парчета с обикновен чук, а на четвъртата беше сложена във въртяща се трошачка, пълна с течен азот. Двайсет минути въртене и костта се превърна в прах, готов за извличане на ДНК.
	— Червеният кръст върху Десетката купа и имаме кент флош роял.
	Пери се усмихна, събра четирите фотографии и ги подреди в правилната последователност. След това взе следващите две от купчината.
	— Деветката купа. Осмицата купа. Външното и вътрешното ни разузнаване предстои да ги открие.
	Друга снимка, друго изображение. Бърз поглед към всички. Сякаш началникът на Генералния щаб се тревожеше и се опитваше да го прикрие.
	— Седмицата купа.
	На масата имаше една-единствена снимка.
	Голо тяло върху маса за аутопсии. Положено по гръб. Сивкава кожа и гердан от синини на врата.
	— Трупът беше оставен в американското посолство в Богота. В багажник на кола. Смърт от удушаване.
	Маркер и червен кръст. Пери обърна снимката и взе следващата, когато Краус го прекъсна:
	— Какво каза? В багажника на кола? Смърт от удушаване?
	— Да.
	— Защо го удушаваме и го слагаме в багажник на кола?
	— Не сме го направили ние. Той вече е бил мъртъв.
	Краус протегна ръка, взе снимката и дълго гледа сивата кожа върху металната плоскост.
	— В такъв случай… откъде знаем, че той е правилният човек?
	— Отговаря на описанието. Ръст, тегло, телосложение, увреждане на кости и отличителни белези.
	Краус трябваше да пусне снимката и да позволи на Пери да продължи с прегледа си на списъка с терористи за убиване, за да може всеки да отиде навреме на следващото съвещание.
	Но мъжът, който лежеше там. Сивкав, безжизнен и вкочанен. Не искаше да напусне ръката му.
	— ДНК?
	Краус имаше чувството, че… хората около него бързат да приключат с този въпрос.
	— Не.
	— Пръстови отпечатъци? Като другите?
	— Съжалявам.
	Дотогава Уилям Райли, директорът на ФБР, мълчеше. Сега той събори две пухкави възглавници, когато нетърпеливо размаха ръце между лицата и масата за кафе.
	— Няма съвпадение. Въпреки най-голямата база данни с ДНК в света. Девет милиона профила, но само заподозрени в криминални разследвания. Както вече съм казвал, трябва да имаме пръстовите отпечатъци на всички.
	— Обществото все още не е готово за това. Мисля, че се нарича почтеност.
	— Почтеност, Пери? Защо престъпниците трябва да имат правото на неприкосновеност на личния живот?
	Началникът на Генералния щаб не отговори. Това не беше въпрос, въпреки начина, по който го формулира директорът на ФБР. Той се обърна към Краус и посочи човека върху количката за аутопсии:
	— Ел Суеко. Прякорът му се основава на произхода и външния вид, както често е случаят в Колумбия. Ел Индио, Ел Местисо, Ел Негро… на етническа основа и раса. Предположихме, че Ел Суеко се вмества в тази схема и затова поискахме информация от полицията в Северна Европа, Австралия, Нова Зеландия, Канада, Южна Африка и вероятно още някъде. Няма попадения.
	— Дания. Това е добър пример, Пери. Те съхраняват кръв от всяко новородено бебе, за да бъде изследвана за заболявания. И я използват, за да я сравняват с кръвта на заподозрени в криминални разследвания. Щом те могат, защо да не можем и ние?
	И това не беше въпрос. И директорът на ФБР не получи отговор, а Пери показа, че говори на Краус.
	— Когато става дума за Седмицата купа, използвахме всички възможни средства въз основа на информацията, с която разполагахме. Криминалистите и съдебните лекари смятат, че има достатъчно косвени доказателства за положително идентифициране.
	Също като Райли, и Марк Ийв, директорът на ЦРУ, мълчеше дотогава и само наблюдаваше и слушаше. Сега се пресегна към масата, събра четирите изображения на Седмицата купа и ги сложи в купчината фотографии, които вече бяха разгледали.
	— Време е да продължим по-нататък.
	Той грабна червения маркер от ръката на Пери и задраска за втори път илюстрацията на Седмицата купа. Линиите станаха по-дебели.
	— Пери?
	Началникът на Генералния щаб не го направи, не продължи, не веднага.
	— Време е да продължим сега, Пери.
	Пери сякаш размисляше и променяше решението си. Внезапното бързане накара Краус, почетният гост, да се зачуди. Пери ги погледна в очите един по един — Марк Ийв, Уилям Райли, вицепрезидентката Томпсън. И взе документите, които директорът на ЦРУ толкова нетърпеливо беше събрал, и червения маркер.
	— Заради всички заинтересувани страни трябва да споделим информацията.
	— Мъртъв престъпник без гражданство…
	Вицепрезидентката направи същото като началника на Генералния щаб и демонстративно се вгледа в три чифта други очи.
	— Това не е ли достатъчно, Лориъл?
	— Определено дължим на Тим предишната информация, която ни е известна.
	— Предишна?
	Краус вече не трепереше. Но все още беше зачервен.
	— За какво говорите? За какво говорите всички?
	На пода до краката на Пери по време на цялото съвещание имаше голяма черна папка. Сега той се наведе, взе я, отвори я и сложи още документи пред председателя на Камарата на представителите. Краус, който седеше срещу него, се опита да види и да прочете какво пише там, но беше твърде далеч и шрифтът беше твърде дребен. Пери го погледна и тихо заговори:
	— Тук и само в тази стая ние първоначално се отнесохме със Седмицата купа малко… некоректно.
	— Некоректно?
	— Седмицата купа се оказа… ами, внедрен и информатор.
	— Внедрен?
	— Едно от цивилните лица на Сю Мастърсън с криминално досие. Беше включен в списъка с най-издирваните престъпници въз основа на фалшива информация, за да се придаде достоверност на работата му под прикритие и да се повиши статутът му в групировката, в която се внедряваше. Обичайната стратегия в такива случаи. Но никой извън Агенцията за борба с наркотиците не беше информиран! По времето, когато планирахме Окончателната война срещу наркотици в отговор на атаката, използвахме списъка с най-издирваните престъпници и оповестихме плановете си на целия проклет свят… ами, вече беше твърде късно да отстъпим.
	Председателят Тимъти Д. Краус беше станал, зачервен и разтреперан, сякаш отново виждаше онзи да влиза в клетката му. Само човек, който е бил в клетка и принуден да срещне мъчителите си там, може да разбере това треперене. До този момент обаче всичко беше за него, за пораженията върху него. Той все още не беше сигурен за какво говори началникът на Генералния щаб, но тялото му го чувстваше — ставаше дума за някой друг, който беше пострадал и когото Краус не беше защитил, отново.
	— Коя групировка?
	— Какво…
	— В коя шибана групировка се е внедрил?
	— ПРК.
	— ПРК? Внедрил се е там… от наше име?
	— Да.
	Краус вече не стоеше на едно място, а обикаляше морскосинята стая. Крачеше между дъбовото бюро и камината и обратно.
	— Тогава искате да кажете, че… сме убили един от нашите?
	— Не сме го убили ние. Решихме да го задържим в списъка за убиване.
	— Ако съм разбрал правилно, снимките, които току-що ми показахте, които тълкувам като аутопсия, и това, което ми казвате сега… той е мъртъв?
	— Той беше в списъка с терористи, набелязани за убиване. Само това направихме.
	Краус не изкрещя, нито прошепна. Застана до камината и до месинговата кофа за дърва, пълна с брезови цепеници, и зачака. Нещо, каквото и да е, което да почувства реално в този измислен свят.
	— Тим, не можехме да отстъпим и да оттеглим името му. Вече бяхме оповестили намеренията си и не можехме да си позволим да загубим сътрудничеството на света. Една-единствена грешка в списъка би подронила подкрепата за цялата операция. Разбираш това, Тим! Такъв е светът, в който живеем! Така се правят нещата! Ние, които седим тук сега, единодушно решихме да пожертваме един човек, за да спасим много, много други.
	Не.
	Не се появи нищо реално.
	Защото в реалния свят хората не седяха в клетки и не ги жертваха.
	— Кой беше той?
	— Не знаем.
	— Не знаем?
	— Това е нещо обичайно в случаите е информатори. Знаем, че не е бил американец, имал е криминално досие, прекарал е две години и половина, внедрявайки се сред бунтовниците от ПРК, и че редовно е доставял информация на АБН.
	— Каква информация?
	Марк Ийв вече не беше нетърпелив, а раздразнен и язвителен:
	— Време е да продължим по-нататък, сега.
	— Тогава той всъщност е работил за мен? Умрял е заради мен? Вижте, аз ядох храна от купа, сложена върху шибаната кална земя. Имам правото да знам!
	Началникът на Генералния щаб стана.
	— Почакайте. И двамата.
	Той излезе от стаята, но се върна, преди голямата стрелка на позлатения часовник на стената, който тиктакаше твърде силно, да има време да направи една пълна обиколка.
	— Имаме обобщение от Мастърсън. Тя го е наела.
	Папка, подобна на онази, която стоеше на пода, може би малко по-тънка. Пери я прелисти и я даде на Краус.
	— Ето.
	Председателят на Камарата на представителите стоеше прав, докато четеше. Думите станаха изречения и образуваха картина на човек, чиято информация беше позволила на американското правителство да си припише заслугата за унищожаването на седем големи кухни за кокаин.
	— По дяволите.
	И още информация, която беше довела до залавянето на петнайсет огромни доставки.
	— Дори… Тумако.
	По-малко от един месец преди отвличането му като заложник. Един от наистина големите удари.
	— И… вие сте го екзекутирали?
	— Не ние. На практика. Но му издадохме смъртна присъда.
	— Седем кухни за кокаин и петнайсет доставки от седем тона и повече. Помня ги всичките. Именно затова беше високо оценен „Моделът Краус“! Дори помня, че Мастърсън говореше за същия този информатор.


	Коридорите на Белия дом като че ли отекваха повече от други коридори. Краус беше сигурен, че винаги е било така. Мислеше си за това всеки път, когато бързаше по тях. Не можеше обаче да реши дали звукът наистина е по-силен, или това се дължи на властта, съсредоточена тук, и само така му се струва.
	Вижте, аз ядох… храна от купа, сложена върху шибаната кална земя. Имам правото да знам! Токовете му тракаха силно по каменния под. Тогава той всъщност е работил за мен? Не беше раздразнение, нито гняв. Умрял е заради мен? Беше безсилието на човек, който уж притежаваше власт. Имам правото да знам!
	Двамата му безименни телохранители станаха от обикновените дървени столове веднага щом Краус се приближи до изхода. Половин крачка пред него, половин крачка зад него.
	И после той внезапно спря.
	— Аз… всъщност още не съм приключил тук. Още половин час. Ще се върна.
	Краус се обърна с гръб към вратата и тръгна сам.
	Но не се отправи надясно в следващия коридор към кабинета на вицепрезидентката, а продължи направо към стълбището. Не беше стъпвал в асансьор, откакто се върна у дома. Един етаж надолу, два етажа, три етажа. Подземието и архивите. Той поздрави и се представи, въпреки че и този пазач не му поиска документ за самоличност и не му зададе въпроси. И Краус влезе. Озова се сред миризма на хартия, прах и време.
	Не успя обаче да отиде далеч.
	Стените сякаш започнаха да го притискат. Както и таванът, който сякаш започна да се снишава. Нямаше място за Краус. Не можеше да излезе. Блъсна го вонята от дупката, пълна с рояк бръмчащи, големи, зелени мухи. Силната киселина на червените и черните мравки, които стояха на банановите дървета и атакуваха, изпускайки урината си, която изгаряше кожата, докато се покрие с мехури, дори хлябът със сирене, изпечен от брашно от юка, сложен в бели купи на земята.
	— Господин Краус? Нещо не е ли наред? Добре ли сте?
	Клетка.
	А ти трябва да се измъкваш от клетки.
	— Благодаря. Всичко е наред.
	Той кимна на пазача и въпреки всичко продължи по-навътре.
	Разходка във времето.
	Краус мина покрай секцията с пълното разследване на убийството на Дж. Ф. Кенеди и погледна малко по-високите рафтове с етикети „Виетнам“ и малко по-ниските, отбелязани с бели етикети за Афганистан, Израел и Ирак. Почти в края, под надпис на ръка, той намери материалите по Окончателната война срещу наркотиците. Спря там и започна да търси. И намери кафява картонена кутия със Седмица купа, написано отстрани.
	Краус седна зад малко бюро в ъгъла и отвори кутията.
	Сини папки от АБИ. Зелени папки от ФБР. Червени папки от ЦРУ.
	Всичките съвсем тънки.
	И после три дивидита. Той ги сложи в компютъра на архивите, който отначало се възпротиви, но Краус ги натисна отново, този път по-силно.
	Начинът, по който се движиш. Виждал съм го.
	Така го видях първия път. От перспективата на сателит в кабинетите на Агенцията за геокосмическо разузнаване. На стола до оператора на сателита за Колумбия.
	Краус продължи да търси.
	Найлонови джобове, листове, захванати с телбод, и големи снимки.
	Той прелисти доклад, който съдържаше двайсет и седем анонимни информации. Всичките поставяха Седмицата купа на определени места, но за които ръководният офицер от разузнаването във всеки един случай беше преценил, че имат подвеждаща цел.
	Краус прегледа доклад на патрул на „Делта Форс“, които бяха открили мишената в бордей в Кали и бяха подготвили нападение, но нямаше продължение, само един допълнителен документ, в който бяха изброени четири имена, последвани от буквите ИВМ — изчезнал в мисия.
	Той прелисти доклад от американското посолство в Богота, подписан от Джонатан Удс, директор на международната секция „Наркотици и правоприлагане“, в който подробно се описваше как безжизнено тяло, по-късно идентифицирано като Ел Суеко/Седмицата купа, е било предадено от шведски полицейски инспектор, който бил на почивка в Колумбия, докарано в багажника на кола под наем.
	Накрая Краус прочете доклада на съдебния лекар.
	Там пишеше, че ръстът, теглото и телосложението са съвместими с преценките, направени въз основа на видеоматериали.
	Докладът описваше съвпадение на татуировка — видът, размерът и местоположението — уникална татуировка, видяна на главата на Седмицата купа.
	Причината за смъртта беше спиране на сърцето, дължащо се на асфикция. Тълкуване въз основа на подпухналото и синкаво лице, подутия език, множеството спукани кръвоносни съдове в очите и лигавицата, ивичестите кръвоизливи в мускулите на врата и адамовата ябълка и фрактурата на подезичната кост. Според патоанатома цялостната картина показваше удушаване с примка.
	Накрая се споменаваше, че липсват показалецът и средният пръст на лявата ръка — съдейки по липсата на крайните и средните фаланги на съответните пръсти.
	Тимъти Д. Краус го направи отново. Несъзнателно. Стана и се зачерви от челото до врата.
	И се разтрепери.
	Също като преди. Когато видя движещите се образи. Нещо, което познаваше.
	— Имате ли вода?
	Липсват показалецът и средният пръст на лявата ръка.
	Не знаехме това. Нямаше го в нашето описание на теб в списъка с най-издирваните престъпници.
	Но ти ми го показа. Поздравът ти за мен. Днес.
	— Извинете, чаша вода, моля.
	Пазачът стоеше с гръб към Краус, в дъното на тесния коридор, на входа на архивите. Не след дълго обаче донесе стъклена кана и голяма чаша, която напълни, и Краус се запита как е успял да го направи толкова бързо и откъде ги е взел.
	Студената вода нахлу в гърлото му, към гърдите.
	Униформеният пазач се обърна и тръгна. Движеше се безшумно.
	Краус стоеше абсолютно неподвижно.


	Сега сте в безопасност, сеньор Краус.
	Начин на движение, който ми е познат.
	Ще ви изведем от тук, сеньор Краус. Ще ви върнем у дама при сънародниците ви.
	Отсъствие, което ми е познато.


	Ти си бил.
	Манерка с течност на кръста ти. И две капсули приспивателни в осакатената ти ръка.
	Ти си ме спасил, ти… ми върна живота.
	Онази ръка, на която липсваха два пръста.
	А ние те оставихме да умреш.


>	Още четири месеца по-късно

	Утро. Мъгла. Доста топло и влажно. Пийт Хофман съблече якето, което току-що беше облякъл, и прокара пръсти през косата, която току-що беше сресал. Беше нервен. Времето, прекарано в затвора, в онази друга реалност, прави това с хората.
	Разстоянието между централната станция на охраната и огромната порта на затвора беше петнайсет не повече от двайсет метра, но все едно беше хиляда километра. Между онези стени всичко беше свързано с времето — спряло време, да забравиш времето, а навън трябваше да внимаваш с времето и да го цениш. Зад решетките трябваше да преглътнеш копнежа си, да кротуваш, а навън всички бяха в движение. Той беше обяснил на Зофия, че не иска тя да идва тук е момчетата, нито веднъж, докато излежаваше присъдата, нито днес, когато го освобождаваха. Пийт искаше да изчака да ги види отново, да ги прегърне и заживее с тях, когато всичките бъдат в дома си в Енскеде. Искаше да бъде сам през този час и нещо — в това пътуване от една реалност в друга, между затворничеството и свободата — да бъде без тях, за да стане един от тях.
	Седемнайсет метра. Той преброи крачките до портата. До Еверт Гренс, който стоеше там и чакаше от другата страна.
	— Добре дошъл отново.
	— Благодаря.
	— Как си?
	— Едва ли искаш да знаеш. Не те интересува. И в това няма нищо лошо. Защото и на мен не ми пука как си. Ти искаш да знаеш, Гренс, дали сме си прекарали готино в нашето отделение, аз и бившите ти шефове. Те много се изненадаха, когато ме видяха все още жив. Имахме много възможности да общуваме.
	Те тръгнаха рамо до рамо към служебната кола на Гренс, която беше взел специално за този ден, една от онези черните, дискретните. Не беше обикновен затворнически транспорт.
	— Да. Точно това исках да знам.
	Пийт Хофман сложи на задната седалка найлоновия плик, който съдържаше малкото му лични принадлежности, и потеглиха от паркинга на затвора към главния път. Високите стени с ограда от бодлива тел от двете страни постепенно се скриха от поглед в огледалото за обратно виждане, смалиха се в миналото, което Пийт оставяше зад гърба си. Този път завинаги. Никога повече нямаше да бъде затварян, използван и оплетен в лъжи и още повече лъжи. Дърветата, покрай които минаваха, бяха реални, както и предградието и всичките онези хора, които постоянно бяха в движение. Той скоро щеше да пристъпи в тази реалност и да заживее в нея.
	Не разговаряха много. Нямаха нищо общо помежду си, не споделяха нищо, което принадлежеше на бъдещето, и нямаха намерение пътищата им отново да се пресичат. Едно последно пътуване до крайната дестинация на продължило три години пътешествие, и беше важно да го завършат заедно, само това, нищо повече.
	Пийт почувства лекота в стомаха си, докато минаваха през Стокхолм. Много пъти беше насочвал мислите си в тази посока, за да може да издържи, да намери опорни точки с родния си град сред джунглата със заложници и кухни за кокаин, на пазари с деца наемни убийци, в морги, които продаваха места за непознати трупове, които да бъдат нарязани парче по парче.
	Малко по-нататък на юг „Слюсен“ се превърна в площад „Гулмаршплан“, после в „Нинасвеген“. И Гренс, изглежда, знаеше накъде се е отправил. Той зави в тясна улица, мина покрай цветарски магазин и навлезе в предградие на средната класа, пълно с малки къщи. Тук бяха живели семейство Хофман някога. Тук живееха и сега.
	Той се разплака тихо, когато видя покрива, градината, велосипедите на Расмус и Хюго, футболните врати и малката дупка в живия плет, през която те се провираха, за да спестят няколко секунди, докато отиват при децата на съседите.
	Следователят спря пред обикновената порта, която беше открехната и ръждясала през последните няколко години. Пийт Хофман слезе, заобиколи колата и протегна ръка през смъкнатото стъкло.
	— Благодаря. За всичко.
	— Грижи се за хората, които те чакат тук вътре. Отсега-нататък не прави нищо, което да изложи на опасност тях или теб. Всеки ден, Хофман. Спазвай закона. Ден след ден. Никога повече няма да се срещнем.
	Дебелата ръка го пусна и посочи към багажника.
	— Куфарът ти. Отзад е. Стоя в кабинета ми между кадифения диван и дрешника с униформите ми. И не надникнах вътре нито веднъж.
	Еверт Гренс и Пийт Хофман се усмихнаха.
	— Нямаше да има значение, старши инспектор. Съдържанието не е ценно.
	Той стоя пред ръждясалата порта, докато полицейската кола без опознавателни знаци се скри от погледа му, а след това се взря през прозорците на къщата и може би видя някого в кухнята. Или беше само сянката на ябълковото дърво, която танцуваше по стъклото.
	С куфара в ръка Пийт бавно се приближи до обикновената външна врата, на която имаше метална табелка с гравирано името им — Хофман. Той повдигна и спусна няколко пъти куфара във въздуха. Тежеше не повече от седем-осем килограма, но Пийт знаеше, че много по-ценният материал, от който е направен самият куфар, тежи точно три килограма.
	Новото им начало.
	След два дни, когато децата отидеха на училище с раници на гърба и изпълнени с трепетно очакване крачки, и след като Зофия се отправеше към нейното училище, където щеше да работи като заместничка на учителката по испански, той щеше да занесе празния куфар в мазето и да обработи кафявата кожа, която Карлос от Кали беше направил без мирис. Използвайки етер, перманганат, сярна киселина и още няколко други химични вещества в пластмасови бидони, Пийт щеше да съживи дрогата, да получи гъста паста от кожата, да я загрее до трийсет и седем градуса, да я сложи върху поднос и да я остави да изсъхне.
	Най-чистият кокаин, който познаваше светът.
	След това трите килограма щяха да бъдат разредени до девет килограма. Такова беше качеството на кокаина, което Хофман продаваше навремето в Стокхолм и печелеше много добре. Девет килограма по седемдесет и пет евро за един грам. Повече от шест милиона шведски крони.
	Пийт Хофман отвори външната врата и чу гласовете им.
	Беше си у дома.
