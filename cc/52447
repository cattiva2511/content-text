>	Глава 1
>	Свирене в тъмнината

	Грисвел се събуди внезапно. Всеки негов нерв звънеше и го предупреждаваше за опасност. Той учудено се огледа наоколо и не можеше веднага да съобрази къде се намира и какво прави тук. Голямата стая с висок таван и зееща камина му беше съвършено непозната, а лунната светлина едва проникваше през мръсните прозорци. Щом се освободи от паяжината на съня, веднага си спомни къде е и как попадна тук. Обърна глава и погледна своя компаньон, който спеше на пода до него. Джон Бранер изглеждаше само като неясна купчина в тъмнината, която едва сребрееше от луната.
	Грисвел се опита да си спомни, какво го е събудило. Наоколо беше тихо. Само жалното ухане на кукумявката далеч в боровата гора нарушаваше тишината. Но ето че успя да хване изплъзващото се спомняне. Това беше кошмар, сън, до такава степен изпълнен със смътен ужас, че се събуди от страх. Споменът нахлу отново и живо обрисува отвратителното видение.
	Но сън ли беше това? Трябва да е така, но той толкова се обърка с неотдавнашни действителни събития, че сега беше трудно да се разбере къде свършва реалността и къде започва фантазията. Макар че спеше, струваше му се, че отново преживява няколко часа наяве.
	Сънят започна внезапно, веднага щом той и Джон видяха къщата, в която сега лежаха. Те пристигнаха с таратайката, която трещеше и подскачаше по стар изровен път сред боровите гори. Той и Джон се скитаха и търсеха приключения далеч от дома си в Нова Англия. Забелязаха тази стара къща с галерии и балкони, която се издигаше срещу залязващото слънце сред диви храсталаци. Къщата веднага прикова вниманието им. На фона на зловещо обагрения залез тя изглеждаше черна, застинала и мрачна.
	Бяха ужасно уморени от друсането по горските рътлини през целия ден. Старата изоставена къща възбуди тяхното въображение с някогашното си великолепие и с пълния упадък. Те оставиха колата на пътя и когато се изкачваха по тясна пътека от тухли, почти обрасла в гъст буренак, над къщата литна ято гълъби и се понесе с див шум на крилата.
	Дъбова врата беше увиснала на строшените панти. Дебел слой прах покриваше пода на широко тъмно антре и стъпалата на стълба, която води някъде нагоре. Те отвориха и влязоха в просторна, празна, прашна стая със святкащи паяжини по ъглите. Прах имаше навсякъде.
	Казаха си, че би било добре да напалят огън в камината, но се отказаха. Слънцето залезе и бързо настъпи тъмнината, ужасна тъмнина от боровите гори, в които беше пълно с гърмящи змии, толкова опасни за човека. След като похапнаха, увиха се в одеяла до студената камина и моментално заспаха.
	Практически всичко това се присъни на Грисвел. Той отново видя мрачната къща сред горите, видя полета на гълъбите, когато той и Джон вървяха по разбитата пътека към дъбовата врата. Той видя тъмната стая, в която сега лежаха, двете тъмни фигури, увити в одеяла върху прашния под. Това бяха той и неговият приятел. От този момент сънят леко се промени, излезе от реалността и се оцвети със страх. Той отново видя просторната прашна стая, едва осветена от сребристата лунна светлина — светлина, която идваше от някакъв скрит източник, тъй като в стаята нямаше прозорци. Но при слабата светлина той видя още три малки фигури, неподвижно висящи в редица и тяхното спокойствие и неподвижност вселиха смъртен ужас в душата му. Не се чуваше никакъв звук, но той чувствуваше присъствието на страха и безумието, притаени в тъмния ъгъл… И отново се пренесе в прашната стая с висок таван и сега лежеше срещу камината.
	Той лежеше, увит в одеяло и напрегнато се вглеждаше в тъмния отвор на вратата и хола там, където лъч лунна светлина падаше върху стълбите от балконите на пет-шест крачки от него. И там, на стълбите, имаше някакво свито, уродливо същество, призрачна твар, която обаче не се виждаше в лъча на светлината. Но неясното жълто петно, което можеше да бъде лице, беше обърнато към него, като че ли нещото се притаи на стълбата и злобно разглеждаше него и Джон. Студен ужас го удари по нервите и той се събуди, ако наистина спеше.
	Той премигна. Лунният лъч, както и преди, падаше върху стълбата, но там нямаше никаква уродлива фигура. Но страхът, донесен с ужасния сън, все още беше с него. Той направи няколко сковани движения, опитвайки се да събуди другаря си, лежащ до него, но внезапно разнеслият се звук го парализира.
	Нещо свиреше на горния етаж. Свиреното беше зловещо и едновременно сладко, без определена мелодия — това просто беше свирене мелодично и пронизително. Такива звуци в изоставен дом сами по себе си бяха тревожни, а страхът на Грисвел премина в неизмерим ужас. До него се размърда Бранер, фигурата му смътно се очертаваше в тъмнината, главата му беше обърната към стълбата, също като че ли Джон се ослушваше. Свръхестественото свирене стана по-сладко и по-дяволско.
	— Джон — прошепна Грисвел с пресъхнали устни.
	Той искаше да извика, да обясни на другаря си, че на стълбата има нещо и че това нещо не обещава нищо добро, че те трябва незабавно да напуснат тази къща. Но гласът му замря в пресъхналото гърло.
	Бранер стана. Неговите обувки рязко тропаха по пода, когато той уверено тръгна срещу неизвестното зад вратата. Без да бърза той премина през стълбата и се смеси със сенките, които се сгъстиха до стълбата.
	Грисвел лежеше, не беше в състояние да помръдне. Беше объркан. Но кой свиреше горе? Грисвел видя Джон, видя как върви целенасочено загледан в нещо, което Грисвел не можеше да види горе зад стълбата. И лицето му не беше лице на лунатик. Джон премина през ивицата светлина и изчезна от полето на зрението на Грисвел, макар че той се опита да извика след него. Едва чут шепот — това беше всичко, което можа да издаде.
	Свиренето премина на по-ниска нота и замря. Грисвел слушаше как стълбата скърца под съразмерните крачки на Джон. Сега той влезе в антрето горе, тъй като Грисвел чуваше шума на неговите стъпки точно над себе си. Внезапно шумът на стъпките се прекъсна и настъпи тишина, като че ли цялата нощ задържа дъха си.
	Точно тогава ужасен вик разцепи тишината и накара Грисвел да подскочи на пода.
	Странното вдървяване, което така дълго го правеше неподвижен, сега се сломи. Той би тръгнал към вратата и се постара да дойде на себе си. Стъпките отгоре се възобновиха. Джон се връщаше. Той не бягаше. Стъпката му беше по-твърда и по-съразмерна от преди. Отново заскърцаха стъпалата на стълбата. Ръката, която държеше перилата, се виждаше добре в ивицата лунна светлина. Другата — чудовищен страх скова Грисвел, когато той видя, че другата ръка държеше малка брадва, която смътно блестеше на призрачната светлина. Беше ли това Бранер, този, който сега слиза по стълбата?
	Да! Фигурата му попадна под снопа лунна светлина и Грисвел го позна. Ясно се виждаше лицето на Бранер и ужасен вик се откъсна от устните на Грисвел. Лицето на Джон беше безкръвно, сякаш това беше лице на мъртвец, и струйки кръв се стичаха по страните му. Очите му бяха като стъклени и дълбоко вкопани, а кръвта се стичаше от дълбока рана, която минаваше по върха на главата и разделяше черепа на две.
	Грисвел не помнеше как точно е успял да се измъкне от тази проклета къща. Паметта беше запазила само откъслечни възпоминания за това, как скочи през оплетения в паяжина прозорец върху рохката земя, как слепешката тичаше по поляна към чернеещата стена на боровете. В небето висеше луната, която той видя сякаш в кървавочервена мъгла, а в главата му нямаше капчица здрав смисъл.
	Някаква искрица разум се върна, когато той видя до пътя колата. В света, който внезапно стана кошмар, това беше предметът, отразяващ обективната реалност. Но само щом се докосна до вратата, чу отвратително сухо шумолене. Той отскочи назад. Люлееща се маса се надигна от седалката на шофьора, размота се на пръстени, пронизително изсъска и раздвоеният език блесна на лунната светлина.
	С вик на ужас се хвърли да бяга без посока. Парализираният му мозък не беше в състояние да мисли. Подчиняваше се на една-единствена мисъл: да бяга, да бяга, да бяга.
	Черните стени на боровете неспокойно се люлееха около него. Той беше в плен на илюзии и му се струваше, че е все на едно и също място. Но ето че още някакви звуци проникнаха през мъгливата пелена, обвила мозъка му: насечен неумолим тропот зад него. Като обърна глава видя, че нещото го настига — куче или вълк, не можеше да определи в тъмнината. Очите на това същество горяха като топки със зелен пламък. Задъхан, затича още по-бързо, премина завоя на пътя и там чу пръхтене на кон, видя го и до него достигна псувнята на конника. В ръцете на непознатия блесна желязо.
	Грисвел грабна поводите като спасителен пояс и падна изнемощял.
	— За бога, помогнете ми! — той едва си поемаше дъх. — Това е твар! Тя уби Бранер, а сега мен ме преследва! Погледнете!
	Две еднакви огнени топки светеха през храсталаците до пътя. Конникът изруга и Грисвел буквално оглуша от трясъка на револвер. Огнените искри изчезнаха и конникът, като изтръгна поводите от ръцете на Грисвел, се понесе към завоя. Клатейки се, Грисвел успя да се надигне. Ръцете и краката му трепереха. Конникът не се виждаше няколко минути, а след това се върна с галоп.
	— Вървете по средата на пътя, — каза той. — По-скоро това беше горски вълк, макар че не съм чувал той да преследва хора. А вие знаете ли какво беше това?
	В отговор Грисвел леко поклати глава. Конникът ясно се очертаваше на лунната светлина, гледаше Грисвел отгоре и стискаше димящия пистолет в ръка. Той беше здрав, набит, среден на ръст, и съдейки по широкополата му шапка и по обувките, беше тукашен. А облеклото на Грисвел веднага показваше, че е чужденец.
	— Какво значи всичко това?
	— Не зная, — безпомощно отговори Грисвел. — Казвам се Грисвел. Аз и Джон Бранер пътешествуваме заедно. За нощуване се спряхме в една изоставена къща.
	Боже мой! — извика той. — Сигурно съм се побъркал! Нещо се появи и гледаше от стълбата — нещо с жълто лице. Мислех, че всичко това ми се е присънило, но изглежда, че всичко е било действителност. След това някой отгоре започна да свири, Бранер стана и тръгна към стълбата също като хипнотизиран. Аз чух как той извика, или нещото завика, а след това той започна да слиза надолу по стълбата с окървавена брадва в ръце! И боже мой, сър, той беше мъртъв! Главата му беше разсечена наполовина. Видях неговия мозък и съсирена кръв и това беше лице на мъртъв човек. Но той слизаше по стълбата! Бог ми е свидетел, не лъжа. Джон Бранер беше убит в тъмния хол горе, а след това мъртвото му тяло слизаше надолу по стълбата!
	Конникът нищо не отговори на този несвързан монолог. Той седеше като статуя и профилът му ясно се очертаваше на фона на звездното небе. А Грисвел не можеше да види израза на лицето му, тъй като то беше скрито под широката периферия на шапката.
	— Вие мислите, че съм побъркан? — каза той безпомощно. — Изглежда, че е така.
	— Не зная какво да мисля, — отговори конникът. — Тук само една къща прилича на вашето описание — чифликът Блесонвил. Ще проверим. Името ми е Танер. Шериф съм на това графство и сега се връщам у дума.
	Той скочи от коня и застана до Грисвел. Оказа се по-нисък от слаб англичанин, но много по-здраво скроен. Имаше някаква природна решителност в неговата осанка и увереност в собствените сили. Той беше опасен съперник за всеки човек, който се осмели да хвърли предизвикателство към шерифа.
	— Вие боите ли се да се върнете обратно към тази къща? — попита шерифът. Грисвел потрепери от преживения ужас, но у него вече заговори упоритостта на предците му — пуритани.
	— Мисълта за това, че отново ще видя този дом и ще преживея целия ужас още един път, ме довежда до състояние, близко до припадък. Но бедният Бранер! — той пак започна да се задавя от думите. — Трябва да намерим тялото му! Боже мой! — извика той, когато целият ужас на създалото се положение стигна до него. — Какво ще намерим? Щом мъртъв човек ходи, то…
	— Ще видим, — флегматично каза шерифът, като омота поводите около лявата си ръка и презареди револвера. Бавно тръгнаха към къщата.
	Кръвта на Грисвел замръзна при мисълта какво могат да открият. Целият се разтрепери.
	— Боже мой, колко зловеща изглежда тази къща на фона на черните борове! Тя изглеждаше ужасно и тогава, когато ние се изкачвахме по старата стълба и видяхме гълъби, които излетяха от балкона на стълбата.
	— Гълъби ли? — Танер му хвърли бърз поглед. — Вие видяхте ли гълъби?
	— Да, разбира се. Те бяха много и бяха кацнали на парапета.
	Известно време ходеха мълчаливо, след това Танер каза:
	— В това графство е преминал целият ми живот. Минавал съм покрай тази къща хиляди пъти по всяко време на денонощието. Но никога тук не съм видял гълъби.
	— Те бяха много, — повтори изумен Грисвел.
	— Срещал съм хора, които се кълнат, че са виждали гълъби на балкона точно при залеза, — бавно проговори Танер. — Но всички, освен един, бяха негри. Той беше бродяга. Напалил на двора огън с намерение да пренощува. Та той ми разказа за гълъбите. Аз отидох там на следващата сутрин. От огъня беше останала пепел, канче и скара, на която е пекъл свинско. А одеялото му изглеждаше така, сякаш никой не е спал върху него. От тогава никой не го видя. Това беше преди дванадесет години. Негрите казват, че виждат тук гълъби, но никой не рискува да дойде между залез и разсъмване. Те казват, че гълъбите — това са душите на Блесонвилите, пуснати от ада през нощта. Негрите казват, че червеното зарево на запад, това било отблясък от ада, защото вратите му били отворени, когато Блесонвилите излитат.
	— Но кои са тези Блесонвили? — треперейки попита Грисвел.
	— Някога те са владеели тази земя. Англо-френска фамилия. Дошли са тук от Вест-Индия дълго време преди купуването на Луизиана. Гражданската война ги унищожила, както и мнозина други. Някои били убити през време на войната, а болшинството умрели. Никой не живее в имението от 1890 година, когато мисис Елизабет Блесонвил, последна от рода, избягала от стария дом, като че ли бил чумна яма, и никога повече не се е връщала тук. Това вашата кола ли е?
	Те се спряха до колата и Грисвел мрачно се загледа в старата къща. Прашните стъкла бяха празни и бели, но не му изглеждаха непрозрачни. Струваше му се, че нечии очи жадно се вглеждат в него през затъмнените стъкла. Танер повтори въпроса.
	— Да. Но внимавайте, на седалката има змия. Или беше там.
	— Сега няма нищо, — измърмори Танер, привърза коня си и от дисагите на седлото извади електрически фенер. — Хайде да погледнем.
	Те закрачиха по изпотрошената тухлена пътека. Грисвел почти настъпваше по петите шерифа, сърцето му биеше учестено. Вятърът носеше мирис на разложение и изсъхнала растителност. На Грисвел му прилоша от отвращението, което изпитваше към тези ненавистни черни гори, към този древен дом на плантатори, в който се криеха забравени тайни на робството, на кърваво високомерие и загадъчни интриги. Той винаги си е мислил за Юга като за слънчева и весела страна, обвявана от лек ветрец, миришеща на подправки и топли цветя, където животът тече спокойно под ритъма на черния народ, пеещ на памуковите плантации и къпещ се в слънцето. Но сега му се показа другата страна, за която той и не подозираше — страна тъмна и мрачна, изпълнена със страх и това го отблъскваше.
	Дъбовата врата изглеждаше, както и преди, а тъмнината вътре се усили благодарение на фенерчето. Лъчът проряза тъмнината в антрето и се плъзна нагоре по стълбата. Грисвел затаи дъх и стисна юмруци. Но там нямаше никаква сянка на безумие. Танер влезе вътре, стъпвайки меко, като котка, държейки в едната ръка фенерчето, а в другата револвера.
	Когато той насочи отново своето фенерче към стъпалата на стълбата, Грисвел извика, почти губейки съзнание от ужас.
	Следа от кървави петна имаше по пода, пресичаше одеялото, в което спеше Бранер и което беше между вратата и одеялото на Грисвел. И на същото място лежеше ничком Джон Бранер. Неговата разцепена глава се виждаше ясно при светлината на фенерчето. Ръката му все още стискаше брадвата и острието й беше в одеялото на Грисвел.
	Мигновено нахлулата тъмнина погълна Грисвел. Без да се съобразява с каквото и да било, залитайки се помъкна нанякъде, но Танер навреме го хвана за ръката. Когато отново можеше да вижда и да чува, стана му лошо и навел глава над камината, започна да стене. Танер обърна лъча на фенерчето право в очите му. Само гласът на шерифа се чуваше зад светещия облак, а самият той не се виждаше.
	— Би било дяволски умно, ако вие бяхте използвали друга брадва.
	— Но аз не съм го убил — простена Грисвел. — Не смятам и да говоря за самозащита.
	— Което ме и изненадва — честно призна Танер и се изправи. — Да се измисли такава идиотска история, за да докажете своята невинност? Хм! Реалният убиец все пак би разказал логична история. Н-да… Капките кръв идват от вратата. Тялото е влачено, а може би — не. Подът не е изцапан. Вероятно сте го донесли тук, след като сте го убили на друго място. Но в такъв случай защо няма кръв по дрехите ви? Разбира се, вие сте ги сменили и сте си измили ръцете. Но този младеж е умрял съвсем скоро.
	— Той слезе по стълбата и премина през стаята — безнадеждно каза Грисвел. — Той е дошъл да ме убие. Видях го, когато залитайки слизаше по стълбата. Той е ударил точно на онова място, където бих лежал, ако не се бях събудил. Това е прозорецът, през който скочих. Виждате, той е счупен.
	— Виждам. Но щом той е вървял, защо сега не ходи?
	— Не зная. Много ми е лошо и сега не мога да мисля, както трябва. Страхувам се, че ще стане от пода, където сега лежи, и ще започне да ме преследва. Когато чух шума от краката на вълка, на мен ми се стори, че това е Джон, който тича в нощта със своята кървава брадва и окървавена глава, с дяволска усмивка на устните.
	Зъбите на Грисвел затракаха, когато отново започна да преживява целия този ужас. Танер безцелно местеше светлината по пода.
	— Капки кръв водят към хола. Да се качим горе и да проследим целия път.
	Грисвел потрепери.
	— Те нагоре ли водят?
	Очите на Танер светнаха.
	— Плашите ли се да вървите след мен?
	Лицето на Грисвел стана сиво.
	— Да. Но аз все едно ще отида — с вас или без вас. Тази твар, която е убила бедния Джон, може все още да се крие горе.
	— Дръжте се зад мен — заповяда Танер. — Ако някой ни атакува, оставете ме да действам аз. Но за нашата безопасност, предупреждавам ви, стрелям по-бързо от скок на котка и улучвам. И ако имате някакви задни мисли, оставете ги.
	— Не ставайте идиот! — презрението взе връх над страха му.
	— Искам да бъда честен — каза Танер. — Засега не ви обвинявам и не искам това. Дори наполовината от разказаното да е истина, то вие сте преминали през адски изпитания и не искам да бъда груб с вас. Но сам виждате, че е трудно да се повярва всичко, което казвате.
	Грисвел уморено поклати глава, с което показваше, че всичко е разбрал. Те влязоха в хола и се спряха в подножието на стълбата. Тънка нишка от червени капки ясно се виждаше на плътния слой прах и водеше нагоре по стълбата.
	— Следи от човешки крака в праха — тихо каза Танер. — Вървете по-бавно, трябва да бъда уверен в това, което виждам, защото ние ще ги изтрием, качвайки се нагоре. Хм! Един чифт следи водят нагоре, а другият — надолу. Един и същи човек. Следите не са ваши. Бранер е бил по-едър от вас. Капки кръв навсякъде — кръв по перилата, като че ли човек се е опирал върху тях с окървавена ръка — петно от вещество, което изглежда като мозък. Но какво…
	— Той слезе по стълбата, когато вече беше мъртъв — Грисвел трепна, шарейки с ръка напред. — С едната ръка се опираше на перилата, а с другата стискаше брадвата, с която е бил убит.
	— Или е бил свален долу, — измърмори шерифът. — Но къде са следите?
	Те влязоха в горния коридор — голямо, празно и прашно помещение, където разкривените от времето прозорци отчасти пропускаха светлина и където светлината от фенерчето се загуби в просторното помещение. Грисвел трепереше като лист. Тук сред тъмнина и кошмари е умрял Джон Бранер.
	Очите на шерифа странно блестяха при светлината на фенера.
	— Някой свиреше оттук, отгоре, — прошепна Грисвел. — Джон дойде насам, като че ли някой го повика.
	— Следите водят в дъното на хола. Същите следи, както и на стълбата. Същите отпечатъци… Боже!
	Зад него Грисвел сподави вик, тъй като видя онова, което предизвика възклицанието на Танер. На няколко фута от началото на стълбата следите на Бранер свършваха, а след това, завивайки, отиват в противоположна посока. И там, където следите се обръщат, се виждаше огромна локва кръв върху прашния под и срещу нея свършваха други следи — следи от боси крака, тесни, но с криви палци. Те също водеха от това място, но вече в дъното на хола.
	Танер се наведе над тях.
	— Следите се срещат! И именно тук, където има кръв и мозък по пода! Бранер е бил убит тук, в това няма никакво съмнение. С удар от брадва. Следите от босите крака се срещат със следите от обувките, а след това обувките слизат надолу по стълбата, а следите от босите крака се връщат обратно, в дъното на хола.
	Той посочи с фенерчето към прохода. Следите от краката изчезнаха в тъмнината, извън светлината на фенерчето.
	— Да предположим, че вашата умопобъркана история е истина, — като че ли на себе си каза Танер. — Това явно не са вашите следи. Изглеждат като женски. Да предположим, че някой е изсвирил и Бранер се е отправил нагоре, за да разбере каква е работата. Да предположим, че някой го е срещнал в тъмнината и му е разсякъл главата. Но ако е така, защо Бранер не лежи там, където е бил убит? Може ли той да издържи така дълго, че да успее да вземе брадвата от убиеца и да слезе с нея долу?
	— Не, не! — възкликна Грисвел — Видях го на стълбата. Той беше мъртъв, в това няма никакво съмнение! Човек не може да издържи и минута при такава рана!
	— Вярвам, — прошепна Танер. — Обаче какъв смисъл има да се приложи в живота този щателен план, за да се избегне наказанието за такова престъпление, когато, ако се позове на самоотбрана, би било къде, къде по-сигурно. Нито един съд не би повярвал на тази история. Е, какво, хайде да проследим и за други следи. Те водят към хола… Дявол да го вземе, какво е това?
	Ледената ръка на страха стисна душата на Грисвел, когато той видя, че светлината на фенерчето започна да помътнява.
	— Батериите са съвсем нови, — промърмори Танер и за първи път Грисвел улови нотки на страх в гласа му. — Хайде да се махаме оттук и колкото може по-скоро.
	Светлината стана съвсем мъждива. Като че ли тъмнина ги прихлупи от ъглите на стаята. Танер се отдръпна назад и побутваше пред себе си препъващия се Грисвел, стискайки револвера. От тъмнината на хола Грисвел чу звук, също като от внимателно отваряне на врата. И внезапно тъмнината около тях завибрира с опасност. И Грисвел беше уверен, че Танер също я чувствува — тялото на шерифа се напрегна и се втвърди.
	Но и двамата не се поддадоха на паниката и без суетене тръгнаха към стълбата. Вървейки след Танер, Грисвел се стараеше да сподави растящия ужас, който го караше да се развика и да се хвърли в безумно бягство. Невероятна мисъл се мярна в главата му и се обля в пот.
	„Ами ако мъртвият човек се спотайва на стълбата и излезе срещу тях със смъртна усмивка и с вдигнат меч в ръка?“
	Това предположение така го ужаси, че той едва се осъзна, когато вече бяха в хола на първия етаж. И тук имаше още една изненада — светлината на фенерчето стана по-ярка и засвети с пълна сила. Но щом Танер обърна лъча назад, светлината не можа да пробие мрака, който също като димка скриваше горната част на стълбата.
	— Проклетата работа, като омагьосана — мърмореше Танер. — С какво друго може да се обясни подобен фокус?
	— Осветете стаята — помоли Грисвел. — Да видим, ако Джон…, ако Джон…
	Той не можеше с думи да изрази своята дива мисъл, но шерифът го разбра.
	Лъчът светлина заскача по стаята и Грисвел никога не би могъл и да предположи, че видът на окървавеното тяло на убития човек може да му достави такова облекчение.
	— Той е неподвижен — проговори Танер. — И ако е ходил, след като е бил убит, то от онзи момент повече не е ставал. Но това…
	Той отново обърна лъча на фенерчето към стълбата, вгледан в плътната тъмнина нагоре. Три пъти той вдига оръжието и Грисвел прочете мислите му. Шерифът се колебаеше. Отчаяно му се искаше да се хвърли нагоре по стълбата и да се срещне лице в лице с опасността, но го удържаше здравият смисъл.
	— Не мога да го направя в тъмното, а имам предчувствието, че светлината отново ще угасне.
	Обърна се и погледна Грисвел право в лицето.
	— Не си струва да се предизвиква съдбата. В този дом има нещо дяволско, но не се знае какво е. Уверен съм, че вие не сте убили Бранер. Но неговият убиец — кой или какво — сега се намира горе. Много от вашите приказки са истински безсмислици, но когато току-така, без причина, гасне фенерът… Не вярвам тази твар горе да има човешки произход. Никога не съм се плашил от тъмнината, но сега не можеш да ме накараш на никаква цена да отида там. Да почакаме да се съмне. Малко време остава. А дотогава да покараулим навън, на балкона.
	Звездите вече бледнееха, когато излязоха. Танер седна на балкона с лице към вратата и с револвер в ръка. Грисвел седна до него, опрял гръб на колоната.
	Той затвори очи, зарадван от хладния ветрец, който изстуди пулсиращия му мозък. Изпитваше смътно чувство за нереалност. Намираше се в чужда страна и тя внезапно обърна към него тъмната си, опака страна. Сянката на пантите се мяркаше пред него, а в този ужасен дом лежеше мъртво тяло — тялото на Джон Бранер. Сякаш сънят продължаваше. И всички тези видения се мятаха в неговия мозък, докато не отстъпиха пред сивия здрач и неочакван сън успокои уморената му душа.
	Той се събуди при бялата светлина на утрото, целия преизпълнен със спомените за ужасно преживяната нощ. Мъглата се носеше до върховете на боровете, на безформени кълба се стелеше по разбития път.
	Танер го разтърси за рамото.
	— Събудете се! Вече съмна!
	Грисвел стана, потрепервайки от утринната влага. Лицето му беше посърнало и изглеждаше много по-стар.
	— Готов съм. Да отидем на стълбата!
	— Вече бях там! — очите на шерифа пламтяха. — Вие спяхте. Отидох там в ранни зори. И не намерих нищо.
	— А следите от босите крака?
	— Изчезнали са!
	— Изчезнали ли?
	— Да. Прахът беше изтрит по целия хол, като се започне от онова място, където свършват следите на Бранер. Никакви улики. Не се чу нито звук. Обиколих цялата къща, но не намерих нищо подозрително.
	Грисвел се ужаси от мисълта, че той е спал сам на двора, докато Танер е правил изследванията си.
	— Какво да правим? — попита той с безпокойство. — Заедно с изчезването на следите изчезна и единствената ми надежда да докажа верността на тази история.
	— Ще вземем тялото на Бранер в полицейския участък, — отговори Танер. — Цялата отговорност вземам върху себе си. Ако властите узнаеха как стоят нещата, те в никакъв случай не биха настоявали за вашето заключение и присъда. Аз не вярвам, че вие сте убили Бранер, но нито съдията, нито адвокатът, нито съдът на заседателите ще повярват в това, което се е случило с вас. Аз всичко ще наглася както си знам. Не смятам да ви арестувам дотогава, докато не разберем тази работа. Нищо не казвайте за това, което стана тук. Аз просто ще кажа на съдията, че Джон Бранер е бил убит от неизвестна банда и ще се заема с разследването на това дело. Не бихте ли искали да се върнете в тази къща, за да прекарате тук нощта? Трябва да се преспи в стаята, където сте спали вие и Бранер през изминалата нощ.
	Грисвел побледня, но въпреки всичко отговори така, както биха отговорили неговите предци:
	— Да!
	— Тогава хайде. Помогнете ми да пренесем тялото в колата.
	Душата на Грисвел се отврати при вида на безкръвното лице в студената светлина на зората и усещането за вкочанясала плът. Мъглата сякаш всичко обвиваше със сиви дрипи, когато те носеха ужасния товар през полянката към колата.


>	Глава 2
>	Братът на змията

	И отново сенките се сгъстиха над боровите гори, и отново двама мъже пътуваха по изровения път в кола с английски номер.
	Танер караше колата. Нервите на Грисвел бяха твърде опънати, за да му довери кормилото. Той изглеждаше много измъчен и мрачен. Напрежението от деня, прекаран в участъка и непрекъснатият страх, който се беше вселил в душата на Грисвел, бяха направили своето. Той не можеше да спи и не чувствуваше вкуса на храната.
	— Мисля, че ще ви бъде интересно да узнаете, кои са тези Блесонвили — каза Танер. — Това били горди хора, високомерни и безмилостни, щом трябва нещо да постигнат. Те много жестоко се отнасяли към своите роби и слуги. Мисля, че на това са свикнали във Вест-Индия. Всички се отличавали с жестокост, особено мис Селия, последната от рода, преселил се тук. Било отдавна, вече след освобождението на робите, но тя така свикнала да бие с камшик своята слугиня мулатка, сякаш все още и била робиня. За това разказват старците негри. Те също са казвали, че ако някой от Блесонвилите умира, дяволът чакал душата му сред черните борови гори.
	След гражданската война те умрели доста бързо, понеже живеели в нищета в изоставената плантация. В края на краищата останали само четири момичета, сестри. Живеели в старата къща, влачейки мизерно съществувание, само с няколко негри, които живеели в старите къщи и работели на обществените земи. Те били затворени, срамували се от своята бедност. Хората понякога с месеци не ги виждали. Ако имали нужда от нещо, изпращали негъра в града.
	Старите жители помнят, когато при тях дошла да живее мис Селия. Тя дошла отнякъде от Вест-Индия, където някога е живял целият род. Тя била красива, приятна жена около тридесетте. Но и тя не общувала много с местното население, както и нейните сестри. Тя довела и слугинята мулатка и цялата жестокост на рода Блесонвили се изливала върху тази девойка.
	Преди много години познавах един негър, който е видял как мис Селия вързала девойката към едно дърво съвършено гола и я биела с камшик. Никой не се изненадал, когато тя изчезнала. Всички смятали, че тя просто е избягала.
	И ето че един ден през пролетта на 1890 година мис Елизабет, най-младата от сестрите Блесонвил, се появила в града. Било много чудно, че го е направила лично. Дошла в града за припаси. Както се изяснило от разговора, всички негри напуснали имението Блесонвил. Изчезнала също и мис Селия и никой не знаел заминала ли е обратно във Вест-Индия, или някъде се е скрила. Сестрите смятали, че тя е заминала обратно, но Елизабет била уверена, че леля й все още се намира в къщата. Тя не обяснила какво точно има предвид, а просто си купила провизиите и заминала.
	След месец един негър дошъл в града и съобщил, че мисис Елизабет живее сама в къщата, а трите й сестри някъде изчезнали. Мисис Елизабет не знае къде са заминали и много се страхува да остане сама в къщата, но не знае къде да отиде. Тя не е виждала нищо друго, освен имението и не е имала нито роднини, нито приятели. Но от нещо смъртно се уплашила. Негърът казал, че тя живее заключена в стаята и цяла нощ горят свещи.
	И веднъж през тъмна пролетна нощ мисис Елизабет е втурнала в града на кон, полужива от страх. Тя паднала от седлото направо на площада в пълно безсъзнание. Когато дошла на себе си, разказала, че е открила в къщата тайна стая, за която от сто години никой не знаел. И там намерила своите сестри, обесени една до друга. Освен това тя разказала, че нещо я преследва и едва не размазало главата й с брадва, но я успяла да скочи на коня и да избяга.
	Тя буквално се побъркала от страх, но не могла да обясни какво точно я е гонило. Само казала, че то приличало на жена с жълто лице.
	Веднага около стотина мъже скочили на конете и се понесли към имението. Те претърсили къщата от мазето до покрива, но не намерили никаква скрита стая или останки от нейните сестри. Но те открили брадва, забита с нечовешка сила в подпората на вратата и на нея кичур от косата на Елизабет. Всичко било точно така, както тя го разказала. Но когато й предложили да се върне и да покаже скритата стая, тя едва не полудяла.
	Щом се поуспокоила, съгласила се да приеме от гражданите малко пари на заем — тя била твърде горда, за да приеме подаяния, и заминала за Калифорния. Мис Елизабет така и не се върна в този край, но заедно с парите тя изпрати писмо, от което разбрахме, че се е омъжила.
	Никой не купи къщата. Тя остана такава, каквато я напусна мис Елизабет. Хората постепенно разграбиха покъщнината и мебелите. Негрите се плашеха да ходят там през нощта, ходеха само денем.
	— А какво говореха хората за историята на мис Елизабет? — поинтересува се Грисвел.
	— Хората мислеха, че нещастната девойка се е побъркала, понеже е живяла толкова време сама в празната къща. Но някои вярваха, че девойката мулатка Джоан не е избягала, а се е скрила в дома и е уталожила ненавистта си, като е убила мис Селия и трите сестри на Елизабет. Неведнъж претърсваха с кучета гората около имението, но никакви следи не се откриха. Ако наистина е съществувала тайна стая в къщата, мулатката би могла да се скрие там, ако въобще във всичко това имаше капка истина.
	— Тя не би могла да се крие там толкова дълго, — промърмори Грисвел. — Във всеки случай тази твар в къщата има нечовешки произход.
	Танер от главния път зави по междуселския.
	— Все пак къде отиваме?
	— На няколко мили от тук живее стар негър. Искам да поговоря с него. Имаме работа, която изисква нещо по-голямо от разума на белия човек. Черните хора знаят повече за някои неща. Този старец е почти на сто години. Много отдавна, още през време на робството, по непонятна прищявка, неговият господар му дал образование. И след отмяната на робството този негър е пребродил едва ли не целия свят. За него казват, че е магьосник.
	Грисвел потрепери като чу това. Той напрегнато се вглеждаше в зелената стена на гората, която вече беше съвсем близо до пътя. Мирисът на борове се смесваше с аромата на непознати растения и цветя. Но преобладаващата тук миризма беше на гнилост и разложение.
	И отново отвратителният мирис и тъмният ужас на тези тайнствени горски дебри го потиснаха.
	— Магьосник! — промърмори Грисвел. — Бях забравил за тях и никога не бих свързал това понятие с черния Юг. Винаги съм свързвал магьосничеството със стари криви улички и крайбрежни градчета, с изкривените покриви на къщите, построени много отдавна и още помнят как нощем покрай тях са бродили таласъми. Вълшебството винаги е присъствало в старите градчета на Англия. Но това е много по-ужасно от която и да е легенда на добрата стара Англия. Тези зловещи борове, старите изоставени къщи, изоставени плантации, тайнствени черни народи, стари страхове за тъмни ужасии — Господи, какви чудовищни древни страхове има на този континент, който глупаците наричат „млад“!
	— Ето дома на стария Якоб, — обясни Танер и спря колата.
	Грисвел видя разчистен участък от гората, в края на който се виждаше ниска къщичка, потънала в сенките на дърветата. Боровете бяха по-малко. Преобладаваха дъбовете и кипарисите с парчета сив мъх по стволовете. Къщичката беше закрепена на самия край на блато, заобиколено с буйна растителност. Тънки струйки дим се виеха от опушения комин.
	Излезе от колата и безропотно последва шерифа. Шерифът бутна вратата и се наведе, за да влезе в полутъмното помещение. Единственото прозорче пропускаше малко светлина. Старият негър беше клекнал и гледаше котлето върху открития огън на огнището. Той погледна пристигналите, но дори не благоволи да стане. Изглеждаше неимоверно стар. Лицето му беше гъста мрежа от бръчки, но очите, тъмни и живи, моментално се замъглиха.
	Танер с поглед посочи на Грисвел здраво сковано кресло, а за себе си взе табуретка и я постави до огнището, срещу стареца.
	Очите на стареца блестяха, но от време на време се замъгляваха, сякаш разумът напускаше немощното, разрушено от времето тяло.
	— Якоб, — веднага хвана бика за рогата Танер, — дойде време да разкажеш това-онова. Зная, че ти е известна тайната на имението Блесонвил. Никога не съм те разпитвал за това, тъй като до мен не се отнасяше. Но миналата нощ в имението е убит човек, а този човек го чака бесилката, ако не ми разкажеш що за проклятие лежи в тази стара изоставена къща.
	— Блесонвил, — проговори старецът и гласът му беше свеж и звучен, а речта му никак не приличаше на диалекта на черните хора, които населяват тези вечнозелени гори. — Те бяха горд народ, сър, горд и жесток. Мнозина от тях загинаха във войната, някои бяха убити на дуели — говоря за мъжете, сър. Някои умряха в имението… в старата къща… — гласът му премина в несвързано дърдорене.
	— Какво къщата? — спокойно попита Танер.
	— Мис Селия беше най-гордата от тях и най-безмилостната. Черните хора я ненавиждаха, а повече от всички я ненавиждаше Джоана, мулатката. Във вените на Джоана също е текла бяла кръв и тя също беше горда. Мис Селия я биеше като робиня.
	— Каква е тайната на къщата? — настойчиво попита Танер.
	Мъгливата пелена изчезна от очите на стареца, те станаха тъмни и студени като залети от лунна светлина.
	— Тайна ли? Не разбирам, за какво ви е, сър.
	— В продължение на много години старата къща пази своята тайна. Ти знаеш ключа за нейното разгадаване, нали?
	Старецът пребърка чорбата. Сега той изглеждаше напълно здрав.
	— Сър, животът е прекрасен, даже за черния човек.
	— Ти искаш да кажеш, че някой ще те убие, ако ми издадеш тайната?
	Но старецът отново забърбори под носа си нещо несвързано и очите му се замъглиха.
	— Не някой. Не е човек. Не е човешко същество. Черни богове на блатата. Моята тайна е неприкосновена, тя се пази от Големия Демон, бога на всички богове. Той ще извика по-малкото си братче, за да ме целуне със студеното си езиче — малкото братче с бял полумесец на главата. Аз съм продал душата си на Големия Демон, а затова той ме направи творец на зомби…
	Танер беше напрегнат.
	— Вече съм чувал тази дума, — каза той меко. — От устата на умиращ черен човек, когато бях дете. Какво означава тя?
	Страх изпълни очите на стария негър.
	— Казах ли нещо? Не, не! Нищо не съм казал!
	— Зомби — настоя Танер.
	— Зомби — механично повтори старецът, очите му бяха ясни. — Зомби някога е била жена. На Робския бряг знаят за нея. Барабаните, които бият нощем по хълмовете на Хаити, разказват за нея. Творците на зомби са почетните хора на Дамбеке. Да се говори за нея на бял човек е смърт. Това е една от основните тайни на Големия Дракон.
	— Ти говориш за зомби — меко напомни Танер.
	— Не трябва да говоря за тях — и тук Грисвел разбра, че старецът мисли на глас, потънал в своите далечни спомени и че той не забелязва това. — Нито един бял човек не трябва да знае, че аз съм танцувал в Черната Церемония на вълшебството и съм станал творец на зомби и зумбези. Големият Дракон наказва развързания език със смърт.
	— Зомби е жена, нали? — опитваше се да отгатне Танер.
	— Била е — промърмори старецът. — Тя знаеше, че аз съм творец на зомби, тя дойде и стоя в къщата ми, искаше ми ужасна отрова — отвара от костите на змия, кръв от прилепи вампири и роса от гарваново крило. Тя танцува и в Черната церемония — тя беше зряла, за да зумбези… Черна отрова… да стане… беше всичко, което трябва… беше красива и не можех да й откажа…
	— Коя? — настойчиво попита Танер, но главата на стареца клюмна върху сухата му гръд и той не отговори. Като че ли старецът дремеше седнал. Танер безуспешно го разтърси за рамото. — Ти даде отрова, за да направиш жената зомби? Какво е това зомби?
	Старецът неспокойно се размърда и отново започна да бълнува:
	— Зумбези повече не е човек. Тя не познава нито роднини, нито приятели. Тя е заедно с Черния свят, с неговия народ. Тя е повелител на демоните на природата — на совите, на прилепите, на змиите и може да докара тъмнина, за да угаси малка светлина. Тя се плаши само от куршум и стомана, но ако не я убие куршум или стомана — тя живее вечно. Не яде човешка храна. Живее като прилепите в пещера или в стара къща. Времето нищо не значи за нея: час, ден, година — все едно. Тя не говори с човешки глас, но може да хипнотизира живо същество със звука на гласа си, тогава тя убива човека и може да командва безжизнено тяло, докато не изстине плътта. Докато не изтече кръвта, трупът й е роб. Прави й удоволствие да убива хора.
	— А защо му трябва на човек да става зомби? — попита Танер.
	— Омразата — прошепна старецът. — Омразата и отмъщението!
	— Името й е Джоан? — меко попита шерифът. Името сякаш проникваше през пелената на слабоумието, която беше покрила разума на чародея. Той се стъписа и сякаш пелената падна от очите му. Те отново станаха твърди и блестящи като мокър гранит.
	— Джоан ли? — попита той също така меко и бавно. — Вече отдавна не съм чул това име. Изглежда, че съм спал, джентълмени, нищо не помня. Моля за извинение. Старците заспиват до огнището, както кучетата. Вие ме питахте за Блесонвилите? Господа, ако ви кажех защо не мога да ви отговоря, то вие бихте нарекли това просто суеверие. Но нека Бог на белия човек бъде мой свидетел…
	Като каза това, той протегна ръка над огъня за съчки и разрови купчината. Гласът му секна, чу се вик и той конвулсивно си дръпна ръката. И ужасна, биеща с опашката твар, беше увиснала на нея. Около ръката на магьосника се виеше пъстра дълга лента, която отново се готвеше да нанесе удар с главата в мълчалива, смъртна ярост.
	Силно викайки, старецът падна в огнището и преобърна врящото котле… От огъня Танер извади горяща главня и я стовари върху плоската глава. Старият Якоб престана да стене и лежеше неподвижно, спокойно, устремил стъклените си очи в тавана.
	— Мъртъв ли е? — прошепна Грисвел.
	— Мъртъв — сякаш ехо, откликна Танер. — Мъртъв е като Юда Искариотски! — бързо изрече той и намръщено погледна извиващата се змия. — Тази адска змия вкара толкова отрова в неговите вени, че би стигнала за дузина хора. Но, струва ми се, страхът и шокът го убиха.
	— Какво ще правим?
	— Ще оставим тялото тук. Никой няма да му навреди ако затворим вратата така, че да не могат да влязат диви свине. Утре ще закараме тялото в града. Предстои ни друга работа тази нощ. Да вървим.
	Грисвел се стараеше да не докосне трупа, докато помагаше на Танер да го сложат на кревата, а след това, препъвайки се, излезе отвън. Слънцето беше заседнало зад хоризонта и сега изглеждаше като ярък червен пламък между черните стволове на боровете.
	Те мълчаливо седнаха в колата и потеглиха обратно по стария път.
	— Той каза, че Големият Дракон ще изпрати по-малки си брат — каза Грисвел.
	— Глупости! — избоботи Танер. — Змиите обичат топлото, а и блатото гъмжи от тях. Тя се е намъкнала в къщата и се е свила между съчките. Старият Якоб я обезпокои и тя го ухапа. В това няма нищо свръхестествено… — След кратка пауза той добави с друг тон: — Наистина, никога не съм виждал гърмяща змия да ужилва без предупреждение. И за първи път виждам змия с бял полумесец на главата.
	Те излязоха на главния път, когато шерифът отново заговори:
	— Нима тази мулатка Джоан се е крила в къщата през всичките тези години?
	Грисвел мълчаливо сви рамене.
	— От друга страна, старият Якоб направо посочи това. Времето нямало значение за зомби. Интересно, какво би могло да означава това?
	Но Грисвел нямаше настроение за разговор.
	След последния завой Грисвел с голямо усилие издържа зловещата гледка на старата къща, която се издигаше като черна маса на фона на червения залез. Мисълта за тайнствения ужас, който се криеше в нея, се върна с цялата си сила.
	— Погледнете! — прошепна той с пресъхнали устни, когато те спряха до дома.
	Танер учудено погледна.
	Зад балкона на имението излетя облак гълъби и се понесе нататък — черни точки на обагреното небе.


>	Глава 3
>	Зовът на зомби

	Те не се помръднаха дотогава, докато гълъбите изчезнаха от погледа им.
	— Е, най-после и аз ги видях, — тихо проговори Танер.
	— Може би само на обречените е съдено да ги видят, — прошепна Грисвел. — Онзи бродяга също ги е видял.
	— Нощес ще изясним това, — спокойно отговори Танер, слизайки от колата. Грисвел забеляза обаче привичното му движение към кобура с пистолета.
	Дъбовата врата беше спаднала на счупените панти. Звуците от техните стъпки шумно отекваха по каменния под. Мръсните прозорци отразяваха пламенните езици на залеза. Когато влязоха в просторния хол, Грисвел отново видя следите, които отбелязваха пътя на мъртвия човек.
	Танер донесе одеяла от колата и ги постла до камината.
	— Аз ще легна по-близо до вратата, — каза той. — А вие там, където спахте предишната нощ.
	— Няма ли да запалим огън в камината? — предложи Грисвел, ужасен от мисълта за това, което скоро ще покрие този дом.
	— Не трябва. Но нали имаме фенери. Ще легнем на тъмно и ще изчакаме развоя на събитията. Умеете ли да си служите с оръжие, ако ви го дам?
	— Мисля, че да. Никога не съм стрелял с револвер, но зная как става.
	— Добре, тогава оставете стрелбата на мен, ако е възможно. — Шерифът извади своя револвер и изпразни барабана на колта, като внимателно провери всеки патрон. След това отново зареди оръжието.
	Грисвел нервно ходеше назад-напред и с тъжен поглед изпращаше умиращия залез. Той имаше вид на скъперник, който гледа как потъва златото му.
	Той се облегна на камината и погледна надолу към пепелта, покрита с прах. Възможно е този огън да е напалила самата Елизабет Блесонвил преди повече от четиридесет години. Тази мисъл беше ужасяваща. Той лениво разрови пепелта с върха на обувката. Нещо се показа сред главните — парче от хартия, стара и пожълтяла. Без особено желание Грисвел се наведе и го извади от пепелта. Беше тетрадка в разпадаща се картонена подвързия.
	— Какво намерихте там? — попита Танер, като спусна надолу дулото на револвера си.
	— Стара тетрадка. Изглежда като дневник. Страниците са изписани, но мастилото е избледняло, а и хартията е в такова състояние, че нищо не може да се разбере. Как мислите, защо се е озовала в камината и не е изгоряла?
	— Захвърлена е, след като огънят е изгорял, — предположи Танер. — Възможно е някой да я е намерил по-късно и да я е хвърлил в камината. Някой от онези, които са откраднали мебелите, и не е умеел да чете.
	Грисвел прелисти измачканите листа и напрегнато се вглеждаше в червеникавите завъртулки при светлината на залязващото слънце. Той се изправи.
	— Ето тук писаното се разбира! Слушайте!
C>
	„Аз зная, че в дома има някой, освен мен. Чувам как някой ходи по къщата нощем, когато слънцето е залязло и боровете са черни. Често нощем чувам как някой се суети около моята врата. Кой е това? Някоя от сестрите ми? Или леля Селия? Ако е някоя от тях, защо ще се крият? И защо тя пуска дръжката на вратата и тихо си отива, щом отворя вратата? Не! Не! Боя се! О, Боже, какво да правя? Плаша се да остана тук, но къде да отида?“
C$
	— Не може да бъде! — възкликна Танер. — Изглежда, че това е дневникът на Елизабет Блесонвил! Продължавайте!
	— Не мога да разбера останалото, — отговори Грисвел. — Аха, ето тук може да се разберат още няколко страници. — Той прочете:
C>
	„Защо всички негри избягаха, след като изчезна леля Селия? Моите сестри са мъртви. Аз зная, че те са мъртви. И чувствувам, че са умрели в ужасен страх и агония. Но защо? Ако някой е убил леля Селия, то защо трябваше да убива и бедните ми сестри? Те винаги са били добри към черните хора…“
C$
	Грисвел прекъсна четенето и напрегнато се вгледа в текста.
	— Откъснато е ъгълче от страницата. Тук е писано още нещо, но с друга дата, макар че не съм много уверен, че датата е друга.
C>
	„… ужасна работа, за която ми намекна старата негърка. Тя назова имената на Якоб и Джоан, но така и нищо не обясни, може би се боеше… Не, не! Как може да бъде! Тя е мъртва или е заминала. Но тя се е родила и е възпитана във Вест-Индия и от това, което тя изтърва, аз се досетих, че тя е посветена в една от ужасните церемонии. Как е могла да бъде такова животно!? Това е ужасно! Господи, нима става това по света! Не зная какво да мисля. Ако е тя онова нещо, което броди по къщата нощем, което свири дяволски сладко — не, не, сигурно полудявам. Ако остана тук сама, то и аз ще умра жестоко като сестрите ми, сигурна съм в това!“
C$
	Несвързаната хроника завършваше също така несвързано, както и започваше. Грисвел беше толкова погълнат от четенето, че не забеляза как се стъмни и Танер вече му светеше с фенерчето.
	Престанал да чете, той потрепери и с ужас огледа тъмния хол.
	— Какво ще кажете за това?
	— Онова, което и без това подозирах през цялото време, — отговор Танер. — Тази мулатка Джоан се е превърнала в зомби, за да си отмъсти на мис Селия. Вероятно, тя е ненавиждала цялото семейство Блесонвил. Тя е вземала участие в магьосническите обреди на родния си остров дотогава, докато не е станала „зрела“, както каза старият Якоб. Всичко, което й е трябвало, това е Черната Отрова. И Якоб я е снабдил с нея. Тя е убила мис Селия и трите по-стари сестри на Елизабет. Тя би убила и Елизабет, но нещо й е попречило. През всичките тези години тя се е криела в старата къща, както се крие змия в развалини.
	— А защо трябваше да убива чужденец?
	— Нали чу какво каза старият Якоб, — напомни Танер. — Убиването на хора доставя на зомби удоволствие. Тя е подмамила Бранер горе и му е счупила главата с брадва, а после, сложила в ръката му брадвата и го е насочила надолу, за да убие и тебе. Нито един съд не би повярвал в това. Но ако ние представим нейното тяло като доказателство, това ще бъде достатъчно, за да докажем твоята невинност. Ще повярват на моята дума, ако кажа, че именно тя е убила Бранер. Якоб каза, че тях може и трябва да се убиват… като се отчитам пред съда, няма да се впускам в подробности.
	— Но тя ни гледаше от стълбата през балкона, — тихо каза Грисвел. — Защо не открихме следи по стълбата?
	— Възможно е всичко това само да ти се е присънило. Възможно е зомби да е в състояние да проектира своя дух — дявол знае! Защо се опитваш да обясниш онова, което е извън нашето разбиране? Я по-добре да пристъпим към нашата вахта.
	— Не гасете светлината! — без да иска извика Грисвел, но бързо се окопити. — Да, разбира се, угаси я. Трябва да бъдем на тъмно, както… — той заекна. — Както бяхме аз и Бранер.
	Но щом стаята потъна в мрак, от страх му прилоша. Той лежеше треперейки, чувствуваше как лудо биеше сърцето му, сякаш не му достигаше кислород.
	— Вест-Индия сигурно е най-зловещото място в света, — тихо проговори Танер. Пистолетът му проблясваше върху одеялото. — Чувал съм за зомби. Но никога досега не знаех и за зумбези. Очевидно, някакво наркотическо средство са приготовлявали магьосници разни, за да предизвикват умопомрачаване на жените. Но това не обяснява другите неща. Например хипнотичните сънища, дълговечността, способността да владеят труповете — не, зумбези не може да бъде просто побъркана жена. Това е чудовище, нещо повече от човешко същество, родено от вълшебните сили, в чиято власт са черните блата и джунглите.
	Грисвел си наложи да лежи спокойно. Като че ли времето беше спряло. Той чувствуваше, че нещо го задушава. Тази неопределеност стана непоносима при опита му да овладее нервите си. Стисна зъби и така ги държа, докато не го заболяха челюстите. Ноктите му се впиха дълбоко в дланите.
	Той не можеше дори да си представи какво ги чакаше. Дяволът несъмнено ще се появи пак, но как? Ще го има ли отново това ужасно сладко свирене, ще ги има ли отново босите крака надолу по скърцащата стълба, или вместо това, удар с брадва от тъмнината? Кого ще избере за жертва — него или Танер? А може би Танер е вече мъртъв? Той нищо не виждаше в тъмнината, но чуваше спокойното дишане на шерифа.
	Да, изглежда, че нервите на шерифа бяха от стомана. Но дали този, който сега спокойно диша до него, е Танер? Може би дяволът вече е дошъл в тъмнината, заел е мястото на шерифа и сега с кръвожадно злорадство подготвя следващия удар? Хиляди отвратителни фантазии се мятаха в главата му.
	Чувствуваше, че ще полудее, ако веднага не скочи, диво да закрещи и изхвръкне вън от тази проклета къща. Дори страхът от бесилката не можеше да го удържи, тук, на пода в тъмнината. Внезапно ритъмът на дишането на Танер се наруши и Грисвел се почувствува така, сякаш го обляха с кофа студена вода. Някъде отгоре се донесоха звуци на дяволски сладки ноти — свиренето…
	Инстинктът на Грисвел се притъпи и потопи мозъка му в тъмнина, по-дълбока от тази, която го заобикаляше. Известно време той се намираше в абсолютен мрак, а после усещането за движение беше първото нещо, което отбеляза заспиващото му съзнание. Той тичаше като луд, препъвайки се по невероятно неравен път. Всичко около него бе потопено в тъмнина и мрак и той тичаше слепешката. Смътно си представяше, че, изглежда, е излязъл от тази страшна къща и че е пробягал няколко мили, преди потопеният му в ужас мозък да започне да функционира. Вече му беше все едно: обесен заради убийство, което не е извършил, или връщането в тази кошмарна къща. Беше обхванат от единствената възбуда: да тича, да тича, да тича, както тича сега, без посока, докато му стигнат силите.
	Мъгливата пелена все още не беше паднала от мозъка му, но той почувствува смътно учудване, че не вижда звездите през клоните на дърветата. Искаше да види накъде тича. Той вярваше, че се изкачва по хълм, и това беше странно, защото няколко мили от имението нямаше нито един хълм. После отпред и над него се появи мъждива светлина.
	Той се катереше срещу нея, стъпвайки по някакви издатини, които получаваха все по-симетрична форма. А после го порази ужас, когато разбра, що за звук го приглуши — страшно, подигравателно пищене. То разсея мъглата. Но какво, какво беше това? Къде беше той? Пробуждането и яснотата на мисълта бяха главозамайващи, също като удар от брадвата на касапин. Той не е бягал по път и не се е изкачвал по хълм! Той се е изкачвал по стълбата!
	Той все още беше в къщата на Блесонвилите! И той се изкачваше по стълбата!
	Нечовешки вик се изтръгна от гърлото му. И заглушавайки го, лудото свистене прерасна в демоничен тътен на нечовешко ликуване. Той се опитваше да се спре, да се обърне назад или поне да се притисне към перилата. Воплите му нетърпимо звъняха в собствените му уши. Силата на волята беше парализирана. Тя не съществуваше. Повече нямаше воля. Изпусна фенерчето и съвсем забрави оръжието в джоба. Не владееше тялото си. Краката му се движеха тромаво, действаха като части на механизъм, несвързан с мозъка, подчинени на извънземна сила. На нейната воля. Непрекъснато тропащи по стъпалата, те го влачеха, тласкаха го нагоре по стълбата срещу дяволския зов, срещу дяволското зарево горе…
	— Танер! — крещеше той. — Танер! За Бога, помогнете!
	Но гласът му засядаше в гърлото. Той вече стигна до горната част на площадката. Той влезе навътре в хола. Свиренето постепенно затихна, докато съвсем не престана. Той не видя откъде идва тази слаба светлина. Като че ли тя нямаше централен фокус. Но после видя ужасна фигура, която се доближаваше до него. Приличаше на жена, но никоя жена в света не може да върви така, да се прокрадва покрай стената и никоя жена няма такова зловещо лице, такова жълто, отвратително и безумно лице. Видя и блясъка на остра стомана в издигнатата ноктеста ръка, опита се да изкрещи, но езикът не му се подчини.
	После нещо оглушително изтрополи зад него: сенките се разкъсаха от езика на пламък, който освети отвратителната фигура, която падна назад и се разнесе нечовешки пронизващ вик.
	В тъмнината след гърмежа Грисвел падна на колене и закри лицето си с ръце. Той не чу гласа на Танер. Едва когато ръката на шерифа го хвана за рамото, Грисвел излезе от умопомрачителното състояние.
	Светлината го заслепи. Премигвайки и защитавайки се с ръка от светлината, той погледна Танер в лицето. Шерифът беше пребледнял.
	— Невредим ли сте? Боже, какво стана с вас?… Тази месарска брадва на пода!…
	— Аз вървях, — измънка Грисвел. — Вие стреляхте навреме… Дявол! Къде е той? Къде отиде?
	— Слушайте!
	Някъде от дълбочината на къщата достигаха отвратителни шляпащи звуци, също като че ли нещо се блъскаше и извиваше в смъртни конвулсии.
	— Якоб беше прав, — мрачно каза Танер. — Куршум може да ги убива. Убих я, всичко е наред. Не трябваше да използвам фенерчето, но светлината беше недостатъчна. Когато свиренето ви завладя, вие едва не ме настъпихте. Зная, че бяхте хипнотизиран или нещо такова. Тръгнах след вас нагоре по стълбата. Трябваше да се наведа много ниско, да се крия зад гърба ви, за да не ме забележи. Твърде дълго чаках, за да стрелям точно, но видът й ме парализира. Вижте!
	Лъчът на фенера се плъзна към дъното на хола и сега той светеше силно и ярко. Той освети в стената отвор, от който преди това нямаше и помен.
	— Тайната врата, която е намерила мис Елизабет, — развълнувано прошепна Танер. — Да отидем!
	Той претича през хола и на Грисвел не му оставаше нищо друго, освен да го последва. Плющенето и блъсканицата идваха откъм тази тайнствена врата, но сега тези звуци бяха престанали.
	Светлината разкри тъмен коридор, който като тунел пресичаше дебелата стена. Без да се колебае, Танер се шмугна в него.
	— Може би нейното мислене няма нищо общо с човешкото, — говореше той, като си осветяваше пътя. — Но й стигна ума на тази твар да унищожи следите от миналата нощ, за да бъде невъзможно да я преследват. Тук има стая — тайната стая на къщата на Блесонвилите!
	И точно тогава Грисвел завика:
	— Боже мой! Това е същата стая без прозорци, която сънувах. Стаята с трима обесени! А-а-а…
	Лъчът на фенера, който играеше по стените на кръглата стая, внезапно се спря. В широкия кръг на светлината се появиха три фигури, три високи сгърчени мумии в останки от старомодни дрехи от края на миналия век. Телата висяха на синджири, увиснали от тавана.
	— Трите сестри Блесонвил! — прошепна Танер. — Във всеки случай мис Елизабет не е била побъркана!
	— Вижте там в ъгъла! — Грисвел едва владееше гласа си.
	Светлината на фенера се придвижи, а после се спря.
	— Било ли е някога това жена? — прошепна Грисвел. — Боже, вижте лицето й, даже като мъртво. Вижте тези костеливи ръце с черни нокти като на звяр. Да, това някога е било човек, виждате ли, запазили са се даже останки от стара бална рокля. Само не разбирам, откъде прислужничката мулатка е имала такова облекло?
	— Това е било леговището й в продължение на четиридесет години, — намръщено каза Танер, като гледаше ужасната твар, простряна в ъгъла. — Това ви оправдава, Грисвел. Побъркана жена с брадва — това е всичко, което трябва да знаят властите. Боже, що за място! Но каква дяволска натура трябва да имаш, за да се отдадеш на тези магьоснически обреди!
	— Жената мулатка ли е? — прошепна Грисвел с ужас, който затъмни всички кошмари на нощта.
	Танер отрицателно поклати глава.
	— Вие неправилно разбрахте мърморенето на стария Якоб и онова, което е написано от мис Елизабет. Тя, разбира се, се е досещала, но фамилната гордост е сложила печат на устата й. Грисвел, сега разбрах — мулатката е отмъстила, но не така, както ние предполагахме. Тя не е пила от Черната отрова, която Якоб е приготвил за нея. Тя е била предназначена с друга цел — да я смеси с храната или с кафето на мис Селия. После Джоан е избягала, като след себе си е оставила семената на злото.
	— Така значи, това не е мулатката? — прошепна Грисвел.
	— Когато я видях там, в хола, вече знаех, че това не е мулатката. Даже сега тези обезобразени черти са запазили наследствената красота. Видях нейния портрет и не греша. Тук лежи съществото, което някога е било Селия Блесонвил!
