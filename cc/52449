>
	Продължавайки на юг през дивите планини, които разделят източните хайбориански нации от степите на Турин, Конан най-после пристига в Аренджун — известния заморски Град на крадците, „Зелен“ за цивилизацията и с вродено абсолютно незачитане на законите, той намира — или си издълбава — ниша като професионален крадец сред хора, за които краденето е изкуство и достойно занимание. Но тъй като е все още много млад и повече дързък, отколкото изкусен, прогресът му в новата професия отначало е бавен…

>	1.

	Факли осветяваха със слаба светлина пируващите в Маул, където крадците на Изтока провеждаха нощен карнавал.
	В Маул те можеха да гуляят и реват, колкото си искат, защото честните хора отбягваха това място, а пазачите, на които бе добре заплатено с омърсени монети, просто не се намесваха. По кривите непавирани улици с купища отпадъци и мръсни локви се клатушкаха, вдигайки гюрултия, пияници. Стомана блясваше из сенките, откъдето се дочуваха пронизителен женски смях и шум от боричкане. Светлина на факли се просмукваше през счупените прозорци и широко отворените врати; застоял мирис на вино и потни тела, дрънкане на чаши, удари с юмруци по груби маси, откъслечни думи от неприлични песни се разнасяха като шамар в лицето.
	В едно от тези свърталища веселбата отекваше под ниския опушен таван, а върху разни дрипи и парцали бяха налягали мошеници — потайни бързопръсти крадци на кесии, хилещи се похитители, наперени смелчаци, съпровождани от проститутки, безвкусно натруфени момичета с пронизителен глас. Преобладаваха местните мошеници — тъмнокожи, тъмнооки заморци с кинжали в коланите и с коварство в сърцата. Но имаше и вълци от половин дузина други страни. Тук бе грамаден хайбореец изменник, безмълвен, опасен, препасал широк меч към огромната си мрачна фигура. Тук беше и един шемит — фалшификатор с нос като кука и синьо-черна къдрава брада. Тук бе и една проститутка от Бритуния със смели очи, седнала на коленете на светлокестеняв гъндъреец — скитащ наемен войник, дезертирал от някоя разбита армия. Дебелият грамаден мошеник, предизвикващ с мръсните си шеги гръмогласен смях, беше професионален похитител, дошъл от далечния Кот, за да обучи заморците как се отвличат жени. Той бе закърмен с повече умения в това изкуство, отколкото би могъл някога да усвои. Сега този мъж спря да описва прелестите на своята бъдеща жертва и зарови муцуна в гърлото на широка чаша пенливо пиво. След това, издухвайки пяната от дебелите си устни, каза:
	— В името на Бел, бога на всички крадци, ще им покажа аз как се крадат момичета! Ще съм я прекарал през границата на Замора още преди да е съмнало и ще има фургон, който да я чака. Триста сребърни монети ми обеща един благородник от Офир за лъскава млада бритунка от сой! Седмици наред бродих из пограничните градове като просяк, за да намеря такава, която да съм убеден, че ще свърши работа. А тази е страшна!
	Той отправи лигава въздушна целувка в пространството.
	— Познавам лордове на Шем, които биха продали секрета на Кулата на слона, за да я имат — каза мошеникът и се върна към пивото си.
	Някой докосна ръкава на туниката му и той обърна глава, озъбвайки се, че са го прекъснали. Видя висок, снажен младеж, изправил се до него. Мястото на този човек в подобно свърталище бе като на вълк между плъховете от каналите. Евтината туника не можеше да прикрие твърдите, източени черти на могъщото му тяло, широките тежки рамене, широките му гърди, тънкия кръст и здравите му ръце. Кожата му бе потъмняла от слънцето, очите бяха сини и изгарящи, кичур разбъркана кестенява коса покриваше широкото му чело. От пояса му се спускаше меч, скрит в износена ножница.
	Мъжът от Кот неволно се сви, защото човекът не принадлежеше към никоя от познатите му цивилизовани раси.
	— Ти спомена Кулата на слона — каза чужденецът, изговаряйки заморските думи с акцент. — Много съм слушал за тази кула. Каква е нейната тайна?
	Намеренията на младежа не изглеждаха заплашителни и котиецът си възвърна смелостта благодарение на изпитото пиво и очевидното одобрение на публиката. Той се изду от важност:
	— Тайната на Кулата на слона ли? — възкликна. — Та всеки глупак знае, че там живее жрецът Яра заедно с големия брилянт, който хората наричат „Сърцето на слона“ — това е тайната.
	Варваринът за няколко мига смля чутото.
	— Виждал съм кулата — каза той. — Намира се в голяма градина, над нивото на града, заобиколена от високи стени. Не съм забелязал пазачи. Стените изглеждат лесни за катерене. Защо още никой не е откраднал този тайнствен скъпоценен камък?
	Котиецът зяпна пред простодушието на другия, а после избухна в унищожителен смях, към който се присъединиха и останалите.
	— Чуйте този езичник! — изрева той. — Щял да открадне брилянта на Яра! Слушай, момче — надуто се обърна мошеникът към младежа. — Предполагам, че си някакъв северен варварин…
	— Аз съм кимериец — отговори чужденецът с не съвсем приятелски тон.
	Отговорът и тонът не значеха нищо за котиеца. Живеейки в кралство толкова далече на юг, на границите с Шем, той познаваше северните раси смътно.
	— Тогава наостри уши и попивай мъдрост, момче — каза той, насочил чашата си към объркания младеж. — Знай, че в Замора, и особено в този град, има повече смели крадци, отколкото където и да било по света, дори в Кот. Ако някой смъртен е можел да открадне камъка, бъди сигурен, че е щял да го свие отдавна. Говориш за изкатерване на стените, но след като се качиш, бързо ще ти се прииска да си останал долу. През нощта няма пазачи в градината по много проста причина, искам да кажа — няма пазачи хора. В наблюдателницата в долната част на кулата има въоръжени хора и дори ако минеш покрай тези, които бродят из градината нощем, все ще трябва да минеш и покрай войниците, защото камъкът е скрит някъде в кулата над тях.
	— Но ако човек може да мине през градината — възрази кимериецът, — защо да не стигне при камъка през горната част на кулата, избягвайки по този начин войниците?
	Котиецът отново го изгледа с отворена уста.
	— Я го чуйте! — извика той подигравателно. — Варваринът бил орел, който ще прелети до покрития със скъпоценни камъни перваз на кулата, издигнат само на петдесет метра над земята и с гладки стени, по-плъзгави от полирано стъкло!
	Кимериецът ядно се огледа, притеснен от гръмогласния подигравателен смях, с който бе поздравена тази забележка. Той не видя нищо смешно в нея — бе твърде нов за цивилизацията, за да разбере неучтивостта. Цивилизованите хора бяха по-неучтиви от диваците, защото знаеха, че могат да бъдат груби, без някой да им разцепи черепа просто така. Той беше смутен и огорчен и без съмнение щеше да се измъкне настрани, ако котиецът не реши да го предизвика още.
	— Е, хайде, хайде! — викна той. — Разкажи на тези нещастници, които не са били нищо друго, освен крадци, откакто си се пръкнал, кажи им как би откраднал камъка!
	— Винаги има начин, ако се съчетае желанието със смелост — отговори кимериецът късо, засегнат.
	Котиецът реши да приеме това като лична обида. Лицето му стана виолетово от яд.
	— Какво! — изрева той. — Позволяваш си да ни учиш на нашата работа и намекваш, че сме страхливци? Я, хайде, махай се от погледа ми! — и той блъсна със сила кимериеца.
	— Значи ми се подиграваш и после вдигащ ръка срещу мен? — скръцна със зъби варваринът, избухвайки в бърза ярост, и отвърна на блъскането с удар с отворена ръка, който събори мъчителя му върху грубо скованата маса. Пивото се разля през ръба на чашата, а котиецът изрева от гняв и измъкна меча си.
	— Езическо куче! — изръмжа той. — Искам сърцето ти за това!
	Блесна стомана и тълпата се люшна назад, за да не пречи. В схватката те събориха единствената свещ и свърталището потъна в мрак, разкъсван от трясъка на събаряни скамейки, тропота на бягащи крака и самотния писък на агония, който проряза помещението като с нож. Когато свещта бе отново запалена, повечето посетители бяха изскочили през вратите и счупените прозорци, а останалите се бяха барикадирали зад редиците винени бъчви и под масите. Варваринът беше изчезнал, а центърът на стаята бе пуст, с изключение на разсеченото тяло на котиеца. С безпогрешния инстинкт на варварин кимериецът бе убил противника си в тъмнината и объркването.


>	2.

	Светлината на факлите и пиянският гуляй се стопяваха зад гърба на кимериеца. Захвърлил разкъсаната си туника, той крачеше в нощта гол, ако не се брояха набедрената му превръзка и сандалите с високо завързани връзки. Движеше се с гъвкавата лекота на огромен тигър и стоманените му мускули преливаха под кафявата кожа.
	Бе навлязъл в онази част на града, отделена за храмовете. Обграждайки го от всички страни, те блестяха под звездната светлина — снежнобели колони, златни куполи и сребърни арки — светилища на множеството заморски богове. Не се главоболеше с мисли за тях; знаеше, че религията на Замора, както всички неща на цивилизованите, отдавна улегнали хора, бе сложна, засукана и загубила по-голямата част от първичната си същност в лабиринт от условности и ритуали. Той беше прекарал часове, клекнал в дворовете на философите, вслушвайки се в аргументите на теолози и учители, и си бе тръгвал замаян, сигурен само в едно — че на всички тях им има нещо.
	Неговите богове бяха прости и разбираеми: Кром им бе господар и живееше във висока планина, откъдето изпращаше живот или смърт. Беше безсмислено да се призовава Кром, защото бе мрачен, див бог и мразеше слабите. Но той даряваше мъжете със смелост в битката, с воля и мощ, за да победят враговете си, което според кимериеца бе всичко, което би трябвало да се очаква от който и да е бог.
	Обутите му в сандали крака не издаваха нито звук по блестящия паваж. Не минаваха никакви пазачи — дори крадците на Маул отбягваха храмовете, понеже помнеха, че странни неща са сполетявали нарушителите. Пред себе си варваринът видя да се възвисява към небето Кулата на слона. Размишляваше защо ли е наречена така. Като че ли никой не знаеше. Той никога не бе виждал слон, но смътно разбираше, че става дума за огромно животно с опашки отпред и отзад. Това му бе разказал скитащ шемит, кълнейки се, че е виждал хиляди подобни животни в страната на хирканите, обаче всички знаеха какви лъжци са шемитите. Както и да е, в Замора слонове нямаше.
	Блещукащото тяло на кулата студено се издигаше към звездите. На слънчевата светлина тя така ослепително светеше, че малцина издържаха на блясъка и хората разправяха, че е построена от сребро. Беше кръгла, тънка, съвършено цилиндрична, петдесет метра висока и горният й ръб искреше в светлината на звездите с големите скъпоценни камъни, с които бе обсипан. Кулата стоеше сред полюшващите се екзотични дървета на градина, засадена високо над нивото на града. Висока стена обграждаше тази градина, а пространството пред стената, на по-ниско ниво, бе опасано по подобен начин от друга стена. Не се виждаха никакви светлини; изглежда, че кулата нямаше прозорци, поне не над нивото на вътрешната стена. Само скъпоценните камъни лъщяха със студен блясък под звездната светлина.
	Отвъд по-ниската външна стена имаше гъсти храсти. Кимериецът се прокрадна по-близо и застана пред бариерата, преценявайки я на око. Беше висока, ала той можеше да скочи и да се вкопчи с пръсти. После щеше да бъде детински лесно да се изкатери и прехвърли през нея, а той не се съмняваше, че по същия начин ще мине и през вътрешната стена. Но се поколеба при мисълта за странните опасности, за които се говореше, че дебнат вътре. За варварина тези хора бяха странни и загадъчни, те не бяха като него — даже не бяха от същата кръв, както живеещите още по на запад бритунци, немедийци, коти и аквилони, а той бе чувал за техните цивилизовани мистерии в миналото. Народът на Замора беше много древен и от това, което бе видял — много зъл.
	Помисли си за Яра — върховния жрец, който извършваше странни магии в тази украсена със скъпоценни камъни кула. Косата на кимериеца настръхна, когато си спомни историята, разказана му от пиян паж в двора — как Яра се изсмял в лицето на един враждебно държащ се принц, поднесъл пред очите му ярък, зъл камък и как от дяволския камък изскочили заслепяващи лъчи, обвили принца, той изкрещял, паднал и се свил на малка изсушена буца. Тя се превърнала в черен паяк, който диво се замятал из залата, докато Яра не го смазал с пета.
	Яра не излизаше често от своята вълшебна кула и когато го правеше, то бе, за да омагьоса някой човек или народ. Кралят на Замора се страхуваше от него повече от смъртта и гледаше винаги да е пиян, защото този страх бе повече, отколкото той можеше да издържи трезвен. Яра беше твърде стар — векове, казваха хората и добавяха, че щял да живее вечно заради магията на своя камък, който наричаха „Сърцето на слона“, очевидно с не по-добри причини от тези, поради които бяха кръстили неговото хранилище Кулата на слона.
	Потънал в такива мисли, кимериецът изведнъж се притисна до стената. В градината някой ходеше с отмерена стъпка. Ушите му доловиха подрънкване на стомана. Значи оттук все пак минаваха пазачи. Кимериецът изчака, за да чуе дали няма да минат още веднъж, но над тайнствената градина се бе спуснала тишина.
	Накрая любопитството го надви. Леко подскачайки, той вкопчи пръсти в перваза и с една ръка се изтегли на ръба. Легнал върху него, погледна надолу към широкото пространство между стените. Наблизо нямаше храсти, но непосредствено до вътрешната стена забеляза някакви грижливо подрязани храсталаци. Светлината на звездите падаше върху зелената морава, а някъде се чуваше ромоленето на фонтан.
	Кимериецът предпазливо се спусна от вътрешната страна и изтегли меча си, оглеждайки се наоколо. Разтърси го неприятното чувство да стои така незащитен под звездната светлина и полека тръгна край извиващата се стена, скрит в сянката й, докато се изравни с храстите, които бе забелязал. Тогава, ниско приведен, хукна към тях и едва не се спъна в нещо, което лежеше свито в края на храсталака.
	Бърз поглед наляво и надясно му подсказа, че няма враг — поне видим, и той се наведе да разгледа. С острото си дори на звездната светлина зрение видя, че това е як мъж в сребърна броня и шлем с кръст, каквито носеше заморската кралска гвардия. До него лежаха щит и копие и кратко взиране му разкри, че мъжът е удушен. Варваринът неспокойно се озърна. Разбра, че тъкмо този мъж бе чул да минава, докато стоеше скрит до стената. Бе изтекло малко време, ала въпреки това неизвестни ръце се бяха протегнали от тъмнината и удушили войника.
	Напрягайки зрението си, той забеляза, че нещо почти незабележимо се движи през храстите близо до стената. Хвърли се натам, хванал меча си. Като пантера, прокрадваща се в мрака, не издаде нито звук, но въпреки това онзи, който дебнеше, го чу. Кимериецът смътно различи огромно тяло, долепено до стената, и изпита облекчение, че това поне е човек. После с ахване, което прозвуча като уплаха, другият рязко се извърна и направи движение подобно на мушкане, но отскочи, видял блясъка на отразената в меча на кимериеца звездна светлина.
	— Ти не си войник — изсъска накрая странникът, — ти си крадец като мен.
	— А ти кой си? — шепнешком попита кимериецът с подозрение.
	— Таурус от Немедия.
	Кимериецът свали меча.
	— Чувал съм за тебе. Хората те наричат Царя на крадците.
	Нисък смях се разнесе в отговор. Таурус беше висок колкото кимериеца, но по-тежък; имаше голям корем и бе дебел, ала всичките му движения издаваха трудно доловим магнетизъм, който личеше и в проницателните очи, живо проблясващи даже под звездната светлина. Беше бос и носеше намотано на ръката си тънко, здраво въже, на което имаше възли през равни интервали.
	— Ти кой си? — прошепна той.
	— Конан, кимериец — отговори другият. — Дойдох да видя дали мога да открадна брилянта на Яра, който хората наричат Сърцето на слона.
	Конан почувства, че коремът на мъжа се тресе от смях, но той не беше подигравателен.
	— В името на Бел, бога на крадците! — изсъска Таурус. — Мислех, че само аз имам смелостта да опитам това. И като си помислиш, че тези заморци се наричат крадци, ха! Конан, харесва ми куражът ти. Никога досега не съм споделял приключение, но, в името на Бел, ще опитаме това заедно, ако желаеш.
	— Значи ти също си дошъл за камъка?
	— Разбира се. Прехвърлих стената, когато онзи бе от другата страна на градината. Скрих се в храстите. Той ме чу или помисли, че е чул нещо. Щом дойде насам, не беше никак трудно да мина зад него и да го сграбча за шията, за да лиша глупака от живота му. Както повечето хора, той бе полусляп на тъмно. Добрият крадец трябва да има очи като котка.
	— Направил си една грешка — каза Конан.
	Очите на Таурус гневно блеснаха.
	— Аз? Аз — грешка? Невъзможно!
	— Трябвало е да изтеглиш тялото в храстите.
	— Седнал новакът да учи майстора! Пазачите се сменят в полунощ. Ако мине някой да го потърси и го открие, те веднага ще изтичат при Яра да му изпеят новината. Това ще ни даде време да избягаме. А ако не го намерят, ще тръгнат да го търсят навсякъде и ще ни сгащят.
	— Прав си — съгласи се Конан.
	— Така. Сега внимателно. Губим време с тези проклети разправии. Във вътрешната градина няма пазачи, искам да кажа — пазачи хора, макар да има по-опасни часови. Те бяха онова, което дълго ме притесняваше, но накрая измислих начин да го заобиколя.
	— Ами войниците от долната част на кулата?
	— Старият Яра живее в помещенията над тях. По този път ще влезем и ние и, надявам се, ще минем. Ще се спуснем надолу по кулата и ще удушим Яра, преди да е издал звук, за да ни омагьоса с някоя от проклетите си магии. Поне ще опитаме. Шансът е да се превърнем в паяци или крастави жаби срещу богатство и власт над света. Всички добри крадци трябва да умеят да рискуват.
	— Ще направя онова, което би сторил всеки — каза Конан, събувайки сандалите си.
	— Тогава следвай ме — и извръщайки се, Таурус скочи, хвана се за ръба на стената и се изтегли отгоре й. Ловкостта му бе изумителна, като се има предвид огромното му тяло — той сякаш прелетя над зида. Конан го последва и притиснали се към широката горна част на стената, те заговориха шепнешком:
	— Не виждам светлина — промълви Конан. Долната част на кулата изглеждаше съвсем като онази, която се виждаше извън градината — идеален блестящ цилиндър, без забележими отвори.
	— Има хитро построени врати и прозорци — отговори Таурус, — но са затворени. Въздухът, който войниците дишат, идва отгоре.
	Градината беше като басейн от сенки, където храсти и ниски дървета с разперени клони тъмно се полюшваха под звездната светлина. С изострените си сетива Конан усещаше очакващата ги заплаха, която се носеше над градината. Той чувстваше горещия поглед на невидими очи и долавяше тънък мирис, от който космите на тила му инстинктивно настръхваха, както настръхва козината на ловно куче при подушване на враг.
	— След мен — прошепна Таурус, — дръж се отзад, ако ти е мил животът.
	Извадил от джоба си нещо, което приличаше на медна тръбичка, немедиецът леко скочи на моравата от вътрешната страна на стената. Конан бе до него с изваден меч, но Таурус го бутна зад гърба си, близо до стената, без сам да показва желание да пристъпи напред. В позата му личеше напрегнато внимание, а погледът му, както и погледът на Конан, беше прикован върху храстите на няколко метра от тях. Те помръдваха, макар бризът да бе утихнал. И изведнъж две огромни очи светнаха над люшкащите се сенки, а отзад блеснаха в тъмнината и други огнени точки.
	— Лъвове! — прошепна Конан.
	— Да. През деня ги затварят в подземието под кулата. Ето, затова няма пазачи в тази градина.
	Конан бързо преброи очите.
	— Пет са, а може да има и още в храстите. Всеки момент ще се нахвърлят…
	— Тихо! — изсъска Таурус, отдели се от стената внимателно, сякаш стъпваше върху остриета на бръсначи, и вдигна тънката тръбичка. Ниско ръмжене се надигна зад храстите и блестящите очи се придвижиха напред. Конан просто физически можеше да почувства големите лигави челюсти и опашките, които шибаха кафявите тела. Въздухът се изпълни с напрежение и кимериецът стисна по-силно меча си, очаквайки атаката и стоварващата се непреодолима тежест на гигантските тела. В този момент Таурус допря тръбичката до устните си и силно духна. От другия й край излетя дълга струя жълтеникав прах и образува плътен жълто-зеленикав облак, който се спусна над храстите, скривайки блестящите очи.
	Таурус бързо изтича обратно при стената. Конан гледаше, без да разбира. Плътният облак се спусна над храстите, от които не се разнесе нито звук.
	— Каква е тази мъгла? — попита неспокойно кимериецът.
	— Смърт! — изсъска немедиецът. — Ако се появи вятър и я духне към нас, ще трябва да бягаме през стената. Но не, няма вятър, а вече се разсейва. Изчакай, докато не изчезне изцяло. Ако вдишаш от нея, това означава гибел.
	След малко във въздуха бяха останали само призрачни жълтеникави облачета, които скоро изчезнаха, и Таурус подкани спътника си напред. Те се прокраднаха към храсталаците и Конан ахна. Там, в сенките, лежаха проснати пет големи кафяви тела със завинаги изгаснал огън в очите. Сладникава, гъста миризма се носеше във въздуха.
	— Умряха без звук! — прошепна кимериецът. — Таурус, какъв беше този прах?
	— Направен е от черен лотос, чиито цветове се полюшват в затънтените джунгли на Хитай, където живеят само жълтоглавите жреци на Юл. Тези цветове убиват всеки, който ги помирише.
	Конан приклекна до големите тела, уверявайки се, че те никому не могат да навредят. Поклати глава; магията на екзотичните земи бе нещо тайнствено и ужасно за варварите на Севера.
	— Защо да не убиеш по същия начин и войниците в кулата? — попита той.
	— Защото това бе всичкият ми прах. И изобщо начинът, по който се сдобих с него, е достоен да ме направи най-големия крадец на света. Откраднах го от един керван на път за Стигия. Измъкнах го със златотъканата му торбичка под навитата на кълбо змия, която го пазеше, без да я събудя. Но тръгвай, в името на Бел! Цялата нощ ли ще прахосаме в разговори?
	Те леко се прокраднаха през храстите към блестящата основа на кулата и там, в пълно мълчание, Таурус разви намотаното въже, на края на което имаше здрава стоманена кука. Конан разбра плана му и не задаваше въпроси, а немедиецът хвана въжето малко под куката и го завъртя над главата си. Конан опря ухо в земята и се вслуша, но не успя да чуе нищо. Очевидно войниците не бяха заподозрели присъствието на натрапниците, които не вдигнаха шум, по-голям от нощния вятър, полъхващ между дърветата. Ала варваринът бе обхванат от странно безпокойство, може би от обгръщащата ги миризма на лъвове.
	Таурус хвърли въжето с плавно движение на силната си ръка. Куката полетя във въздуха нагоре и навътре по странен, труден за описване начин и се скри зад посипания със скъпоценни камъни перваз на горната площадка. Очевидно тя се закачи здраво за нещо, защото предпазливото подръпване, а после и силното опъване не дадоха признак на отпускане или провлачване.
	— Късмет да стане от първия път — прошепна Таурус. — Аз…
	Дивашкият инстинкт на Конан го накара рязко да се извърне, защото приближаващата ги смъртна опасност бе абсолютно безшумна. Един бърз поглед бе разкрил пред очите на кимериеца огромното светлокафяво тяло, което се издигаше към звездите, възвисявайки се за смъртоносен удар. Никой цивилизован човек не би могъл да постигне дори половината от скоростта на варварина. Мечът му ледено проблесна на звездната светлина, подкрепен от всеки грам мускули и самообладание. В следващия момент човекът и звярът се стовариха на земята.
	Изричайки тихо неразбираеми проклятия, Таурус се надвеси над купчината и видя крайниците на спътника си да мърдат, докато той се мъчеше да изпълзи под огромната тежест, която отпуснато лежеше върху него. Бегъл поглед показа на немедиеца, че лъвът е мъртъв, с полуразцепен череп. Той хвана тялото, с негова помощ Конан го отмести встрани и се изправи на крака, все още стискайки меча си, от който капеше кръв.
	— Ранен ли си, човече? — ахна Таурус, смаян от изумителната бързина, с която се разви този епизод, при който нещата висяха на косъм.
	— Не, в името на Кром! — отговори варваринът. — Но никога в досегашния ми неспокоен живот не съм бил тъй на ръба. Защо това проклето животно не изръмжа преди нападението?
	— Всички неща в тази градина са особени — каза Таурус. — Лъвовете нападат тихомълком, а така е и с останалите видове смърт. Хайде, ела. Макар и почти да не вдигнахме шум, войниците може да са чули нещо, ако не са заспали или пияни. Този звяр е бил в другата част на градината и се е отървал от смъртта на лотосовите цветове, но сигурно повече няма. Сега трябва да се изкатерим по това въже и едва ли има нужда да питам един кимериец дали може да го направи.
	— Ако издържи тежестта ми — изсумтя Конан, изтривайки меча си в тревата.
	— Ще издържи три пъти моята — отвърна Таурус. — Изплетено е от косите на мъртви жени, които измъкнах от техните гробници в полунощ, и е пропито със смъртоносния сок на дървото упас, за да е яко. Ще се кача първи, а ти ме последвай веднага.
	Немедиецът стисна въжето и обхващайки го с крака, почна да се катери. Правеше го като котка, противно на привидната тромавост на голямото си тяло. Кимериецът го последва. Въжето се люлееше и въртеше, но това не пречеше на катерачите; и двамата имаха и по-опасни изкачвания преди. Високо над тях блестеше ръбът на кулата, издавайки се малко навън, така че въжето се спускаше може би на половин метър от стената — факт, който силно подпомагаше изкачването.
	Все по-нагоре се катереха те в пълна тишина, а светлините на града се разстилаха все по-нашироко пред погледа им, докато се издигаха, и сиянието на звездите все по-силно помръкваше от блясъка на камъните по издадения ръб на кулата. И ето, Таурус протегна ръка, хвана се за перваза и се изтегли през него. Конан поспря за момент на самия ръб, омаян от големите студени камъни, чийто блясък заслепяваше очите му: диаманти, рубини, смарагди, сапфири, тюркоази, лунни камъни, поставени в блестящ обков от сребро. От разстояние техният различен блясък се сливаше в пулсиращо сияние, но сега, отблизо, те блещукаха с милион Дъгоцветни лъчи, хипнотизирайки го с искренето си.
	— Това е фантастично съкровище, Таурус — прошепна той, но немедиецът нетърпеливо го прекъсна:
	— Хайде! Ако вземем Сърцето, тези и останалите други неща ще бъдат наши.
	Конан прекрачи през искрящия ръб. Площадката на върха на кулата бе малко под перваза. Тя бе плоска, изградена от някакъв тъмносин материал, примесен със злато, така че всичко това изглеждаше като огромен сапфир, поръсен с блестящ златен прах.
	В другия край на площадката имаше нещо като стая, построена на покрива. Беше от същия сребрист материал, както стените на кулата, и стените й бяха нашарени с фигури, направени от по-малки скъпоценни камъни; единствената й врата бе златна, повърхността й — на люспи, украсени с камъни, блестящи като лед.
	Конан хвърли поглед към пулсиращия океан от светлини, който се простираше далече под тях, после погледна Таурус. Немедиецът изтегляше въжето си и го намотаваше. Той показа на Конан мястото, където се беше забила куката — острият й връх бе попаднал под един огромен камък от вътрешната страна на перваза.
	— Отново сме имали късмет — прошепна той. — Човек би помислил, че общото ни тегло е трябвало да изтръгне камъка. Тръгвай след мен, истинските рискове започват едва сега. Намираме се в леговището на змея, но не знаем къде лежи скрит.
	Като дебнещи тигри те се прокрадваха по тъмния бляскав под и спряха пред искрящата врата. С ловката си и предпазлива ръка Таурус опита да я отвори. Тя се предаде без никаква съпротива и спътниците надзърнаха, готови за всичко. Над рамото на немедиеца Конан видя блестяща стая, стените, таванът и подът на която бяха посипани с големи бели камъни. Те ярко я огряваха и навярно бяха единственото й осветление. Изглеждаше, че тук няма никакъв живот.
	— Преди да си отрежем всички пътища за отстъпление — изсъска Таурус, — иди до перваза и огледай всички посоки; ако забележиш войници в градината или нещо подозрително, върни се и ми кажи. Ще те чакам в тази стая.
	Конан не видя особен смисъл в това и у него се зароди леко подозрение към спътника му, но направи, както Таурус бе поискал. Когато се обърна, немедиецът се вмъкна през вратата и я затвори зад гърба си. Конан предпазливо отиде до ръба на площадката — на мястото, където се бяха изкачили, и не долови никакво съмнително помръдване в смътно различаващото се море от листа долу. Той се извърна към вратата… и изведнъж от стаята се чу приглушен вик.
	Кимериецът скочи напред като ужилен. В този миг блестящата врата се разтвори и на прага, в студената светлина зад него, застана Таурус. Олюляваше се и устните му бяха полуотворени, ала от гърлото му се откъсна само дрезгав звук. Хващайки се за рамката на вратата, той изскочи на покрива и падна по лице, държейки се за гърлото. Вратата отзад се затвори.
	Приклекнал като пантера, Конан не зърна нищо в стаята зад падналия немедиец в краткия момент, докато вратата остана отворена. Може би бе игра на светлината, но сякаш някаква сянка се стрелна по блестящия под. Нищо не последва Таурус извън стаята и Конан се надвеси над него.
	Немедиецът гледаше нагоре с широко разтворени, изцъклени очи, в които имаше скрито удивление. Ръцете му се бяха вкопчили в гърлото, устните му бяха мокри и подпухнали и внезапно той се втвърди, а изуменият кимериец осъзна, че оня е мъртъв. Чувстваше, че Таурус е умрял, без да разбира от каква смърт. Конан впи поглед в загадъчната златна врата. В тази празна стая, между искрящите й от скъпоценни камъни стени, смъртта бе споходила принца на крадците със същата бързина и загадъчност, с които той се справи с лъвовете в градината долу.
	Варваринът внимателно опипа полуголото тяло на мъжа, търсейки някаква рана. Но единствените следи от насилие бяха между раменете му, високо в основата на мощния врат — три малки ранички, които изглеждаха като че ли три пирона са били забити дълбоко в плътта и после издърпани. Ръбовете на раничките чернееха и се усещаше лека миризма на разлагане. „Отровни стрели?“ — помисли Конан, но в такъв случай те трябваше все още да бъдат забити.
	Предпазливо се прокрадна към златната врата, бутна я с ръка и надзърна вътре. Стаята беше празна, обляна в студеното пулсиращо сияние на безчислените камъни. В самия й център видя някаква странна фигура — черен осмоъгълник, в чиято среда блестяха с червен огън четири скъпоценни камъка — за разлика от бялата светлина, излъчвана от останалите. В другия край на стаята личеше друга врата като тая, на прага на която той се намираше в момента, но без мотива от люспи. От онази врата ли бе дошла смъртта? И след като беше поразила жертвата си, пак през нея ли се бе оттеглила?
	Затваряйки вратата зад себе си, кимериецът пристъпи в стаята. Босите му крака не издаваха нито звук по кристалния под. Вътре нямаше нито столове, нито маси, само три-четири копринени дивана, извезани със злато в мотив, напомнящ странни змии. Имаше и няколко обковани в сребро махагонови сандъка. Някои бяха заключени с тежки златни ключалки, а други — отворени, с отметнати назад резбовани капаци, разкриващи купища скъпоценни камъни в един безгрижен безпорядък на великолепие пред изумените очи на кимериеца. Конан тихо изруга; бе видял повече богатство, отколкото смяташе, че може да има на света, и главата му почна да се замайва при мисълта каква ще е стойността на камъка, който търсеше.
	В този момент се намираше в центъра на стаята, придвижвайки се леко приведен, с едва наклонена глава, с насочен напред меч и изведнъж смъртта нанесе удар без звук. Летящата сянка, която се стрелна по пода, бе единственото предупреждение и само инстинктивното хвърляне встрани му спаси живота. За миг пред очите му се мярна нещо черно, космато и ужасно, стрелнало се покрай него с щракване на зъби, около които се виждаше пяна. Нещо се изсипа върху голото му рамо, нещо, изгарящо като капки течен огън от ада. Отскачайки назад, с вдигнат меч, той видя как ужасната твар се удря в пода, завърта се и се втурва към него със злокобна бързина — гигантски черен паяк, какъвто хората можеха да срещнат само в кошмарен сън.
	Беше огромен като прасе; осемте дебели космати крака носеха великанското му туловище в устрема му напред; четирите му очи блестяха със зъл, ужасяващ разум, а от зъбите му капеше отрова, заредена с моментална смърт, както Конан разбра по изгарящата болка в рамото си, където бе изпръскан с няколко капки при неуспешния опит за удар. Това беше убиецът, спуснал се върху врата на немедиеца по едно въже на паяжината си от своето убежище в средата на тавана. Какви глупаци се бяха оказали само! Да не се сетят, че горното ниво ще се охранява също така добре, както и долното.
	Тези мисли се стрелнаха през главата на Конан, докато чудовището нападаше. Той скочи високо във въздуха, паякът мина под него, извъртя се и нападна отново. Сега Конан отбягна атаката със скок встрани и нанесе удар като котка. Мечът му отсече един от косматите крака и той пак едва се спаси, когато чудовището се насочи към него за пореден път, щракайки зловещо със зъби. Този път създанието не продължи атаката си, а избяга по кристалния под, изкачи се по една стена на тавана и поспря там за момент, злобно гледайки го със зловещите си червени очи. След това без предупреждение се хвърли в пространството, изпускайки след себе си лепкава сива връв.
	Конан се отдръпна, за да избегне носещото се към него тяло. После внезапно приклекна в последния момент и избягна заплитането си в летящата дебела паяжина. Той прозря намерението на чудовището и скочи към вратата, но то бе по-бързо и една лепкава нишка, хвърлена през вратата, го направи затворник. Конан не посмя да я разсече с меча си; знаеше, че веществото на нишката ще полепне по острието и преди да го освободи, чудовището ще е забило зъбите си в гърба му.
	И така започна една безнадеждна игра, в която съобразителността и бързината на човека се поставяха на изпитание пред пъклената хитрост и светкавичност на гигантския паяк. Той вече не пробягваше по пода в опит за директно нападение, нито пък се хвърляше през въздуха към него. Сега паякът се мяташе по тавана и стените, опитвайки се да го обвие в дългите примки на сивите лепкави нишки на паяжината си, които хвърляше с дяволска точност. Тези нишки бяха дебели като въжета и Конан разбираше, че ако се заплете в тях, дори силата на отчаянието няма да бъде достатъчна, за да ги разкъса, преди чудовището да е нанесло удара си.
	Дяволският танц заемаше цялото помещение и абсолютната тишина се нарушаваше само от учестеното дишане на човека, шума от бягащите му по пода боси крака и кастанетното потракване на чудовищните челюсти на съществото. Сивите нишки лежаха намотани по пода, висяха покрай стените, обвиваха се около сандъците и се спускаха като тъмни гирлянди от покрития със скъпоценни камъни таван. Бързите очи и мускули на Конан засега го спасяваха, макар лепкавите въжета да минаваха понякога толкова близо до него, че одраскваха голата му кожа. Но той разбираше, че не може винаги да ги избягва; трябваше не само да следи да не се докосва до провисналите от тавана нишки, но и да внимава къде стъпва, за да не се спъне в примките, намотани по пода. Рано или късно някоя от тях щеше да го обхване в прегръдката си на питон и тогава, увит като пашкул, той ще бъде оставен на милостта на чудовището.
	Паякът пробяга по пода на стаята, размахвайки след себе си своето ужасно сиво въже. Конан подскочи високо и прелетя над един от диваните; паякът с рязка смяна на посоката се заизкачва по стената и въжето се вдигна от пода като живо, следвайки неговото движение и усуквайки се около глезена на кимериеца. Конан успя да си помогне с ръце при падането, трескаво дърпайки паяжината, която го задържаше като еластично менгеме. Косматият дявол се спускаше от стената, за да довърши жертвата си. Ужасен от мисълта за онова, което предстоеше да се случи, Конан сграбчи един от сандъците със скъпоценни камъни и го захвърли с все сила към паяка. Масивният снаряд улучи целта си точно в центъра й, между многото черни крака, разбивайки се в стената с глух влудяващ трясък. Кръв и зеленикава слуз пръснаха във всички посоки, а смазаното тяло падна на пода заедно с разпукания от удара сандък. Безформената маса лежеше сред блестящ куп от камъни, които я покриваха наполовина; косматите крака се движеха безцелно, а умиращите очи светеха с червени отблясъци измежду примигващите скъпоценности.
	Конан яростно се огледа, но друга твар не се появи и той се зае да се освободи от паяжината. Веществото беше здраво залепнало за глезена и ръцете му, но накрая той все пак успя да се измъкне и, вземайки меча си от пода, се провря внимателно покрай сивите примки към вътрешната врата. Какви ли ужаси се криеха зад нея? Кръвта на кимериеца кипеше и след като бе стигнал дотук и преодолял толкова опасности, беше твърдо решен да види и мрачния финал на приключението, какъвто и да бъдеше той. И чувстваше, че камъкът, който търси, не бе измежду многото, тъй небрежно пръснати в блестящата стая.
	Разчиствайки паяжината, която бе блокирала вратата, той установи, че тя, също както и другата, не е заключена. Питаше се дали войниците, които бяха някъде долу, все още не знаят за неговото присъствие. Все пак той се намираше високо над тях, а и ако се вярваше на слуховете, те трябва да бяха свикнали със странните шумове, които чуваха над главите си — зловещи звуци, писъци на ужас и агония.
	В главата му се въртеше мисълта за Яра и той неспокойно отвори златната врата. Пред себе си видя само сребърни стъпала, водещи надолу, слабо осветени по неизвестен за него начин. Започна да се спуска, стискайки меча в ръката си. Не чуваше никакъв звук и след малко стигна до друга врата от слонова кост, с инкрустирани в нея кървавочервени камъни — хематит. Ослуша се, но не долови нищо отвътре, само тънка струйка дим се просмукваше лениво изпод вратата и разнасяше някаква екзотична, непозната на Конан, миризма. Зад него сребърната стълба се извиваше надолу, губейки се в тъмнината, и от този сенчест кладенец също не се чуваше никакъв звук — Конан изпита нереалното усещане, че е сам в тази кула, обитавана единствено от призраци и фантоми.


>	3.

	Той предпазливо побутна вратата от слонова кост и тя безшумно се отвори навътре. Стоейки на преливащия в разноцветни светлини праг, Конан гледаше като хищник, попаднал в засада: готов да се бие или пък да избяга — според обстоятелствата. Пред погледа му се разкриваше голяма стая с куполообразен златен таван; стените й бяха от зелен нефрит, подът — от слонова кост, покрит отчасти с дебели килими. Дим и мирис на благовония се носеха от мангал, поставен на златен триножник, а зад него в мраморно ложе седеше идол. Конан гледаше поразен: творението имаше тяло на човек — голо и зелено на цвят, но главата му бе като кошмарно видение на луд. Прекалено голяма за тялото, в нея нямаше нищо човешко. Конан гледаше широките, разширяващи се навън уши и извития хобот, от двете страни на който имаше бели бивни, завършващи с кръгли златни топки. Очите бяха затворени, сякаш спяха.
	Това значи бе причината за странното название — Кулата на слона. Главата на идола беше същата като на животните, описани му от скитника шемит. Това бе Богът на Яра; къде другаде можеше да е камъкът, ако не скрит в него, след като името му беше Сърцето на слона?
	Конан приближи с очи, приковани в неподвижния идол, но точно в този момент клепачите неочаквано се отвориха! Кимериецът замръзна на място. Това не бе предмет, а живо същество и сега той беше затворен в стаята заедно с него!
	Обстоятелството, че не изпадна в убийствена ярост, можеше да се обясни само с всепоглъщащия ужас, парализирал го в позата, която бе заел. Един цивилизован човек в подобно положение би потърсил съмнително успокоение чрез заключението, че се е побъркал; на Конан обаче и през ум не мина мисълта да се усъмни в сетивата си. Той знаеше, че стои очи в очи с демон от света на Древните и тази увереност го бе лишила от всичко, на което бе способен — с изключение на това да вижда.
	Хоботът на ужасното творение бе вдигнат като че ли душеше нещо, а топазените очи гледаха, без да фокусират, и Конан осъзна, че чудовището е сляпо. При тази мисъл настръхналите му нерви се отпуснаха и той започна тихо да се прокрадва към вратата. Но създанието го бе чуло. Чувствителният хобот се протегна към него и Конан отново замръзна, когато съществото заговори с някакъв странен заекващ глас, който не променяше нито височината, нито тембъра си. Кимериецът разбра, че тези челюсти никога не са били предназначени за човешка реч.
	— Кой е тук? Върна се, за да ме измъчваш отново ли, Яра? Никога ли няма да свършиш? О, Яг-Коша, нямат ли край страданията?
	Сълзи потекоха от невиждащите очи и погледът на Конан се отклони към крайниците, които лежаха проснати на мраморното ложе. Той разбра, че чудовището няма да стане и да го нападне. Разпозна белезите от разпъване и живите рани от изгаряне, и колкото и да бе загрубял, остана поразен от гледката на обезобразените израстъци, които някога са били крайници — така съвършени, както неговите. Изведнъж целият му страх и отвращение го напуснаха, за да се сменят от чувство на съжаление. Какво е било това същество по-рано, Конан не знаеше, но свидетелствата за неговото страдание бяха така ужасни и покъртителни, че го обхвана странна и болезнена тъга. Той смътно чувстваше, че е свидетел на някаква космическа трагедия и изпита такъв срам, като че ли вината на цялата човешка раса бе стоварена върху раменете му.
	— Не съм Яра — каза той. — Аз съм само крадец. Няма да ти причиня нищо лошо.
	— Приближи се, за да мога да те докосна — каза на пресекулки съществото и Конан без страх се подчини, забравил за меча в ръката си. Чувствителният хобот се протегна и опипа лицето и раменете му по същия начин, по който се ориентира слепецът, а докосването му бе леко като длан на момиче.
	— Ти не си от дяволската раса, към която принадлежи Яра — въздъхна създанието. — Строгата и чиста пламенност на пустошта те е белязала. Познавам твоя народ отдавна, още от древните времена, когато вие се наричахте другояче и един различен свят издигаше високите си кули към звездите. По пръстите ти има кръв.
	— От паяка в стаята горе и лъва в градината — прошепна Конан.
	— Убил си също и човек тази нощ — продължи съществото. — А има и смърт в кулата над нас, чувствам… знам.
	— Да — промълви Конан. — Принцът на всички крадци лежи там мъртъв, ухапан от една гадина.
	— Така… значи така! — странният нечовешки глас се извиси като в песнопение. — Убийство в таверната и убийство на покрива… знам, чувствам. А третото ще направи магията, за която Яра даже не си е помислял — магията на избавлението. О, зелени богове на Яг!
	И отново от слепите очи потекоха сълзи, докато измъченото тяло се полюшваше в ритъма на сменящите се емоции. Конан наблюдаваше озадачен тази печална картина.
	Конвулсиите престанаха; топазените невиждащи очи се обърнаха към него и хоботът направи приканващо движение.
	— О, човеко, изслушай ме — каза странното създание. — За теб аз съм неприятен и чудовищен, нали? Не, не отговаряй, знам. Но и ти би ми изглеждал странен, ако можех да те видя. Има много светове, освен Земята и животът има много форми. Аз не съм нито бог, нито демон, а същество от плът и кръв като теб. Макар съставът ни да е отчасти различен, а и да сме отлети в различни калъпи. Аз съм много стар, о, човеко от земите на пустошта; много, много отдавна аз пристигнах на тази планета заедно с други създания от моя свят, от света на зелената планета Яг, която се намира в една далечна покрайнина на Вселената. Ние прелетяхме през пространството на могъщи криле, пренесли ни по-бързо от светлината, защото бяхме воювали с кралете на Яг и бяхме победени и прокудени. Но никога нямаше да можем да се върнем обратно, защото на Земята крилете паднаха от раменете ни. Тук ние заживяхме отделно от земния живот. Водихме битки със странните и ужасни същества, които тогава бродеха по света и накрая започнаха да се плашат от нас, така че бяхме оставени на мира в мрачните джунгли на Изтока. Видяхме как маймуните стават човеци, построили сияйните градове на Валузия, Камелия, Комория и други след тях. Видяхме как те падат под ударите на езичниците — атланти, пикти и лемурийци. Видяхме как океанът се надига и поглъща Атлантида и Лемурия, островите на пиктите и блестящите бисери на цивилизацията. Видяхме как оцелелите царства изграждат своята каменна империя и падат в руините й, сплели се в кръвопролитни войни. Видяхме пиктите да се превръщат в диваци, а атлантите да стават отново маймуни и други нашественици да се насочват на юг в победоносни вълни, идващи от Арктическия кръг, за да изградят цивилизация с нови кралства, наричани Немедия, Кот, Аквилония и други като тях. Видяхме твоят народ да се въздига с ново име от джунглите на маймуните, в които атлантите се бяха превърнали. Видяхме наследниците на лемурийците, оцелели след катаклизма, да се насочват на запад като хиркани. И видяхме тази дяволска раса от потомци на древната цивилизация, съществувала още преди атлантите, отново да гради култура и мощ — в това проклето кралство Замора! Видяхме всичко това, нито помагайки, нито пречейки на неотменимия космически закон, и един по един умирахме, защото ние от Яг не сме безсмъртни, макар нашият живот да е дълъг като живота на планетите и съзвездията. Накрая останах сам, бленувайки за старите времена, когато в отдавна вече разрушените храмове на загубения в джунглата Хитай бях боготворен от една древна жълтокожа раса. Тогава се появи Яра, който беше посветен в тъмното знание още от времената на варваризма, преди потъването на Атлантида. В началото той лежеше в краката ми и попиваше мъдрост. Но не бе доволен от онова, на което го учех, защото то бе бяла магия, а той търсеше дяволските тайни, за да може да поробва крале и да засища зловещите си амбиции. Не исках да му разкрия нищо от ужасните магии, до които бях получил достъп в течение на хилядолетията. Но неговата хитрост се оказа по-голяма, отколкото предполагах; с коварство, усвоено в тъмните гробници на мрачната Стигия, той ме измами да му открия тайна, която нямах намерение да издавам, и обръщайки собствената ми сила срещу мен, ме направи свой роб. Той ме изтръгна от затънтените джунгли на Хитай, където сиви маймуни танцуваха под свирките на жълтите жреци и олтарите пред мен се огъваха от дарове, плодове и вино. Вече не бях бог за един мил народ от джунглата — бях роб на дявол в човешко тяло.
	Невиждащите очи отново пророниха сълзи.
	— Той ме затвори в тази кула, която по негова заповед издигнах за една нощ. Чрез изтезания с разпъване и огън, както и с неземни мъчения, които не би могъл да разбереш, той се превърна в мой господар. В нещастието си аз отдавна бих отнел сам живота си, ако можех. Но той ме държеше жив — обезобразен, ослепен и сломен, за да изпълнявам онова, което желае. И в продължение на триста години аз правя това, което той поиска, правя го от моето мраморно ложе, почерняйки душата си с ужасни грехове и опетнявайки мъдростта си с престъпления, просто защото нямам друг избор.
	Но той не успя да изтръгне от мен всичките древни секрети и последният ми дар за него ще бъде магията на Кръвта и Брилянта! Чувствам, че наближава краят. Ти си ръката на Съдбата. Моля те, вземи камъка, който ще намериш на онзи олтар.
	Конан се обърна към посоченото му светилище от злато и слонова кост и взе един голям кръгъл скъпоценен камък — чист яркочервен кристал. Разбра, че държи в ръцете си Сърцето на слона.
	— А сега иде ред на великата магия, могъщата магия, такава, каквато Земята не е виждала по-рано и няма да види в бъдеще дори и след милион милиони хилядолетия! Ще я извърша със собствената си кръв, родена в зелената гръд на Яг, която спи някъде далеч в безкрая на Пространството. Вземи меча си, човеко, и извади сърцето ми, а след това го стисни така, че кръвта да покапе по червения камък. После слез по стълбището и влез в стаята от абанос, където Яра спи, обвит в злите сънища на лотоса. Произнеси името му и той ще се събуди. Постави камъка пред него и кажи: „Яг-Коша ти изпраща своя последен дар и своята последна магия.“ След това бързо напусни кулата и не се бой, пътят ти ще е чист. Животът на човека не е като живота на Яг, нито пък човешката смърт е като неговата. Освободя ли се от оковите на тази смазана и сляпа плът, аз пак ще бъда Йога на Яг, коронясан и сияен, с криле, за да полетя, и крака, за да танцувам, с очи, за да виждам, и ръце, за да докосвам…
	Конан приближи неуверено и Яг-Коша, или Йога, сякаш усещайки колебанието му, показа къде трябва да бъде нанесен ударът. Конан стисна зъби и заби меча си дълбоко. Кръв обля острието и ръката му, и чудовището конвулсивно потръпна, а после се отпусна в покой. Сигурен, че животът, поне както той го разбираше, си е отишъл, Конан се захвана с ужасната си задача и доста бързо извади нещо, за което предполагаше, че е сърцето на странното същество. Държейки все още пулсиращия орган над блестящия камък, той го стисна с двете си ръце и струя кръв потече върху гладката повърхност. За негова изненада, тя попи тъй, както водата попива в сюнгер.
	Хванал предпазливо скъпоценния камък, той излезе от чудноватото помещение и се озова отново на сребърното стълбище. Не се обърна назад; инстинктивно чувстваше, че в мраморното ложе става някаква трансформация, и разбираше, че тя не е предназначена за човешки очи.
	Затвори вратата от слонова кост зад себе си и без колебание се спусна по сребърните стъпала. Нито за миг не му мина мисълта да не се подчини на дадените му инструкции. Спря пред абаносова врата, в средата на която имаше хилещ се сребърен череп, и я отвори. Стаята пред него беше цялата в абанос и черен мрамор, и той видя висока слаба фигура, полегнала на диван, застлан с черна коприна. Яра, жрецът и магьосникът, лежеше безмълвен, а очите му бяха отворени и разширени от изпаренията на жълтия лотос — очи, виждащи надалече и като че ли приковани в незнайни бездни и черни пропасти зад пределите на човешкото познание.
	— Яра! — каза Конан като съдия, произнасящ присъда. — Събуди се!
	Очите веднага се проясниха и станаха студени и жестоки като на лешояд. Високата, облечена в коприна фигура се изправи и се надвеси заплашително над кимериеца.
	— Куче! — гласът бе като съскане на кобра. — Какво правиш тук?
	Конан постави брилянта върху голямата абаносова маса.
	— Онзи, който ми даде този камък, заповяда да кажа: „Яг-Коша ти изпраща своя последен дар и своята последна магия.“
	Яра отскочи и тъмното му лице посивя. Брилянтът вече не беше кристално прозрачен; в дълбините му пулсираха странни кълбета с променящ се цвят. Като привлечен от някаква хипнотична сила, той се наведе над масата и взе камъка в ръцете си, гледайки го така, сякаш бе магнит, който изтегля душата от тялото. И докато го гледаше, на Конан се стори, че неговото собствено зрение му изневерява. Когато Яра беше станал от дивана, бе му се видял гигантски висок, а сега разбираше, че главата на жреца не достига дори до раменете му. Той примига изумен и за пръв път през тази нощ се усъмни в сетивата си. А после потресен осъзна, че Яра се смалява пред очите му!
	Той наблюдаваше всичко това така, както човек наблюдава представление; потопен в усещането за някаква всемогъща нереалност, кимериецът вече не бе уверен дори какъв е самият той; чувстваше само, че е свидетел на действието на невероятни сили, далеч надхвърлящи способността му да ги разбере.
	Сега Яра бе вече колкото дете, малко по-късно пълзеше по масата като бебе, все още държейки брилянта. Като че ли едва в този миг магьосникът разбра случващото се и скочи, захвърлил камъка. Но продължаваше да се смалява и Конан видя как една нищожно малка фигурка тича в диво объркване по абаносовата маса, размахвайки миниатюрните си ръце и крещейки с глас, подобен на писукането на насекомо.
	Бе се смалил дотолкова, че брилянтът се извисяваше над него като планина и Конан го забеляза да закрива очите си, сякаш за да се запази от блясъка му. Изглежда, че някаква незрима, магнетична сила притегляше Яра към камъка. Три пъти той го обиколи във все по-стесняващи се кръгове и три пъти се опита да се обърне и избяга от него, а после с писък, който едва-едва достигна до ушите на кимериеца, се хвърли право към ярко блестящата сфера.
	Навеждайки се над камъка, Конан видя как Яра се изкачва по някакъв невъзможен начин по гладката обла повърхност; все едно че се катереше по стъклена планина. И ето, жрецът беше вече на върха, продължавайки да ръкомаха и призовава имената на нечисти сили, които само боговете познават. Изведнъж той потъна в самото сърце на брилянта тъй, както човек потъва в морето, и Конан видя вълни от дим да се затварят над главата му. Малко по-късно го зърна в самото алено сърце на брилянта, който отново бе възвърнал кристалната си прозрачност. А в сърцето се появи зелена, блестяща, крилата фигура с тяло на човек и глава на слон — вече не сляпа и не осакатена. Яра отново замята ръце във въздуха и побягна, а по петите му се хвърли отмъстителят. Неочаквано, като пукване на мехур, великолепният брилянт изчезна в огнено сияние с всички цветове на дъгата и абаносовата маса се оказа празна, както — досещаше се Конан — бе празно и мраморното ложе в стаята над него, където бе лежало тялото на странното космическо същество, нарекло се Яг-Коша и Йога.
	Кимериецът се обърна и побягна от стаята, надолу по сребърните стъпала. Беше толкова объркан, че даже не помисли да се върне обратно по пътя, по който бе влязъл. Тичаше из виещия се, сякаш бездънен сребърен кладенец и накрая се озова в едно голямо помещение в основата на блестящата кула. Там спря за момент — бе влязъл в стаята на войниците. Зърна сребърните им ризници, покритите със скъпоценни камъни дръжки на мечовете. Мъжете бяха клюмнали върху масата с пера, печално поклащащи се над шлемовете на главите им, а на изцапания с разлято вино под се търкаляха чаши и зарове. Той разбра, че всички са мъртви. Бе дадено обещание и думата бе спазена; дали магия или вълшебство, или махване на огромни зелени крила бяха укротили пируващите, Конан не знаеше, но пътят пред него бе чист. Сребърната врата беше леко отворена и през нея надничаше дрезгавата светлина на зората.
	Кимериецът излезе в зелената градина и когато утринният бриз го облъхна със студения аромат на екзотични растения, той трепна като човек, който се събужда. Обърна се колебливо назад, за да погледне загадъчната кула, която току-що бе напуснал. Дали не беше омагьосан? Дали всичко случило се не беше просто сън? И докато я гледаше, той видя как кулата, поклащайки се на аления фон на зората с блестящия си връх, се сгромолясва и разпада на искрящи парчета.
