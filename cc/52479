>
	{img:razhodka.png}
	Не беше чак такава покрайнина, не. Покрайнините отдавна се подновиха с бетонни блокове. Отдалеч изглеждаше дори добре, отдалеч през леката мъгла бе като приказен многоок огромен град, целият бял, многообещаващ. А отблизо — каменна преграда. Отминеш едно здание, мислиш си, ей сега ще се ширне простор — поле, глухарчета, земя — а вместо глухарчета — отново здание и зад него още едно, и още едно, и вече нямаш сили да се добереш до края, и очите ти се натъжават от сивотата на асфалта.
	Така че това съвсем не беше в покрайнините, а просто така — някъде по средата, между центъра и новите райони, и там все още се срещаха стари дървени къщурки, наполовината засипани с пръст бараки — от военните години — и още имаше земя и глухарчета, и напролет старите диви череши посипваха дъсчения тротоар с окапал цветец.
	И цареше такъв покой, такава радост за душата, че понякога забравяш, че е град, голям, шумен град, а ти се струва, че си в някое забутано провинциално селище. И хората, които идваха от центъра, слизаха от тролея с мрежи и чанти в ръцете, забързани се показваха зад акациевите дръвчета и щом изскочеха зад акациите, прекрачвайки от града в своя стар квартал, където живееха отдавна, изведнъж успокояваха вървежа си, без самите да забележат, оглеждаха се с нов, грейнал поглед и някак се разнежваха, защото това кътче, оградено от шума и блъсканицата с тополи, храсти и тишина, дишаше с друг ритъм, с пълни гърди и изискваше същото от всеки, който влизаше тук.
	Само бащата на Федя не намаляваше крачка. Натискаше педала с пълна скорост. Изскачаше зад акациите и прашеше към къщи.
	Фьодор го гледаше от гълъбарника и сякаш го придружаваше с поглед, за да го опази, но невинаги успяваше.
	Пътят на баща му минаваше покрай една дъсчена барачка с нагънат пластмасов жълт покрив — комай най-съвременното съоръжение в стария квартал. Лавката от сутрин до вечер без почивка продаваше бира и край нея се трупаха мъже; този мъжки водовъртеж се оттичаше чак по мръкнало и за Фьодор това беше най-мрачното място. Не в града, не. В целия му живот.
	Ех, живот! Федка си имаше предостатъчно свои главоболия и огорчения — и гълъби „чифтосваше“, и с други гълъбари се случваше да се сбие — такава е тази работа, не минава без това, и баща му го пердашеше здравата, но всички неприятности и грижи бяха нищо в сравнение с проклетата пивница, дребна работа, просто ей така, тфу, да плюеш и да отминеш. Дреболии бяха за Федка другите неприятности. Защото за човека няма по-болезнено нещо от срама за собствения му баща.
	А бащата на Федка пердашеше към къщи, без да намалява скоростта, като загрибаше прахта с ожулените, побелели носове на обувките си. Не забелязваше нито черешата, нито тревата, нито облаците. Крачеше, страшно съсредоточен, забил нос в земята, сякаш обмисляше нещо много сериозно. И Федка го гледаше, без да откъсва очи от него, и това честичко помагаше — баща му подминаваше лавката; е, вярно, че след като я отминеше, той омекваше като тесто и отведнъж изчезваше цялата му съсредоточеност. Но стигаше само Федка да мигне или да отмести поглед към гълъба преметач, или да си помисли за нещо друго дори без да сваля очи от баща си и всичко се повтаряше отначало.
	„Ей! — извикваше от пивницата нечий пресипнал глас. — Джон Иванович! Обърни греблата!“ Или още по-лошо: „Американец! Дай газ насам!“.
	И народът край лавката цвилеше от възторг, а баща му се обръщаше кръгом, насочваше се към пивницата и предизвикателно подвикваше: „Кой ме псува? Кой?“. Някой го прегръщаше, пияни гласове се обаждаха: „Зарежи ги, Гера, зарежи, дай да му дръпнем по една“ — и баща му стихваше, млъкваше и оставаше край лавката до късно вечерта, а когато се прибереше вкъщи, стаята, където живееха тримата — татко, майка и Фьодор — начаса замирисваше на кръчма. Ех!
	Майка му вече дори не плачеше. Гледаше баща му със сухи очи, самата изсъхнала като вейка, почерняла и отслабнала, съвсем сбабичосана, а баща му се обръщаше настрани, сумтеше, докато се събуваше, и се оправдаваше:
	— Е, кво пък толкоз, Тоня, да не съм пиян, аз само по чашка.
	Дявол да я вземе тая чашка, да беше изпил и три, и пет, че и бутилка, щом му се услажда толкова и чак го е назорило. Не това измъчваше Фьодор, а срамът. Заради баща му. И неговата не мъжка слабост.
	Бащата на Федя наистина се казваше Джон Иванович. Беше се родил през трийсетте години, преди войната. Тогава било на мода. Както сега са на мода джинсите и маратонките — в магазина за обувки недалеч от техния квартал например имаше страшна опашка — тогава така били на мода имената. Чуждестранните. И родителите кръстили детето си Джон, по американски. Татко му досега сто пъти можеше да си смени името — той и бездруго го беше сменил — когато се запознаваше, се наричаше Георгий, но народът знаеше истинското му име и му се присмиваше; мама обясняваше, че му се присмиват, защото живее в това кварталче и в тази къща от дете и всички тия нещастни пияници са му приятели от детинство.
	Фьодор често мислеше за това. Виж ти! Оня там, с побелялата глава и с бастуна, значи също е приятел на татко от детските му години. И другият, рижавият. И плешивият дебеланко. Духат пяната от чашите и се чукат с баща му. Федя ги наблюдаваше от гълъбарника и изобщо не можеше да си представи какви са били като момчета. И били ли са? Всичко това му изглеждаше чудно. И глупаво. Дори да са били приятели, дори да са живели сто години заедно и да се познават от памтивека. Има ли значение?… Защо трябва да се обиждат! Да се дразнят до стари години! И какво е виновен татко му пред тях? Обяснете — какво? Онзи, побелелият, е Иван Степанович, другият е Платонов, сякаш няма и име, плешивият е Егор, а баща му — „американец“, от къде на къде… Американец. Джон. Възрастен човек, а пък те — „Американец“.
	Ех, тате!… На твое място друг отдавна да е пратил старите си приятели по дяволите, щом се държат така, щом дразнят възрастен човек и не могат да забравят детството си. И край. Щеше да живееш като хората. Спокойно да минаваш покрай пивницата. Да не се ядосваш от глупости. Но баща му явно си има някаква тайна, кой знае. Някаква плахост, която не може да преодолее. Ей го на`, изскочи от ъгъла, крачи съсредоточен към къщи, навел глава и замислен. Изравни се с лавката.
	— Чичо Сам! — извика плешивият. — Хелоу! Дай газ насам, аз черпя! — И баща му сякаш се препъна. Изчака минута, след това махна с ръка, демек — да става каквото ще — запъти се към пивницата и ревна с див глас: „Кой каза Чичо Сам!“ — народът край лавката се хили, превива се от смях. Да бяха само тия тримата, приятелите от детинство — нищо, пък то вече всички му се присмиват.
	Цял палячо!
	{img:amerikaneca.png}
	Фьодор видя как баща му зави към лавката, прехапа устни и от яд заби брадвата в гредата. „Да върви по дяволите! Гърбавия само гробът ще го оправи!“ Това са думи на майка му, не са негови, но той винаги ги повтаря. Поизчака малко и се огледа, сякаш се възвръщаше към живота.
	А Федка си имаше свой живот. Отделен. С децата от махалата не другаруваше по простата причина че не желаеше да бъде като баща си — Американец. Друг е въпросът, че той никога не би допуснал да стане Американец. Всеки, който би го нарекъл така, щеше де си получи заслуженото. Моментално. За такива думи!… Но с децата, все едно, не се има. Не защото се бои, че ще го наричат като баща му, а защото го е срам заради него. На повечето бащите им пият, случва се. Но над никого не издевателстват така, както над неговия баща. Затова повечето време е сам. За да не му се наложи да казва: „Този ми е баща“.
	Свикнал е да бъде сам. Да живее затворено. Да си има свой живот. Да удря с брадвата, да рендосва с рендето.
	Насъбра стари дъски, две отмъкна от строежа, намери и мрежа — и се залови за работа. Тихичко си тананика песничка. Песничката му е стара-престара, вече не си спомня откъде я беше чул — дали по радиото, или от някой филм.
P>
	Не трябва ми турският бряг,
	и Африка не ми трябва!
P$
	Другите думи не помни, затова пък тези много му харесват. Наистина за какво му е турският бряг? Или пък Африка? На него и тук му е добре. В това спокойно кътче. През лятото е тихо, топло. Гълъбите гукат, надуват шии, златистият самец е разперил опашката си пред гълъбицата, иска да се покаже, ех, вие, пернати, ех, калпазани! Потърпете още мъничко, вашият Федка ще довърши новия гълъбарник, за чудо и приказ ще го направи. Широк, просторен и не някъде на покрива, а ще го възправи върху четири стълба, отстрани, с полегат покрив, та дъждът да се оттича по всички правила на изкуството, ех, тумба-лумба… Пък те да си живеят там, както си искат, баща му де…
	Като си спомни пак за баща си, ръцете му се отпуснаха от само себе си и чукът падна. Пръстите му изстинаха. Винаги става така.
	Колкото и да си мисли за други неща, щом си спомни за баща си, дланите му се изпотяват и му става мъчно.
	Фьодор погледна към лавката — баща му преплиташе крака към къщи, вече не бързаше за никъде, виреше гордо глава, въртеше я върху тънката шия и се озърташе наоколо, сякаш да го видят. Какво да му гледат?… Федя поклати глава и отново се залови за работа. Стърготините миришат хубаво, ех, че хубаво, и от този мирис душата му сякаш се пречиства, прояснява и той вече по-весело поглежда към своите гълъби, към небето над главата си, прозрачно и синьо — небето има ли дъно? Федя приковаваше с гвоздеи мрежата към рамката и непрекъснато поглеждаше небето. Някои казват, че най-много обичали небето летците, демек, професията им е такава, но той не е съгласен. Не летците, а гълъбарите най-много обичат небето. На летеца какво му е — щом поиска, и полети. А гълъбарят стои на земята или на някой покрив, свири на гълъбите и се радва, че неговите птици се реят в небето. И настъпва миг, когато усеща, че не гълъбите, а самият той е там, в небето. И без никакви мотори-двигатели, а сам-самин, трепти и размахва криле. Фьодор с никого не беше споделял това, не е такъв човек, пък и какво да каже?… Облегна се на рамката, вирна глава нагоре, гмурна се в небето и полетя, полетя в синевата, та чак го присви под лъжичката от страх…


>
	Вече седмица, откакто се върна у дома, тя наблюдаваше момчето. Знаеше как се казва. Гълъбарникът, който довършваше, беше наравно с втория етаж, с техните прозорци и всяка изречена там дума, какво ти дума, дори шепота тя чуваше в стаята си.
	А момчето дори не подозираше за нейното съществуване.
	Вятърът докосваше пердето, донасяше до Лена мириса на свежи стърготини, непознат, нов, недолавян преди, и тя искаше, ужасно искаше да допре лицето си до шепа дъхави стърготини и да вдишва, да вдишва до главозамайване този привлекателен мирис. Всичко беше толкова просто! Трябваше само да каже на майка или на татко, когато се върнат от работа, и те ще й донесат колкото иска стърготини. Но Лена мълчеше. Сякаш отлагаше предстоящото удоволствие…
	Сутрин, щом отвореше очи, тя се ослушваше към улицата. В гълъбарника гукаха гълъбите. Отдалеч, от трамвайното колело се дочуваха кратки звънци и стържене на железните колела о релсите. Зад акациите щангите на тролейбусите постоянно се откачаха и звънтяха по жиците. Но щом се появеше Фьодор, всичко друго изчезваше — оставаше само шумоленето на рендето по дървото, оживлението на гълъбите и леко пресипналият глас на Фьодор, който съвсем неочаквано запяваше:
P>
	Не трябва ми турският бряг,
	и Африка не ми трябва!
P$
	Лена подкарваше количката към прозореца, отместваше пердето и разглеждаше момчето, но щом то вдигнеше глава, тя изплашено се отдръпваше в дъното на стаята. Не искаше да я види. Харесваше й да остава невидима… Това я развличаше. А може би не я развличаше. Може би беше нещо съвсем друго…
	През тези дни тя се чувстваше странно. Домът, където я бяха докарали след боледуването, й беше роден, но не беше свикнала с него, а и не можеше да свикне. Откакто се помнеше, за нея роден дом беше градината до интерната, общата стая за десет такива момичета като нея, леля Дуся, а преди да тръгне на училище — друг такъв интернат, в гората, извън града. Така че за нея родни бяха шумът и олелията, или тишината, но особената тишина, неприличаща на тази, когато е съвсем сама като на заточение. В оная тишина момичетата плачеха вкупом от някоя тъжна история — обичаха тъжното, то беше за тях. И този тих плач, когато леля Дуся дреме в стаичката си, а възпитателките са си отишли по домовете, ги обединяваше и странно ги окриляше — излиза, че и тъгата има криле.
	Впрочем това се случваше късно вечер, преди лягане, а на сутринта за тъгата не оставаше място и те, коя както може, всяка посвоему, се обличаха, припълзяваха в количките, куцаха, кривяха се, викаха и дори плачеха, но през деня плачеха силно и някак непонятно весело — през деня беше забранено да плачат тъжно. Те самите си бяха забранили.
	А тук всичко беше другояче.
	Денят си минаваше самотно и пусто, шумно ставаше привечер, когато хората се връщаха от работа, когато се прибираха майка и татко.
	През деня я развличаше само Федка. Пееше, мърмореше, разговаряше с гълъбите, шумолеше със стърготините. И не знаеше, че от прозореца, през процепа на пердетата, го наблюдава едно момиче, което може да се движи само с количка.
	Ах, количката! Там, в интерната, сред приятелките й, такива като нея, количката беше одушевен предмет — с нея можеше и да си поговори в случай на нужда. Там не забелязваха своето нещастие. Живееха и толкоз. Странно бе, че на осмокласничките не трябваше да се обяснява какво представлява тяхното нещастие, тяхната уродливост, но момичетата, изглежда, никога и не мислеха за себе си. Техните общи болести, полиомиелити и параличи, дори сякаш ги сближаваха в едно цяло. Стаята с десет легла не беше просто стая за тези осакатени от болестта момичета, а нещо съвсем друго… Зина, една от приятелките на Лена, може би бе в най-тежко състояние, с парализирани ръка и крак, веднъж каза, че тяхната стая е скит, и всички се умълчаха. Скит. В тая дума се криеше нещо тайнствено. И изоставено. Скити имаше в тайгата, в тях монасите бягаха от живота. Не, това не им подхождаше и Лена каза:
	— Не скит, а първична стайна организация.
	Момичетата зашумяха зарадвани, сякаш Лена беше отгатнала рядка дума в кръстословица, беше решила трудна задача. И наистина, какъв ти скит! Стените чак до тавана бяха украсени с извезани от тях бродерии, специално викаха чичо Стьопа, пазача, да ги окачи. Върху ковьорчетата — цветни снимки на любими артисти, най-често тази на Вячеслав Тихонов, нанизи от яркооранжеви шипки, новогодишни красиви честитки от близките им, портрета на Ленин — купиха го още миналата година, когато ги приемаха в Комсомола.
	Да, всичко там беше по-различно, имаха си свой живот, в който никой не се чувстваше инвалид, а всички са равноправни хора, открити и прями, най-често весели, неуниващи — с унинието и тем подобни се бореха безпощадно. В шести клас при тях дойде Вера Илинична. Сега всички я наричат майчица на класа, а тогава Вера Илинична не можеше да се овладее. Очите й непрекъснато се пълнеха със сълзи, просто така, без причина, само като ги гледаше. Често се учудваше, направо се поразяваше. Дойде при тях от обикновено училище и в часа по литература те я помолиха да разговарят за „Млада гвардия“. Това бе любимата им книга, за нея чакаха ред от пети клас и на урока така се разприказваха, че Вера Илинична мълчеше удивена и накрая си призна, че е смаяна, просто няма думи. И обясни: в другото, обикновеното училище, осмокласниците бъркат Уляна Громова с Любов Шевцова. Те не я разбраха, как така? И Вера Илинична отново обясни: лекомислени празноглавки, нямат време за четене, дай им само дискотеки и разходки по Бродуей — така са нарекли една улица в града.
	Болните момичета много остро възприеха всичко. Вместо да зашумят, притихнаха. И Лена каза:
	— Вера Илинична, ние ви признаваме за майка на класа, вие сте добър човек. Но имате един недостатък…
	Лена видя как очите на класната се разшириха от почуда, как тя смутено запримигва и добави:
	— Не трябва да ни съжалявате.
	Вера Илинична бързо кимна. Оттогава никога повече в очите й не се показваха сълзи. Поне пред тях. И никога, когато укоряваше здравите хора за недостатъците им, не изтъкваше причините за тези недостатъци. Та нали ония осмокласнички от обикновеното училище не бяха чели „Млада гвардия“, защото са танцували и са се разхождали.
	А тогава, щом момичетата се разотидоха от класа, Вера Илинична остана с Лена. Помогна й да се премести от чина в количката и я подкара към спалнята. Лена разбираше: нещо не дава мира на учителката. И наистина Вера Илинична попита:
	— Защо говори така с мен?
	— Ние с всички учители говорим така.
	— Виж ти…
	Учителката замълча и, изглежда, си направи още някакъв извод.
	— И после — добави Лена, — нали ви признахме за наша майка на класа.
	— Благодаря! — промълви Вера Илинична с приглушен глас.
	— Спрете, майчице! — заповяда Лена. — И се наведете към мен.
	Вера Илинична се наведе. Лена я прегърна през врата и я целуна. Учителката бързо се скри зад гърба й. Не издържа все пак. Заподсмърча.
	— Ето на`! — укорително въздъхна Лена и добави: — Аз ви целунах не заради бъдещите шестици, да не си помислите. Тях и без друго ще ги има. Просто ви обичам!
	Беше казала това в шести клас. По-късно, вече в осми, Вера Илинична й призна, че разговорът тогава я бил поразил.
	— Разбираш ли — каза тя, — помислих си, че си по-голяма от мен.
	— Че то си е така — усмихна се Лена. — По-голяма съм от теб, я. Или още не си го разбрала?
	Да, там си имаха свой необикновен живот, в който количките и патериците, парализираните ръце и крака, уродливостта и красотата не играеха абсолютно никаква роля, ама съвсем никаква, и ценностите се измерваха с други мерки — мерките на сърдечността, любовта и душевността, тук обаче…
	Тук, в родния дом, останеше ли сама, всичко започваше да се променя. Тя гледаше през прозореца — по улицата вървяха нормални хора. Малки момиченца скачаха на въже. Смешно зеленооко момче рендосваше дъски, ковеше с чук и неочаквано запяваше:
P>
	Не трябва ми турският бряг,
	и Африка не ми трябва!
P$
	Лена се смееше, но не така, както там, в интерната — там би се разсмяла силно и открито, а тук притиска длан към устата си, за да не я чуе. Да не чуе смеха й и да не я види в безобразната, уродлива, срамна количка!

	* * *

	Фьодор се насити на гълъбите, почака да се върнат в гълъбарника, преброи ги делово, затвори мрежата и отново хвана рендето, но чу гласа на майка си:
	— Сине! Федя!
	Той я погледна отгоре и сърцето му се сви от мъка.
	Тесни, приведени напред рамене, лицето й — заострено и сякаш го моли за нещо — поне така му се струваше, защото я гледаше отгоре. Демек, той, синът, трябва да й помогне.
	Фьодор слезе при нея и тя му подаде вестник, а във вестника два сандвича със салам — разбра всичко без думи. Не го вика да вечеря вкъщи, защото там е нетърпимо. Потвърди го:
	— Ах, колко хубаво мирише на стърготини! Ще поседя при теб.
	Приседна на стъпалото на стълбата, която водеше до гълъбарника, и се запита:
	— Защо не съм момче? Щяхме да си пускаме гълъби с теб…
	Замълча, Фьодор дъвчеше сандвича, слушаше как майка му мълчи и му се искаше да зареве с цяло гърло. Господи! Какво правите вие, възрастни хора! Та дори на него му стига умът да разбере, че така не е хубаво да се живее, непоносимо е. Погледнете колко синьо е небето, как безспирно шумолят листата на тополите, гълъбите гукат, вървят хора — всичко наоколо е толкова хубаво и светло. И не може ли в тази лъчезарност и да се живее красиво и светло? Да се отнасяме един към друг ведро, да се радваме заедно, да се обичаме, да бъдем щастливи? Толкова му е тежко на душата, че не му се яде. Не му е жал за себе си, а за майка му. На какво е заприличала само. А на снимката вкъщи е направо хубавица. Черноока, със спусната отпред плитка, колкото ръката му. Макар снимката да е стара, избледняла от времето, пак личи, че майка му е щастлива, весела, че й е леко на душата и нищо не й трябва.
	Фьодор насила додъвка сандвича.
	— Знаеш ли — каза той, само за да наруши мълчанието, — предлагат ми да продам гълъбите. От съседния квартал ми се обади някакъв мъж, полковник от запаса, казват. Страшно богат. Идва тук, пита.
	Майка му въздъхна.
	— Грехота е да се продават птиците, синко. Те са живи. И свободни.
	Отново въздъхна и се извърна настрани. Фьодор знае: очите й са плувнали в сълзи.
	— Пак почваш! — каза той.
	Майка му тръсна глава и се обърна към него. От очите към слепоочията са плъзнали бръчици. И от носа към крайчеца на устните. Но не плаче. Погледът й е сух и остър. Изрече:
	— Седни до мен да си поговорим като хората…
	Той послушно седна — право на тревата, в стърготините.
	— Да говоря с баща ти няма смисъл — усмихна се извинително тя, — ами хайде да помъдруваме с теб. И не бой се, няма да плача.
	Фьодор кимна, вперил поглед в лицето й, посърнало и болнаво.
	— Та така, чуй ме, сине. Вече си голям и разумен. Комсомолец си. Съди ме, ако можеш, а ако не можеш, оправдай ме и ми помогни… Не мога повече. Нямам сили. Това е каторга, а не живот. Знам, че и на теб не ти е леко, но на мен… ножът опря до кокала. Търпението ми се изчерпа. Толкоз.
	Тя млъкна, погледна решително Федя, после извърна глава настрани и погледът й стана твърд и сух, може би защото сега не гледаше в сина си.
	— Хайде да заминем — каза майка му, гледайки все така косо. — Малко ли градове има по света… Ще отидем при баба ти.
	Сега Фьодор отмести погледа си. Погледна встрани. После към гълъбарника.
	— За тях ли ти е жал? — попита го тя.
	Той поклати глава.
	— За татко.
	За едното чудо не сбърка. Замалко да каже: за Американеца… Не успя да отговори на майка си, и ето го баща му. Сякаш изникна от земята, повикан от вълшебна пръчица. Приближи се с делова походка, седна до Фьодор на стърготините и го прегърна. Федя отмахна ръката му.
	— Това е то! — възкликна баща му. — Цял живот е така! Ти тръгваш с открито сърце, а те ти обръщат гръб. Къде да се дене човек?
	Майка му гледаше настрани, сякаш не забелязваше, че мъжът й е дошъл.
	— Че обяснете ми бе, хора! Преча ли ви нещо? Какво ми е лошото? Да речеш, че съм някой къркач! Нито веднъж не съм нощувал в Изтрезвителното. Я вижте другите мъже! Как ли не се натряскват, а аз? С една биричка се залъгвам, какво толкоз! Поприказвам си с приятелите, да не е грях?
	Майка му продължаваше да мълчи. Фьодор погледна баща си. Значи майка му предлага да го изоставят. Да заминат при баба му. В друг град. Но Федка не може да извърши това. Виж, ако татко му наистина беше някой побойник и бандит… Някой нахалник или скандалджия. Пък той просто е жалък. Слаб, бузите му хлътнали, червената му четина щръкнала. И все за нещо моли. Всички. Както и сега.
	Фьодор погледна майка си. Непристъпна крепост. Думите на баща му минават покрай ушите й. Какво пък, правилно. Колко думи хаби баща му безсмислено, празни приказки само.
	— Знаеш ли какво, тате — започна Федя, но спря. Баща му тутакси млъкна, сякаш само това чакаше — да чуе каквато и да е дума. Той сякаш измолваше тези думи, укорни или милостиви, от жена си и сина си и млъкна с готовност, приемайки ги като подаяние. — Знаеш ли, тате, ти разбира се, не си къркач, ти просто си… никакъв.
	Баща му отметна глава, сякаш го удариха. Затвори очи. После въздъхна:
	— Никакъв? Как така никакъв?… Повтори, повтори!
	Но Фьодор мълчеше. С крайчеца на окото си видя как го погледна майка му. Може би с интерес. Току-що й каза, че съжалява баща си, този Американец, и начаса сякаш му зашлеви шамар. Никакъв… Ама че работа, никакъв…
	Баща му стана, олюля се. Фьодор се зачуди: нали не беше пиян? Постоя. Отмести се. Приближи се до дървото. Облегна се. И изведнъж Федка видя, че раменете на баща му се тресат. Плаче! Безутешно. И минувачите се спират. Гледат го. От своя балкон Платонов се развика:
	— Гера! Гера, кой те обиди?
	И Федя не издържа. Обхвана го такава жалост и така го притисна с цялата си тежест като канара, че той заплака, разрева се като малко момче, неутешимо, с цяло гърло, и през сълзи извика майка си:
	— Какво правите, а? Какво правите вие, възрастни хора?!
	Очите на майка му се насълзиха, тя мина покрай Федя, бършейки сълзите си, устреми се към татко му там, под дървото, хвана мъжа си за раменете и го поведе към дома пред очите на целия квартал за срам на хората.
	Отначало Фьодор гледаше подире им през сълзи. После и двамата — сега вече и татко, и мама — му се сториха толкова жалки, така потиснати и посрамени, обидени от живота, че той отчаян, си помисли — защо става така? Защо? Що за дивотия: двама възрастни хора се обичат, та те се обичат, а се измъчват и се терзаят без жалост — защо, каква е причината? Нима за всичко е виновна пивницата и глупавото име на татко — Джон Иванович? И не са ли това празни работи и могат ли те да са пречка за хубав, спокоен живот и за трима им. Толкова ли е трудно да се притиснат по-здраво един до друг, да отхвърлят срама и да заживеят като хората?
	Фьодор взе брадвата, чука, рендето, покатери се по стълбата, запрати партакешите си в гълъбарника, сложи резето и скочи обратно на земята. Стъпи накриво, падна и погледът му, остър в този миг, обхвана единия край на гълъбарника, небето, прозрачно и леко, и част от прозореца, в който зърна нечие изплашено лице. Федя се изправи и накуцвайки, се завтече към къщи, към тяхната двуетажна съборетина от военните години. Към черния зев на вратата, където хлътнаха баща му и майка му.


>
	Просто така беше устроена — не можеше да стои спокойно, когато другите се карат. Още в интерната го измисли: стълпят ли се момичетата и се разкрещят, и заразмахат ръце, тя се засилваше с количката и връхлиташе върху тях с викове:
	— Варда!!!
	Случваше се с колелата да се натъкне на хора, да причини някому болка, но след втория или третия път всички я разбраха — с „тачанката“ тя разпъждаше тълпата, а щом скандалджиите се отдръпнат едни от други, няма смисъл повече да крещят и да ръкомахат.
	Та ето и тук… Тя седеше в дъното на стаята и търпеливо мълчеше, а когато Федя заплака, не издържа — приближи се до прозореца, дръпна решително пердето и се приготви да извика нещо, разбира се, не „Варда!!!“, в случая тази думичка не подхождаше, нямаше да я разберат, но видя, че е закъсняла: възрастните вече се скриха, а Федка се търколи от стълбата, удари се о земята, скочи и затича към тяхната съборетина.
	Лена спусна пердето, направи няколко кръга по стаята, за да се успокои, но не можа.
	„Боже! — помисли си тя. — Навсякъде има по нещо, всички нещо ги боли, няма ли дом, няма ли семейство на тоя свят, където всичко, всичко да е наред? Наред, щастливо, спокойно?“
	Лена погледна към стената, където висеше тяхната семейна снимка — мама, татко и тя. Бяха се фотографирали миналата година, в неделя, когато според правилника на интерната децата се срещат с родителите си и се разхождат из училищната градина. Тогава се появи някакъв мъж с лисича муцуна — гладка и угодническа. Той се приближаваше някъде отстрани, от дъното на градината, появяваше се, когато родителите и техните немощни деца не мислеха за него, и ги заварваше неподготвени с мазнешкия си вид и с предложението да ги фотографира за спомен — цялото семейство. Родителите се смущаваха, Лена го забеляза — както се смутиха нейните татко и мама; думата „за спомен“ сякаш обезкуражаваше всички. „За какъв спомен?“ — помисли си тя тогава. Но премълча. Човекът с лисичата физиономия разположи мама и татко симетрично спрямо количката, чевръсто се отдалечи и щракна няколко пъти. Една от ония снимки — за спомен — сега висеше тук, а другата — над Лениния креват в голямата стая на интерната.
	Спомни си за фотографията и се усмихна. „Значи за спомен? Само за… спомен!“ Лена се засмя, но не й беше весело. Отдавна беше забелязала странния си навик — да запомня думи. Незначителни, казани мимоходом за другите, за нея те добиваха някакъв особен смисъл… като корен квадратен. Е, малко високопарно звучи, но е точно… Махна с ръка. По дяволите тоя „спомен“. Вгледа се в снимката. Мама е руса, с кръгло лице, синеока. Все още няма нито една бръчица, отстрани изглежда, че живее спокоен и безбурен живот — само очите я издават. Когато й е трудно и сложно — мига. В неделя, деня за свиждане, мама, щом я види след едноседмична раздяла, винаги започва да премигва. Сетне я целува хиляди пъти. Гали я така, сякаш я вижда за последен път.
	На Лена това не й харесва. Види ли мама, веднага започва да се дразни. Би искала майка й да е малко по-твърда — щеше да й е по-леко. Винаги и на всички Лена направо им го казва, както тогава, в шести клас, на Вера Илинична. Казва го и на майка си, без да се церемони, но тя не иска да я разбере. Мама може би е единственият човек на света, който не е способен да чуе какво казва дъщеря й. Може би защото премигва често? И нищо не забелязва?
	Виж, татко е друго нещо. Той е истински човек. Не, не, да не си помислите, че мама не е истински човек. Просто така се казва. И по характер татко е такъв, че изисква уважение, безпрекословно уважение. Пьотр Силич. Дори в името му има нещо сдържано, вглъбено. Татко е нейната гордост. Той е талантлив геолог. Открил е никелови находища в Сибир. Изобщо непрекъснато изчезва нанякъде. И й изпраща оттам пликове със снимки, изгледи и значки. Снимките непременно надписва старателно със закръгления си почерк. „Уренгой. Тук има голяма железопътна гара.“ „Удокан. Колосално находище на мед. Другарите ми продължават да проучват тази зона.“ „Гледай, дъщеричке, каква огромна река! Нарекли са я в твоя чест — Лена.“
	Когато получаваше дебелите пликове от татко, Лена просто скимтеше от възторг. И четеше надписите на момичетата от стаята. А после всички вкупом прелистваха дебелия „Атлас на света“, подарък от татко, и търсеха Уренгой, Удокан, и пътуваха мислено с параход по Лена.
	Баща й чувстваше и разбираше всичко. В писмата си никога от нищо не се възхищаваше, никога не описваше сибирските красоти и чудеса, просто отбелязваше какво е на снимката. Когато Лена го склони да говори пред учениците от тяхното училище, той им разказа за професията си подчертано сухо, може да се каже дори, официално.
	Лена го слушаше с удоволствие и се радваше, че има такъв умен и етичен баща — грешно е да се внушава любов към геологията на болни деца, особено пък момичета. След беседата на нея й разрешиха да се разходи с баща си из градината. Беше късна есен, октомври, ръмеше ситен-ситен дъждец, по-точно, влажен прашец, миришеше на окапала шума и баща й, като се покашляше, промърмори зад гърба й:
	— Просто не разбирам защо толкова настояваше?
	— Първо — отговори тя, — искам всички да знаят какъв баща имам. И, второ, ние тук не бива да се откъсваме от живота.
	Татко й отново се прокашля, а Лена се усмихна. През цялото си боледуване тя не можеше да понася, не можеше да свикне само с едно: хората да разговарят с нея зад гърба й. Но сега беше доволна. Обичаше баща си и не искаше да види в тази минута лицето му.
	Ето пак… Лицето на татко, дори когато не го вижда, а само чува басовата му кашлица. Маминото лице с вечно примигващите очи. Не, ненапразно паметта й запечатва разни глупави мимолетни думи, които означават нещо по-голямо, отколкото влагат в тях… Оня фотограф с лисичата физиономия и мазните маниери. „За спомен.“ Дали и те не мислят — за спомен? И така цял живот, откакто се е родила? Нали и фактът, че живее и е стигнала до осми клас, е противоестествен и неправдоподобен. Твърде е възможно скоро да изчезне. И те се страхуват. Боят се да повторят тези случайни думи — „за спомен“. За спомен от кого? Че какво пък — от нея.
	Лена се отдръпна в дъното на стаята, по-далеч от снимката. „От самотата е — помисли си тя. — От самота и липса на хора. — Там, в интерната, тя, най-волевата според общото мнение на момичетата, не си позволяваше да се отпуска и да мисли подобни глупости. — И от егоизъм — реши тя. — Мисля само за себе си. Я онова момче, Фьодор. Да не би да му е по-леко, макар и ръцете, и краката му да са наред?“ Лена подкара количката към прозореца и отново се запита: „Няма ли на тоя свят напълно щастливи хора, без условности и без ограничения? Няма ли? — И тръсна глава. — Само това липсва! Има!… Сигурно има!“
	В бравата се превъртя ключ и на прага се показа майка й, хубава и весела, а зад нея се усмихна татко й и Лена с все сила завъртя колелата на количката и се устреми към тях.
	— Альонушка! — викна от прага майка й. — Имам сензационна новина! Напускам работа.
	Лена спря да върти колелата.
	— Защо? — извика отчаяно тя.
	— Хайде без пререканици — каза майка й.
	— Без пререкания — тихо я поправи татко й.
	— Добре де, така да е — разсмя се тя, — откъде да знам как е, аз съм с техническо образование.
	Лена вътрешно се вцепени. „Значи те отдавна виждат и разбират всичко. Само че мълчат. Разбрали са, че съм се променила. Позволявам си да мисля дявол знае какво.“
	— Мамо — каза тя рязко, като наблягаше на всяка дума, — аз, естествено, разбирам, че още не притежавам избирателно право, но позволи ми да взема участие в решаването на собствената си съдба.
	Майка й се спря насред стаята с мрежите в ръце, леко отворила уста, и в този момент приличаше на слабоумна. Лена едва доловимо се усмихна.
	— Ако напуснеш работа — каза тя, — ще смятам, че вие ме признавате за малоценна, за човек, който не умее да се владее, за безпомощна и нищо и никаква инвалидка.
	— Да не си полудяла! — извика майка й.
	— Или — или — отвърна Лена. — Или се връщаш в твоето конструкторско бюро, или ме закарвате у дома.
	— Къде?
	— В интерната — поправи се тя.
	Въпросът беше решен, почувства го. Тя изобщо умееше „да върти“ хората, както се изрази веднъж Зина, и това й умение не се опираше на болестта, а напротив — на твърдото й изискване да не я смятат за болна. А в този разговор всичко беше повече от ясно. Мамина приумица, то се знае. Сигурно е убедила татко. Ако се съди по това, че той мълчи и се огъва, значи се е съмнявал в маминия вариант.
	— Альонка, но нали беше болна, изкара тежка бронхопневмония — каза най-накрая той, като се изкашля. И млъкна.
	— И друго? — с ясен глас попита Лена. — Няма ли да изброите още нещо?
	— Не — сепна се той.
	— Другари родители — наставнически произнесе тя и направо й прилоша от собствения й тон, — хайде веднъж завинаги да прекратим тези разговори. Веднъж завинаги!
	Баща й въздъхна, а майка й запримигва, готова да заплаче, но той я спря.
	— Край — проговори татко й, — свършихме.
	Двамата мълчаливо се оттеглиха в кухнята, мълчаливо заизваждаха продуктите от мрежата, отваряха и затваряха хладилника. Сетне едновременно шумно въздъхнаха и Лена се засмя в стаята.
	— Какво правиш там, Альона? — попита баща й.
	— Ето, така ми харесвате — отговори тя. И забрави този разговор. Спомни си за Фьодор. Ех, ако можеше така лесно да се разрешават нещата на всички.
	Попита майка си:
	— Ще ми изпълниш ли една прищявка?
	Майка й запримигва бързо-бързо, обзета от страх.
	— Купи ми красива дълга рокля!


>
	Федка се събуди късно и се разбърза за гълъбарника. Снощи дълго се въртя, докато заспи, а през нощта му се присънваха разни страхотии. Уж майка му е замесила тесто, то е втасало, излязло е от съда, потекло е по пода и започнало да бухва, да се раздува пред очите му, да се надига до брадата му, да го задушава, а е невъзможно да се измъкне — какво да прави с тестото, в него не може да се плува — гъсто е, а и не може да се върви — рядко е…
	Вкъщи беше пусто и неуютно. Леглото на родителите му не бе оправено, из стаята — разхвърляни обувки, на масата — нарязан и начупен хляб, чиниите — немити. Само слънцето разкрасяваше стаята. Осветяваше мръсния под, неприбраната маса и сякаш напомняше за нещо. Федка си спомни и скочи от леглото. Вярно, че прилича, ама че работа! Ето изпоцапаната маса. Стига да пожелае и тя ще стане чиста. Къде е парцалът? Ей го! Раз-два и готово. Масата заблестя, току-що избърсаната мушама светна, а Фьодор вече мъкнеше кофата с вода: още мъничко, съвсем мъничко търпение и подът ще грейне като нов.
	Да, да, всичко това е съвсем възможно. Трябва само силно да пожелаеш. И да се досетиш. Например той го желаеше отдавна. Но се досети едва вчера. И още днес, още довечера баща му ще се прибере съвсем трезвен, трябваше само да се досети и толкоз.
	Стаята ставаше все по-чиста и подредена. Фьодор оправи леглата — и своето, и на родителите си, тяхното с особено старание, изми мръсните съдове, застла масата с нова покривка, постави отгоре й ваза и изтича в градинката — откърти няколко стръка слез. Избърса прахта от грамофона, избра няколко плочи, а върху диска постави „Амурски вълни“, за баща си. Нали е служил във флота, в Далечния изток, а Амур е там, ще му бъде приятно. Доволен огледа извършеното, насипа в джоба си зрънца и трохи за гълъбите и се запъти към своя строеж. С голямо закъснение.
	Гълъбите загукаха. Само на невежата се струва, че гълъбите гукат, и толкова, а той ги разбира. Закъснял е и те мърморят, сърдят му се. Сипа им зрънца, натроши хляба, наля в паничката прясна вода и ги пусна на воля. Щракна мандалото, пред гълъбите се ширна небето, те трепнаха с криле, устремиха се към висинето и закръжиха, закръжиха. Фьодор им свирна, плавно, дълго, с вариации, загледа се в сложния им полет, в тяхното кръжене по спирала, главата му се умори, той я наведе и забеляза, че пердето срещу гълъбарника трепна.
	И си спомни. Вчера, когато изтича подир родителите си след оня разговор със сълзите, кракът му се подви, той падна и зърна на прозореца едно момиче.
	Първото, което изпита, бе раздразнение.
	„Значи всичко е чула“ — помисли си той. Но на този прозорец никога не са се показвали момичета, там живееха двама души: мъж и жена; мъжът е геолог, Пьотр Силич, Федя го познава, неведнъж е идвал при него в гълъбарника, разпитваше го кои гълъби могат да се премятат и по какво се отличават от другите. Но момиче?
	Фьодор лекичко изсвири с уста. Пердето не се помръдна. „Може би е от вятъра? — реши той, но се озадачи: — А вчера?“
	Опита се да възстанови в паметта лицето й. Нищо не излезе. „Май никой няма.“
	— Ало! — не извика, а каза той. — Ей! Има ли някой там?
	Зад пердето беше тихо. „Може пък някой случайно да се е отбил у тях?“ Федя извади рендето и зарендосва дъската, като рядко поглеждаше към прозореца. Не, там нямаше никой. И въпреки това нещо го привличаше към прозореца. Остави рендето, хрумна му идея.
	— Ей, момиче — каза той, — знам, че ме наблюдаваш. Защо? — Беше тихо. — Защо през пердето? Може и така. — Никой не се обади. — Тогава аз — каза той и внимателно напъха ризата в панталона си — ей сега ще се покатеря по водосточната тръба и ще проверя има ли някой, или няма.
	Федя зачатка с обувките си, отвори гълъбарника, спусна се на земята, отърси се от стърготините и отново погледна към прозореца.
	Пердето беше вдигнато и оттам го гледаше едно девойче. Сърцето му замря, беше много красиво, с бяло лице, а косите й с цвят на ръж, сплетени на плитка и навити около главата, блестяха като слънце.
	— Ето на` — каза той смутено — знаех си аз.
	— Какво знаеше — попита тя.
	— Че сте там.
	— Е, и какво? — сопна се тя.
	Той смутено сви рамене.
	— Не знам. Там сте и толкоз.
	Фьодор виждаше, че тя е смутена, че насила я е накарал да се покаже — руменина бавно се разливаше по бледото й лице.
	— А вие защо ме гледахте?
	— Говори ми на „ти“ — каза тя неочаквано рязко и добави по-меко: — Не понасям официалностите.
	— Какво, какво? — не разбра той. — Сетне кимна. — Добре. Но ти не ми отговори.
	— Така — каза безразлично тя. — Гледах и толкова. Забранено ли е?
	Федя се разсмя. Изведнъж всичко му се стори смешно. А смехът му я смути. Той забеляза, че тя рязко се извъртя, сякаш искаше да спусне пердето, но се отказа.
	— Защо не излезеш да се поразходиш — попита той. — Да погалиш гълъбите. Нали виждаш какви са.
	Федя вирна глава към небето, изсвири пронизително, дълго, майсторски, като се хвалеше пред момичето със своето умение.
	— Гълъбите ти, Федя, си ги бива — каза момичето.
	Той се оклюма. Значи всичко е чула. Замълча, мълчеше и тя.
	— Е, какво пък — неочаквано и за себе си каза Фьодор, — всеки си има по нещо. И няма нищо смешно. Дори е много тъжно… Но от днес нататък… — Той решително разсече въздуха с ръка: — … всичко ще е, както аз съм решил!
	Погледна я и сърцето му тревожно затуптя. Попита:
	— Как се казваш?
	— Лена — отговори тя.
	— Ще видиш, Лена — каза Фьодор и почувства как заподскача адамовата му ябълка. — Още днес ще видиш. В шест часа. Ще минем по тази пътечка. Тъкмо покрай вашите прозорци. — Той наведе глава и се намръщи. Представи си как тя седи, Лена де, в дъното на стаята и чува всичко. И майка му какво каза. И баща му. Слуша как той, Фьодор, плаче.
	Повече не я погледна. Покачи се в гълъбарника, изчака, докато птиците се съберат, затвори стопанството си и скочи долу. Чак тогава погледна Лена. Тя седеше все там и все така в някакво кожено кресло и го гледаше някак смутено. Фьодор й кимна с благодарност. Усмихна се. Повтори виновно:
	— Не трябваше да го чуваш.
	Тя не отговори веднага и като че ли се затрудняваше.
	— Нищо — каза най-после, — аз и по-лоши неща съм видяла.
	Фьодор въздъхна, тръгна си, направи няколко крачки, затича се и извика:
	— Ела все пак до гълъбарника.
	Лена не отговори. Фьодор се обърна.
	— Ще дойдеш ли?
	Тя кимна отдалеч и на него му се сви сърцето: досега не беше виждал такова момиче. Толкова красиво не беше срещал никъде — нито в училище, нито на улицата.


	През целия ден той се движеше сякаш в треска. Реди се в магазина за салам и яйца, купи мляко и хляб, вървя по пътя и всичко като насън: пред очите му стоеше Лена.
	Златиста плитка около главата и огромни сини очи — същинска икона, полуобърната.
	„Коя е тя? — питаше се той. — Откъде се взе? Не е паднала от небето я?“ И се сърдеше на себе си, че е тъп: нали говори с нея, можеше да я попита, толкова ли е трудно. И веднага си отговаряше: не, не можеше. Не можеше да я разпитва за разни подробности. Тя не е какво да е момиче. Тя е прекрасна.
	Фьодор се натъкваше на някакви глупави и необичайни думи. С подобни думи никога не беше разговарял. И никога нищо подобно не му беше идвало на ум. В неговия живот прекрасни можеха да бъда гълъбите или картината на Рафаел в списанието. Но човек?… И при това момиче?…
	Нещо в него се объркваше. Нещо се пречупваше. Някакви прегради вътре в него изведнъж бяха поддали и се срутиха, а вместо тях се появяваше нещо ново и той не разбираше хубаво ли е то, или лошо — просто с него ставаше нещо.
	Пред очите му стоеше Лена. Само тя.
	В магазина Фьодор дори се блъсна в някаква старица и тя дълго го хокаше, че е „сляп“ и „зяпльо“, а той глупаво се усмихваше насреща й. И бабата реши, че го прави нарочно.
	Да, този ден беше вълшебен, честна дума. Федя си спомни сутринта: стига само да пожелаеш силно!…
	В четири часа той беше вече съвсем готов. Отиде на спирката, качи се на тролея и се отправи за строежа, където работеше баща му.
	Ескалаторът на баща му пълнеше с пръст каросериите на камионите, гърмеше безспир и Фьодор неволно се възхити. Каква сила има тази машина! Колко кубика загребва изведнъж! И татко му леко, като на шега, управлява. Слабакът. „Никаквецът“, както вчера го нарече той.
	Но ето че идва краят на всичко това. Фьодор вече ще има порядъчен баща. Да, може и Джон Иванович, това не е толкова страшно. Само не „Американец“. Само не „Чичо Сам“. Край. Точка.
	Федя приседна отстрани. Дочака края на смяната. Изправи се пред баща си, когато той си тръгваше, изтривайки ръцете си с парцали — един обикновен човек, неприличащ на оня другия; този беше достъпен, не палячо и посмешище, нито къркач.
	Татко му сякаш се спъна, като го видя. Искаше да го попита нещо, но не го стори, разбра. Въздъхна.
	— Ти ли го измисли? — избоботи намръщено.
	— Да не мислиш, че е мама? — попита Фьодор.
	Баща му поклати глава, сетне още веднъж. Така вървяха чак до спирката и татко му все клатеше глава, а накрая дори се затюхка.
	В тролея мрачното му настроение мина. Стана сериозен. Неочаквано каза:
	— Добре си го намислил, Фьодор. Поздравявам те. Нещо като изпитание, демек.
	— Какво приказваш, тате — отзова се Федя. — Ти да не си по-долу от другите?
	Баща му отново поклати глава. Слязоха на спирката и тръгнаха бавно като всички. Каменният град се отдалечи, те навлязоха в тяхното кварталче, където цъфтяха акации, имаше трева и жълтееха глухарчета.
	Пивницата работеше, както винаги, и там вече се мъдреха Прошарения и Платонов. Те се извърнаха към Фьодор и баща му и Федя се сви, готов да се нахвърли срещу пивницата, и да я срине заедно с бирата и тези „приятели от детинството“. Баща му долови това.
	— Я дай ръка — рече той. И хвана стиснатия юмрук на Федка.
	И не беше ясно кой кого води: Фьодор татко си или таткото Фьодор.
	Със спокойна крачка минаха покрай пивницата и продължиха нататък, по утъпкания прашен път.
	Отдясно оставаше гълъбарникът.
	— Как са гълъбите ти? — попита баща му, но Федя чуваше като през памук. Той гледаше не гълъбите и гълъбарника, а малко по-встрани — към прозореца.
	Тя беше там. Чакаше го. Той й кимна, смазан от вълнение. И си помисли, че от сутринта, след първия им разговор, избягваше тази пътечка, макар пътят му и за магазина, и за другаде да минаваше тъкмо оттук.

	* * *

	Фьодор мина по пътечката заедно с татко си, кимна на Лена и изчезна във входа, а тя се отдалечи от прозореца и спусна пердето.
	Този ден беше съвсем невероятен. И смешен. И странен…
	Тя се возеше из стаята, правеше виражи и се смееше, щом си спомнеше този ненормален ден. Ту глупаво се кискаше, ту се дереше с цяло гърло като щура. Виж го ти Фьодор. Не му е притрябвал турският бряг! И Африка не му трябва. Има си хас да му трябва!… Но си го бива, нищо не можеш да кажеш! Измъкна я като охлюв от черупката: охльо, бохльо, покажи си рогцата, бели ли са, черни ли са? Има такава детска скоропоговорка. И той я изрече. С други думи, но я изрече. И охльо-бохльото, нали е глупавичък, загуби ума и дума и си показа рогцата.
	Почти цял месец тя се кри. Спотайваше се. Чуваше го как си тананика, удря с чука, стругова с рендето. И изведнъж — хоп! — хвана се. Бива си го момчето и това си е. Съобразително е.
	Лена си припомняше казаните от него фрази, обикновени думи, прехвърляше ги като украшения, като някакви скъпоценности и отново се смееше. „Ей! Момиче!“ — каза той. — Ето ти сега и „ей“! Но после… „Не трябваше да го чуваш.“ И как й обясни останалото, как разсече въздуха с ръка. Излиза, че сега Фьодор ще води баща си като малко дете за ръка от работа вкъщи?
	Лена спря. Беше й трудно да проумее всичко това, особено на нея. Родителите й винаги се въртяха край нея като спътници край небесно светило. И майчицата на класа Вера Илинична служеше беззаветно и предано на своите възпитаници. И леля Дуся, която ги жалеше ден и нощ и току повтаряше: „Миличките ми, гълъбчетата ми“, а те комай само нейната жалост понасяха. Жалост… Виж, за жалене е именно Фьодор. И то да го пожали не чуждата леля Дуся, а собственият му баща.
	Лена неведнъж бе виждала този човек край пивницата в дъното на квартала, там винаги е пълно с мъже, но преди това не я засягаше, там течеше нечий чужд живот, чужд и непознат за нея. А сега… Стана така, че чуждото сега засягаше и нея…
	— От къде на къде? — изрече тя гласно. И направи още един кръг по стаята.
	— Ето откъде! — отговори си сама и се огледа в огледалото. Разсмя се. — Ето откъде, ето откъде! — Тя се доближи плътно до огледалото.
	Там си забраняваха дълго да се оглеждат. Само по необходимост. До минимум. Сресваш се, хвърляш един поглед и край. Оглеждането не буди хубави мисли, така смятаха в тяхната стая. Зина мрачно и кратко казваше: „Нямаме нужда от това. Не сме нито жени, нито момичета. Никакви не сме“. Не обсъждаха дълго тази тема. Не се задълбочаваха в неприятното, макар че Лена си имаше своя, различна от Зинината теория.
	Отначало й казваха, че е красавица. Лена прихваше и начаса се отдалечаваше. Когато заместник-директорът Михаил Иванович й повтори тези празни думи, тя го сряза: „С хубост не се живее. Вие ми дайте крака!“ — И измърмори така, че всички да я чуят: „Ама че Мечок!“. Прякорът се лепна за стареца навеки, макар че Лена само след половин час отиде при него и му се извини за грубото си държание. Заместник-директорът размаха ръце, тръсна глава и заповтаря изплашено: „Простете ми, Леночка, аз съм виновен, простете ми, сгреших“ — но тя се чувстваше зле. И честно казано, не толкова заради стареца, колкото заради думите си. Заради голата истина в тях. Наистина беше красива, вярно е. Но какво от това? Може би по-леко щеше да й е ако беше грозотия, тогава всичко щеше да си е лика-прилика. И Лена отбягваше огледалото.
	А сега се приближи плътно. Впери поглед в лицето си. После се усмихна. И заплака.
	Но сълзите й не бяха горчиви, а странно облекчаващи. Лена ги избърса и се заразглежда по-спокойно. Плитки. Да допуснем — златисти. Очи. Да допуснем — големи. Слаба е, затова. Лице. Най-общо — правилно. И какво още? Ръце? Ръце като ръце. Друго? Нищо.
	Тя сърдито подкара количката обратно и пак си помисли, че родният дом й действа зле. Някакви глупави сълзи. Огледало. Не, самотата не е за нея. Не й приляга.
	Самота ли? Ами Фьодор? Защо се изчервяваше, когато разговаряше с нея. И защо цял ден не се показа нито на гълъбарника, нито пък мина покрай тях. У дома ли се е крил? Но тогава защо мина с баща си оттук?
	Връхлитаха я една от друга по-глупави мисли. Лена взе книга. Прочете няколко страници и разбра, че чете механично — не запомни нито дума. Включи телевизора. Предаваха футболен мач. Намерили с какво да се гордеят — че могат да тичат и да ритат топка. Превъртя копчето и взе транзистора. Примесваха се различни гласове и езици. Звучеше музика. „Солнечный круг, небо вокруг“ — промъкна се детско гласче. „Всичко е познато“ — помисли с тъга Лена и хвърли транзистора на леглото. Да, тук наистина можеш да се побъркаш. Още малко и ще пощурее. Трябва да се върне в училището, в интерната. Та това е истински ужас, цяла вечност да стои сама, да пропусне годината, и то само защото е прекарала тежка бронхопневмония. Много важно! Защо толкова се боят за нея? Дори да…
	Силно удари с юмрук по дръжката на количката. Ето пак! Пак тези идиотщини! Тези фантазии за задгробното царство. По-добре да беше си помислила: хубаво, ще отиде в интерната при момичетата, ами Фьодор?… Какво ще прави той?
	Лена измънка: „Фьодор!“. Той пък какво общо има с това? Каква е тая нова песен? И изведнъж подкара количката към огледалото.
	— И така — каза с презрение тя, — и така, Елена прекрасна, да не би ти, миличкото ми гълъбче… Да не би да си се влюбила?
	Рязко се отблъсна, подкара количката към телевизора и го включи с пълна сила. Сетне пусна и транзистора. Гърмеше джаз. Взе книгата и зачете високо, с пълен глас първото, което й попадна.
	— „Луната, увиснала ниско в небето, приличаше на жълт череп — закрещя тя. — От време на време някой огромен безобразен облак протягаше дългите си пипала и я закриваше. Все по-нарядко бяха фенерите и улиците, по които минаваше файтонът, ставаха все по-тесни и по-мрачни. Кочияшът дори веднъж обърка пътя и трябваше да се връща обратно почти половин миля. Конят се умори да шляпа из калта, от него струеше пара. Страничните прозорци на екипажа отвън бяха плътно покрити със сивата фланела на мъглата. «Лекувайте душата си с чувства, а душата нека лекува чувствата.» Как настойчиво звучаха тези думи в ушите на Дориан. Да, душата му беше смъртно болна. Но наистина ли чувствата могат да я излекуват?“
	Лена крещеше, напрягайки гласните си струни, телевизорът ревеше с хилядите запалянковци на стадиона, транзисторът надаваше вой и тя изпитваше облекчение.
	Внезапно пред нея изникна лицето на майка й. Очите й мигаха непрекъснато. Мярна се и посивялото слепоочие на татко й — той бързо прекоси стаята и затвори радиото и телевизора.
	— Какво ти е, моето момиче! — попита строго той и Лена се изплаши.
	— Нищо — каза тя смутено, — Оскар Уайлд. „Лекувайте душата с чувства, а душата да лекува чувствата.“
	Майка й, като продължаваше да мига, сложи ръка на челото й. Лена се разсмя.
	— „Да, душата му беше смъртно болна — възкликна тя. — Но наистина ли чувствата могат да я излекуват?“
	— Не, аз напускам работа! — каза мама.
	— Глупости — възрази спокойно Лена. — Човек има право на разтоварване. Най-обикновено разтоварване. Какво ужасно има в това?
	Майка й отиде в кухнята, а татко й остана в стаята. Неочаквано той коленичи пред количката и започна да целува ръцете й. Лена ги издърпа, без да разбира нищо.
	— Какво става с теб, моето момиче — повтаряше татко й и в гласа му се долавяше отчаяние, — какво ти става, дъще?
	Тя най-сетне издърпа ръцете си и притисна главата на баща си до гърдите си.
	— Моля те, прости ми! — повтаряше тя. — Изплаши ли се?… То се знае… Ама че съм глупава.
	Баща й се отдръпна в ъгъла. Оттам с престорено весел глас каза:
	— А ние ти купихме рокля. Дълга!
	Лена заръкопляска и завика:
	— Не ми я показвай! Нека първо да се изкъпя! Да се изкъпя!
	Така беше свикнала. Никой не я беше учил, сама си го беше измислила: преди да облече нова дреха, трябваше да се изкъпе. А у дома имаше още едно правило — къпеше я баща й.
	Открай време, още от най-ранно детство, когато нямаше от какво да се срамува. Татко й я вземаше на ръце и я отнасяше във ваната. А когато порасна и натежа, и майка й вече не можеше да я вдига, пак той я носеше в банята да я къпе. Запретваше ръкавите на ризата си, препасваше престилката на майка й, за да не се опръска и я слагаше във ваната, и я миеше, и я плакнеше като най-грижлива майка. Не се срамуваше от татко си. Може би защото разсъблечена, тя се чувстваше както никога болна. Непълноценна.
	И неочаквано се изплаши. За пръв път.
	Татко й напълни ваната, запаса престилката, засука ръкави и влезе в стаята, за да я отнесе. Но Лена седеше облечена и го гледаше изпод вежди. Той разбра всичко.
	— Добре, нека те изкъпе мама.
	Лена притвори очи. Да, в този невероятен ден с нея наистина се беше случило нещо.
	— Почакай — прошепна тя, — вече всичко е наред.
	Тя съблече каквото можа, татко й помогна за останалото. После я подхвана като перушинка, отнесе я в банята и внимателно я потопи в топлата вода.
	Щом се намери във водата, тя сякаш дойде на себе си.
	— Прости ми — помоли тя татко си, — днес наистина нещо ми става…
	— Нищо, момичето ми — усмихна се той, — просто растеш.
	— Раста ли? — учуди се тя и засрамена се скри под водата.
	Замълчаха. От крана весело капеше вода. От полицата татко й свали три мънички патета и ги хвърли във водата. Той й ги подхвърляше откакто тя се помнеше.
	— Патетата са все мънички — каза меко татко й, — а нашата Лена вече е голяма.
	— Тати! — рязко каза тя и очите й се наляха със сълзи. — Тати! — повтори настойчиво Лена. — Кажи ми, моля ти се! Защо раста? Погледни ме. Чувствам, че съм станала по-голяма и някаква сила ме разпъва отвътре. И гърдите, и бедрата, и раменете… Но защо? Защо ми е всичко това? Погледни ми краката! Те нищо не могат. Просто висят.
	— Престани! — помоли баща й.
	— Почакай, татенце — каза Лена, като бършеше сълзите си. — Потърпи. Още мъничко. Помогни ми. Отговори! Защо раста! На тоя свят жената се ражда, за да ражда сама! А аз! Аз никога няма да мога да стана майка! Няма да обикна! И никой няма да ме обикне, разбираш ли? И защо ми е всичко това? — Тя замълча, погледна го и скри лицето си под водата.
	Когато изплува, баща й седеше, навел глава.
	— Дъще — каза той, като взе мократа й ръка. — Всеки миг от живота си отиват хора. И смъртта понякога е избавление от страданията. Ако бях вярващ, щях да ти кажа: „Хайде да се помолим“. Но аз ти казвам: Нека повярваме. Да повярваме в себе си, в собствените си сили. В това, че сме хора и ти си човек, все още малко, но смело, умно и мъдро човече. Ти ще можеш всичко, но винаги помни: да не бъдеш е по-лесно, отколкото да бъдеш.
	Лена го гледаше с широко отворени очи.
	— Татко — рече тя, — вярвам ти, много ти вярвам, но от това няма да ми стане по-леко, нали?
	Татко й дълго мълча. Седеше на табуретката и се поклащаше настрани, а после каза:
	— Срам и позор, ако река да те лъжа. — Отново замълча. И добави: — Няма да ти е по-леко.
	Сепна се и започна да я къпе енергично и нежно, а тя му помагаше, по-точно — на себе си, и неочаквано й олекна на сърцето.
	Повече не говориха. В огромната хавлиена кърпа татко я отнесе в стаята, облече й новата рокля, помогна й да си сплете косата. Майка й приготвяше вечерята и те свещенодействаха без нея. Впрочем и това влизаше в ритуала.
	Когато привършиха тоалета и Лена се настани в количката, баща й повика майка й. Той умееше да прави това — да обединява в едно два погледа: майка й се появяваше на прага точно в момента, когато Лена се приближаваше до огледалото. С „ох“ и „ах“ тя оглеждаше дъщеря си, а Лена себе си: в огледалото пред нея стоеше голямо момиче с дълга люлякова рокля на ярки цветя, които страшно хармонираха на сините й очи, на златистата, преметната през рамо плитка, на пламналите й алени бузи.


>
	Фьодор чакаше баща му да забележи подредената стая и да го похвали, но той сякаш беше ослепял. Крачеше от единия край на стаята до другия като откачен — ту забави ход, ту се разбърза. Фьодор не смогна да му пусне и „Амурските вълни“. „Хайде — реши той, — да почакаме и мама.“
	А тя все не се връщаше. Винаги си идваше рано, не беше се случвало досега да се забави… А без нея нищо не излизаше — Фьодор и баща му мълчаха, сякаш нямаше за какво да говорят. Татко му се щураше из стаята. Сядаше по столовете — на всички поред — скачаше, крачеше, пушеше през прозорчето, суетеше се. Накрая каза:
	— Да бях се поразходил, а?
	Федя вдигна рамене: какво пък, да не би да го държи под арест? Да върви. Но веднага си представи: достатъчно е само да се покаже на улицата и начаса ще дойдат приятелите от детинството и отново… Отвърна строго:
	— Потрай!
	Баща му измънка нещо, седна на масата, небрежно отмести вазата с цветята, набра покривката и запрелиства вестника. Отново измънка нещо. Предизвикателно рече:
	— Не е хубаво това, което казваш!… Не е!
	Фьодор премълча. Разбра: сега говори не татко му, а неговата страст, затова е неспокоен и дръпнат — иска да пие.
	Вратата се отвори.
	Федя въздъхна облекчено, втурна се към грамофона и го включи. Засвири валс. Изтича към майка си и пое чантата й. Възкликна:
	— Е, хайде! Танцувайте!
	Но майка му и баща му стояха един срещу друг като заковани. Сякаш се виждаха за пръв път. Ръцете на татко му трепереха, тежките му юмруци висяха като камъни, не можеше да ги разтвори. А тя се бе сбръчкала и изгърбила като бабичка. Усмихваше се наплашено.
	— Хайде! — смее се Фьодор. — Хайде де!
	Плочата свърши, Федя махна с ръка от досада.
	— Защо така, а? Да не би да сте забравили да танцувате? Нали сте можели, аз знам!
	— Забравили сме, Феденка — каза майка му, като се доближи до масата и възкликна: — Ами стаята! Леле, че е подредена! Красота! Браво, сине.
	— Не съм аз — поклати глава Федя. — Татко…
	— Ами! — засмя се майка му. — Чак ме разсмя. Та нашият татко… — Тя изведнъж млъква, бързо погледна баща му и тежко въздъхна.
	— А какъв е татко му? — мрачно попита бащата. — Не може, така ли? Изгубил е доверието ви, а?
	Ех, пак нищо не излезе, не стана, като трябваше.
	— Хайде, стига — прекъсна ги Фьодор. — Да вечеряме.
	Спусна се към печката, залови се да пържи яйца, включи чайника, нареди чиниите, наряза хляба. Татко му и майка му седнаха на масата, без да пипнат нищо, поглеждаха се смутено един друг и мълчаха.
	— Мамо — суетеше се Фьодор, — знаеш ли, на стария гълъб, оня, с голямата гуша, някой му е откъснал опашката, може и котка да е, ако е кацнал на някой покрив. Татко, а ти би ли ми намерил от работата си ножовка, нали имате майстори там?
	Баща му и майка му нещо мънкаха, отвръщаха, кимаха в отговор и неочаквано майка му каза:
	— Виждаш ли, Гера, отвикнали сме да живеем като хората. Комай без бутилка и разговор не можем да подхванем!
	Тя извади от чантата бутилка с водка и Фьодор от яд изпусна ножа на пода.
	— Що за хора сте вие!? Толкова ли не можете без пиене!
	Тресеше се от гняв. Мама! Вчера тя самата какво ли не му наприказва, предлагаше да заминат, казваше, че няма вече сили, а днес предлага на татко бутилка. Всичко пред очите му помръкна: и стаята, която беше подредил, и днешният чудесен ден.
	Пържените яйца загоряха, Фьодор взе тигана, тръсна го на масата и се запъти към вратата.
	— Накъде, сине? — учуди се майка му.
	— Я ме оставете! — каза той потиснат. — Прост народ! — И така затръшна вратата след себе си, че чак мазилката се посипа.
	Навън беше паднала синя-синя вечер. Тиха и звездна. Отначало Фьодор вървеше бързо, разгорещен и гневен, после намали крачка.
	Изминалият лен се върна при него. И не само с онова, което току-що се случи, а с гълъбите в ясното небе, с пердето в чуждия прозорец и с Лениното лице. То отново изплува пред него и заслони всичко останало. Огромните й очи и плитката, навита около главата. Защо беше толкова сигурен, че в стаята има някой? И защо така говори с нея?
	Но не срамът за вчерашното го ръководеше тогава, не. Просто в нея имаше нещо такова… необяснимо. Гледаше го с поглед, пред който не може да се изклинчи, просто не може. Може би тъкмо това го порази, дето го гледаше необикновено, да. Безгрижните момичета не гледат така.
	Фьодор наближи гълъбарника и вдигна глава. От пердето струеше топла розова светлина. Дочу се приглушен смях. После пак, по-силен.
	„Ето — помисли си Фьодор, — живеят си хората и им е хубаво и всичко им е наред. Бащата, майката и дъщерята са седнали да пият чай и се шегуват. А моите…“
	Из един път го обхвана злоба. Какво е това в края на краищата? Ще свърши ли някога?
	Сви юмруци и ноктите му се забиха в дланта. Трябва да воюва! Трябва да се пребори с тях! И ако майка му не му помага, че му е съюзница, той все някак и сам ще се справи, все нещо ще измисли!
	Фьодор погледна приветливия прозорец с розовата светлина, обърна се и затича. Вратата хлопна и се удари в стената, а той връхлетя в стаята. Майка му и баща му изплашени трепнаха. Бутилката си стоеше почти пълна. Федя се спусна към нея, хвана я и преди родителите му да се опомнят, метна я през отвореното прозорче. Чу се приглушен звън.
	— Така! — каза Фьодор. — А сега можете да ме биете. Да ме убиете! Хайде!
	Той се приготви за най-лошото, за възможния най-голям скандал — баща му нямаше да му прости стореното, но родителите му мълчаха и дори не се обърнаха.
	Фьодор погледна към чашите — бяха пълни. „Значи не са пили. И яйцата са изстинали.“ Нещо не беше наред. Нещо не пасваше.
	Изведнъж майка му се разплака. А баща му приседна до нея и я замилва по рамото.
	— Объркахме си живота, объркахме го — пророни през сълзи тя. — Какво ще правим сега, Гера? Какво ще стане с Федя, а?
	— Не се коси преждевременно — промълви баща му.
	— Какво пак е станало? — викна Федя.
	Майка му поклати глава и закри лицето си с кърпичка.
	— Имахме ревизия в базата и ме начетоха.
	— Ти, мамо, да не си крадла? — шашна се Фьодор.
	Тя махна кърпата от лицето си и го погледна в очите.
	— Как можа да го помислиш?… Често плачех, бях разстроена, не внимавах… Може нещо и да съм сбъркала, а лоши хора са се възползвали.
	Фьодор погледна баща си.
	В упор.
	Виж каква излезе тя!
	Е, татко, виждаш ли какви ги забърка!


>
	Вечерта беше тиха и топла, а на сутринта заплиска дъжд. Лена взе да се безпокои: Фьодор сигурно няма да дойде, няма да тананика глупавата си песничка и дори гълъбите не се чуват — дали шумоленето на дъжда не заглушава гукането им, или са се умълчали от лошото време.
	Капките се удряха в стъклото, стичаха се надолу и се сливаха в мокри улейчета, по улиците притичваха редки минувачи с чадъри и мушами и отново всичко опустяваше.
	Новата рокля висеше на окачалката, Лена помоли майка си да не я прибира в гардероба и когато погледът й докосваше люляковото петно с пъстри рисунки, по устните й се плъзгаше усмивка.
	Момичетата да можеха да я видят с новия тоалет! Да вземе и да се появи на някоя вечер с новата си рокля.
	В интерната често провеждаха вечери. Вера Илинична твърдеше, че дори по-често, отколкото в обикновените училища.
	В залата се събираха всички обитатели на пансиона — и учителите, и леличките. Сцената обикновено оставаше празна — не излизаха на нея и това беше справедливо. Как Лена би се покачила горе? А тя не беше единствената с количка. Те седяха, лежаха, стояха в кръг, и свободното пространство в центъра на кръга съществуваше по-скоро за форма, отколкото по необходимост: там никой не излизаше. Директорката или заместничката й, или някой от учителите, а най-често Вера Илинична като литераторка, произнасяше встъпително слово, без да става от мястото си, а после питаше кой желае да вземе участие.
	Няколко момичета свиреха на цигулки. Имаше едно много способно момиче, казваше се Женя, пианистка, и тя като Лена беше в количка. Подкарваше количката до пианото, свиреше, то се знае, леки пиески, но момичетата бурно я аплодираха и се гордееха с нея. Изобщо при тях никого никога не принуждаваха и не караха насила, не подготвяха „номера“. Всеки имаше право да участва и понякога вечерите продължаваха до късна нощ; четяха стихове и проза — декламацията бе най-достъпният жанр, слушаха музика от записи — от биг-бийт и поп-опера до Чайковски и Бетховен. Беше им весело и интересно и всички искаха танци. И ето че веднъж — беше отдавна — директорката, току-що назначена при тях от градския отдел за просвета, постави плоча и обяви валс. Няколко момичета, които се придвижваха сносно, се опитаха да се завъртят, но веднага едната падна и си разкървави носа, танците спряха, директорката се изплаши, а на сутринта, казват, главната лекарка я хокала в учителската стая. Оттогава пак се организираха танци, но по-иначе. В кръга излизаха учителите или гостите, ако имаше такива, пускаше се музика и възрастните танцуваха, а момичетата жадно ги гледаха и после ръкопляскаха. Учителите се смущаваха, особено Вера Илинична, но залата гръмко настояваше да продължат и така с танците на учителите завършваха всичките тържества. Изобщо вечерите бяха главното събитие в интерната.
	За тези празници момичетата се готвеха предварително, всяка мечтаеше за нова дреха, училищните тържества бяха главното им развлечение и всеки път нещо като изпит.
	Лена поразяваше всички. На мнозина болестта постоянно им нанасяше удари — лошо владееха речта си, паметта им отслабваше — Зина например учеше стихове мъчително и настървено. На Лена паметта й служеше идеално. Болестта явно компенсираше безжизнеността на краката с друго — с изостряне на паметта. Достатъчно беше само два пъти да прочете което и да е стихотворение, за да го запамети твърдо. Веднъж класната майчица организира за нея специална вечер. Лена научи много стихотворения от Пушкин (естествено не по училищната програма) и направиха нещо като конкурс: кой ще познае чии са стихотворенията. Тя рецитира цял час, никой не позна нито едно стихотворение и накрая тържествуващата Вера Илинична, увенчавайки главата й с венец, обяви: та това е все Пушкин!
	Народът ахна и се засрами от невежеството си, а после заръкопляска смутено — може би на непознатия Пушкин, а може би на Лена, която имаше такава страхотна памет и така чудесно декламираше. Когато аплодисментите стихнаха, им каза още едно стихотворение, което доскоро и тя не знаеше. То я привлече с нещо стаено, недостъпно за тях. Не го показа и на Вера Илинична, научи го сама и го издекламира в тишината:
P>
	Когато аз до твоя стан
	в прегръдка пареща прилепна
	и нежно, от любов пиян,
	любовни думи ти зашепна;
	от моите ръце едвам
	освобождавайки се живо,
	приятелко, съвсем без плам
	отвръщаш ми недоверчиво
	и спомняш стари страхове —
	проклинам буйните старания
	на своите младежки дни
	с целувки нежни, упования
	и срещи в нощни тъмнини,
	проклинам думите любовни,
	тайнствените стихове
	с прегръдки в тъмни часове,
	сълзи и укори отровни.
P$
	Когато издекламира стихотворението, Лена се изчерви, ръкопляскаха й особено яростно и лицата на всички бяха някак странни — полуусмихнати-полутъжни…
	Сега Лена си представи: седнала е сред момчетата и момичетата с чудесната си дълга рокля и им казва това стихотворение… Изобщо се виждаше във въображението си в необичаен вид. Дългата люлякова рокля е най-простото и достъпното. Но че е летец. Че управлява свръхзвуков самолет. Или че притежава поразителен глас във всички възможни регистри, пее на сцената на Болшой театър, „ложите блестят“, и публиката е потресена. Или пък… че се спуска със ски от стръмна планина, всички падат, дори мъже, явно спортисти, а тя се носи и вятърът обгръща силните й красиви нозе.
	Ах, мечти и призрачни сънища! Виж, със Зина или с Валя, другата й приятелка, могат да си шепнат за тях, но тайно от момичетата. Тайно, защото това е неосъществимо, не може да бъде истина, още повече тяхна истина, а празните приказки ожесточаваха другите. Знаеше го по себе си. Колко пъти е избухвала, щом някой започне да измисля небивалици, да плещи дявол знае какво, че на това отгоре и да плаче… Веднъж Зина, която обичаше да се рови из библиотеката, приближи количката си до Лена и заговорнически й заповяда:
	— Слушай какво пише един английски писател и учен. Чарлз Пърси Сноу. — И прочете на един дъх: — „Съдбата на всеки от нас е трагична. Всички сме самотни. Любовта, силните увлечения, творческите пориви понякога ни позволяват да забравим самотата, но тези триумфи са само светли оазиси, създадени от собствените ни ръце, краят на пътя винаги се прекъсва в мрака: всеки среща смъртта съвсем сам.“ Това е!
	Зина въздъхна, впери учудения си поглед в Лена и заповтаря:
	— Разбираш ли! Разбираш ли! Оказва се, че на тоя свят всичко е известно! Дори за смъртта! А ние си въобразяваме какво ли не. Измисляме оазиси, четем книги, водим разговори. А в действителност сме самотни.
	Лена спори с нея до припадане, но казаното от Сноу си го преписа в дневника. И го научи наизуст.
	В дните на прекрасно настроение (и никога на лошо), когато Зина беше във форма и се смееше, Лена се доближаваше до ухото й и цитираше тъжния Чарлз. Зина се смееше, скръбната мисъл не й се струваше толкова скръбна, а по-скоро забавна. Увлечения, любов! Да, за тях без увлечения и любов изобщо нямаше да има живот!
	— Лесно им е на здравите да разсъждават, на нас не ни е до това! — подкрепяше ги Валя; единствено с нея бяха споделили цитата от Сноу. С една дума, при тях беше забранено да се плаче, да се разказват неосъществими мечти и розови сънища, както беше забранено и да се изпада в отчаяние и тъга…

	* * *

	Лена дръпна пердетата и видя Фьодор. Той седеше в гълъбарника, там дъждът не го достигаше, но целият беше мокър като кокошка.
	Лена се усмихна и отвори прозореца.
	— Гълъбите не летят ли когато вали? — попита тя.
	— Не — отговори той, като тракаше със зъби.
	— Къде е логиката? — усмихна се Лена.
	— Каква логика?
	— Гълъбите не летят, а ти седиш тук.
	— Просто така — каза неуверено той.
	Първото й желание беше да го покани, какво стърчи там. Но се изплаши. Дори се отдалечи от прозореца. Досега я беше виждал само до кръста, а така щеше да я види цялата. Погледът й падна върху роклята. Ами да, ясно. Та нали и роклята поиска затова. За да не я види такава…
	Лена подкара количката към прозореца.
	— Можеш ли — каза тя на Фьодор — да преброиш до триста?
	— А после? — учуди се той.
	— После вземи шепа стърготини и ела при мен — целият си вир-вода… Вторият етаж, първата врата вляво.
	И дръпна пердето, за да не види лицето му.
	За миг застина в креслото неподвижна, отпуснала безволно ръце. После подкара количката към дългата рокля и започна да разкопчава блузката си. За нея не беше толкова лесно да се преоблече. В интерната й помагаше леля Дуся, помагаха й момичетата. У дома — татко и мама. Да свали блузката е най-лесното. Главното е да свали старата пола, а после да облече роклята. За целта трябва да се повдигне на ръце, отначало на едната, после на другата.
	Лена се вълнуваше и бързаше. В гълъбарника Фьодор броеше до триста, а тя повтаряше числата тук, в стаята. В пансиона си имаха своите игри. Сред тях и тая напълно сериозна игра. Тя можеше да си облече сама роклята, докато преброи до триста. Но това бе нейният рекорд. При други обстоятелства. Когато не бърза заникъде. И няма среща.
	Среща ли? Тя се разсмя. Разсмя се, както се беше надигнала на едната си ръка и подпъхваше под себе си долната част на роклята. Количката се плъзна назад и Лена, неловко сгърчена, се стовари на пода.
	По всички правила трябваше да заплаче. Но се разсмя. И като си помагаше с ръце, запълзя към количката. Красивата рокля се влачеше с нея, обирайки праха от пода. Лена се хвана за количката и започна да се надига. Платът изпращя. Все пак се закачи… Ама че неприятно. Количката не я слушаше, отблъскваше се от тежестта й, а тя нямаше на какво да се опре. С голяма мъка се добра до креслото.
	Фьодор натискаше звънеца за пети път. Тя бързо оправи края на роклята и приглади косата си. Бързо подкара количката към вратата и отново се разсмя. Среща!
	Лена почувства, че се смее неестествено. Сърцето й щеше да се пръсне от биене, блъскаше в гърдите й като тежък чук. Пое си дъх и отвори вратата.
	Фьодор я разглеждаше с интерес. Гледаше краката й, количката. После влезе, поздрави вежливо и събу мокрите си обувки.
	— Крака ли си си счупила? — попита той, като влезе в стаята. — Миналата година и аз изкарах цялото лято в гипс. Паднах на ръката си. Подпорки от всички страни като криле на самолет — нали знаеш как са на яйовете?
	Беше много приказлив, дори не изчакваше да му отговори.
	— Не — каза тя, като го гледаше в очите. — Аз съм без крака.
	Лена моментално се успокои. Стана й скучно — много й е притрябвал този Фьодор.
	— Как така без крака? — попита изплашено той. — Ето ги, нали ги виждам.
	— И ги има, и ги няма — отвърна Лена. Лицето й остана без капчица кръв и Фьодор забеляза това. — Аз не мога да ходя.
	Той отвори уста, може би искаше да й каже нещо утешително, но тя го прекъсна и рязко отсече:
	— Да не си посмял да ме съжаляваш!
	Фьодор я гледаше объркано и с всяка изминала минута зелените му очи потъмняваха.
	— Знаеш ли — каза неочаквано той, — а аз, глупакът, вчера ви завиждах.
	— И има за какво! — изрече Лена. — Завиждай ни! Да не мислиш, че няма за какво да ни завиждаш? Че аз съм една никому ненужна инвалидка? Саката нещастница! Жалка просякиня!
	Тя не викаше. Говореше с леден глас, произнасяйки старателно всяка дума, и Фьодор се почувства неловко. Стисна стърготините в шепата си. Спокойно попита:
	— Да си вървя ли?
	Лена се сепна. Изгледа го с пронизващ поглед. Кимна.
	— Върви си.
	Той остави стърготините на масата, приближи се до вратата, обу се и се обърна към Лена. Тя седеше в креслото, отметнала глава, и гледаше през прозореца.
	Фьодор внимателно затвори вратата след себе си.
	Дъждът все така плискаше по земята, поваляше тревата, разцепваше локвите, но Федя не тичаше и не се криеше. Вървеше спокойно, сякаш не забелязваше поройния дъжд, и си повтаряше наум: „Виж ти! Виж ти…“. А безпомощното момиче в количката стоеше пред очите му.
	Изпитваше смут. Колко време стоя при нея? Минута? Две? Само няколко фрази и край, вече всичко е свършено, никога повече няма да иде при нея и никога няма да я заговори. Добре, да допуснем, че е виновен. Много ясно — порази го тази количка. И думите й, че не може да ходи. Кой знае как се е пулил насреща й, докато я разглеждаше, но какво страшно има тук? Нали я виждаше за пръв път така — от главата до краката. И имаше право да я разглежда. Но после… За завистта го каза от чисто сърце. Тогава мислеше за себе си и за своите беди, които се трупаха една след друга и се стоварваха отгоре му както червиви ябълки от някое дърво при най-лекия полъх на вятъра. А тя?
	Тя мисли за себе си, това е. Само за себе си и за своите нещастия. И нейните нещастия затулят целия свят… С една дума, не го разбра. Веднага взе да се отбранява. И да напада, бранейки се…
	Фьодор се прибра у дома, легна мокър на леглото, но тутакси скочи и се преоблече. Отново легна. Навън беше сиво и голо и в душата му беше абсолютно същото. Та той ходеше в гълъбарника, за да я види, а сега?… Как да ходи там? Да знае, че го гледат, и безгрижно да пуска гълъбите?
	Може би трябваше да я похвали. Да каже: ах, че е хубаво у вас! Не обръщай внимание на краката си! Много важно дали ги имаш, или не… Та тогава би престанал да се уважава!
	Разтвори първата попаднала му книга. Прочете няколко реда. Нищо не разбра. Захвърли я.
	Ето, през последните дни осъждаше родителите си, че не могат да се разберат един друг, просто не искат, че баща му така е подредил живота си, та майка му е изпаднала в беда… А той самият?… Брей, че е умник! Влезе и излезе. И дори не се опита да я разбере.
	Майка му сграда, преживява, цялата е почерняла от мъка, а баща му нищо не вижда. Може би и с Лена е така. Страда, а той нищо не забелязва. Помислила си е, че той е злорадствал над мъките й, тъй да се каже, завидял е, а пък то, слава богу, няма на какво да се завижда… Може ли така да се мисли?
	Разходи се из стаята и спря в недоумение: та в момента прилича на баща си. Мята се из стаята, както татко му вчера. Тревожно му е на душата и не го свърта. На баща му е ясно от какво, а на него?
	И на него му е ясно. Държа се като глупак. Като глезена госпожица. „Да си вървя ли?“ „Върви си!“ Няма да му падне на колене я: „Чакай, Федя, още не сме си поговорили, не сме се обяснили!“.
	От къде на къде? Та виновният е той! Да. Там седи болно момиче. Съжали го, повика го на сушина, а той: нямало за какво да ти завиждам, и ти си на същия хал, дори по-зле и от мен. Ама че умник!
	Приближи се до прозореца и долепи горещото си чело до стъклото. Стана му прохладно и приятно. „Трябва да отида при нея — помисли си той. — Така е глупаво, страшно глупаво… Да се извиня, да й кажа нещо, да направя нещо…“ Фьодор си облече шлифера, хлопна вратата и изтича по стълбите. Дъждът все така яростно плющеше по земята, дори беше се усилил: през гъстата му пелена близките къщи едва се виждаха.
	Затича се към Ленини, без да пробира пътя и изведнъж сякаш се спъна. Отначало видя някакъв странен предмет, после разбра какво е това, зяпна от почуда, препъна се в една буца и се намери на земята.
	— Къде си тръгнала, лудо момиче? — извика той, като се изправи на колене.
	— При теб! — отвърна тя. — А ти?
	— При теб — отговори той, като се изправи и се приближи до количката.
	Лена седеше под едно платнище, сигурно на баща й, краищата на дългата рокля бяха мокри до коленете и лицето й опръскано с дъждовни капки, а ръцете — до лактите с кал, нали е трябвало да върти колелата.
	— Какво си направила? — викаше Фьодор. — Как си могла?! По стълбите!
	— Федя, аз съм гигантска щурачка! — надвикваше го тя в отговор. — Чисто и просто най-щура щурачка!
	— И аз! — закрещя радостно той. — Аз съм още по-щур щурак!
	Те се смееха, направо се превиваха от смях и добре че на улицата нямаше дори кучета, да не говорим за хора, та никой не можеше да ги помисли за откачени. Имаше повод. И то основателен.
	Като продължаваше да се смее, Фьодор се наведе, загърна с платнището краката на Лена, шеговито скри ръцете й, обърна количката и я подкара тичешком към Ленини.
	Двамата продължаваха да се смеят и млъкнаха едва във входа.
	— Ами сега! — каза Лена. — Надолу все някак се изтъркалях. Използвах перилата. А нагоре?
	— Дай ключа — делово поиска Фьодор. Сега всичко му беше ясно: как да се държи, как да се отнася. И изобщо разбра кой е той. Някак отведнъж разбра.
	Взе ключа, качи се на втория етаж и отключи вратата на Лениния апартамент. Слезе долу и й нареди:
	— Хвани се за врата ми! С двете ръце.
	— Ама те са кални! — засмя се пак Лена.
	— Хвани се! — заповяда Фьодор и тя го прегърна през врата, като му пошепна на ухото:
	— Слушам и се подчинявам!
	Косите й се докосваха до бузите му и го гъделичкаха, а от шепненето право в ухото го досмеша. Усмихна се, повдигна я на ръце и я понесе нагоре. Лена не беше тежка и той се почувства сякаш по-силен.
	— Ама че си луда — повтаряше Федя и крачеше по стълбите. — Направо ненормална… По стълбите, с количката… В такъв порой…
	Изкачваше се по стъпалата, мърмореше на притихналата Лена тези глупави думи и усещаше как нещо топло се надига към гърлото му и сърцето му прелива от нежност към Ленка, към това храбро момиче.
	— Наистина си полудяла — повтаряше той, — щура-пощуряла… Щурка…
	Внесе я в стаята и я сложи на дивана. Когато се отдръпна, Лена лежеше побледняла, със затворени очи.
	— Ей, щурке! — повика я тихичко той.
	Тя не се обади. Федя се изплаши и я повика по-силно. Лена мълчеше. Той се обърка. Огледа се, сякаш търсеше помощ или лекарство, или нещо друго, после се наведе над лицето й, за да чуе диша ли. Дишаше едвам чуто. Фьодор се успокои и се отдръпна. Съвсем неочаквано, без да отваря очи, тя каза:
	— Целуни ме!
	— Какво? — попита той шашнат.
	— Глупаче — отговори тя все така със затворени очи.
	Той помълча, коленичи пред дивана и се докосна до влажните й топли устни.
	— Миришеш на стърготини — прошепна тя и отвори очи.
	— А ти на дъжд — отвърна той и отново я целуна.
	Тя го прегърна през врата и те се целуваха един друг неумело и пламенно, и постепенно заплуваха в мъгла, и прозорците, в които напираше дъждовната влага, заблестяха от слънчево сияние, докато тя се сепна:
	— Количката!
	Количката си стоеше долу, във входа, а вратата на апартамента зееше отворена докрай. Фьодор с мъка се надигна от пода и като се усмихваше глупаво, слезе долу.
	Изкачи количката, затвори вратата и влезе в стаята. Лена беше оставила на пода мокрото платнище и седеше на дивана, обърнала се настрани.
	— Лена! — прошепна той и отново се приближи до дивана.
	— Какво става с нас? — попита тя и поклати глава. — Някакво затъмнение…
	— Утре ще има затъмнение — отвърна Фьодор шепнешком. — Слънчево затъмнение. — Той говореше, а тя му кимаше в отговор след всяко изречение. — Ще дойда при теб. Ще наблюдаваме слънчевото затъмнение.
	Той отново я целуна и тя не се отдръпна, но когато се приближи пак, Лена се закри с длан.
	Дланта й беше кална — нали беше въртяла колелата с ръка, докато караше из калта.
	Фьодор пое мръсната й ръка и я притисна до бузата си.
	Очите му блестяха. Той я гледаше със светнал поглед и тя, някак притихнала, отново му се усмихна безгрижно.


	Майка й нищо не забеляза. Апартаментът беше подреден, количката избърсана, роклята, старателно изгладена, висеше на окачалката. Оказа се, че на Фьодор всичко му иде отръки. Но от татко можеш ли да скриеш нещо?
	Първо на първо, той намери стърготините и подробно разпита откъде са дошли тук. Трябваше да съчинява за някакъв познат. Баща й премълча, но няколко пъти Лена улавяше върху себе си неспокойните му погледи.
	А в нея, сякаш нарочно, се беше вселил дяволът. Ту запяваше с цяло гърло първото, което й идваше наум — „Орлетата се учат да летят!“, ту включваше транзистора и под звуците на „Сантиментален валс“ от Чайковски танцуваше с количката из стаята, като безбожно бъркаше такта, и естествено, пъшкаше и чупеше ноктите си от напрежение, ту започваше да мирише стърготините, като се пулеше глупаво и се кискаше.
	Сетне повика татко и майка и започна да им рецитира Пушкин — същото онова неизвестно на профаните стихотворение, което сега придоби нов смисъл за нея. За да не се издаде, тя декламираше и се правеше на палячо — подвикваше и гримасничеше, без да забравя обаче да следи за ефекта върху родителите си.
P>
	Проклинам буйните старания
	на своите младежки дни
	с целувки нежни, упования
	и срещи в нощни тъмнини…
P$
	Когато свърши, майка й изръкопляска и отиде в кухнята, а татко й въздъхна и още веднъж внимателно я изгледа.
	— Е, добре — каза той, — влюбила си се, това ми е ясно. Запознай ме.
	— Утре — отвърна Лена. — Впрочем утре ще има затъмнение.
	— Какво? — изплаши се татко й.
	— Слънчево затъмнение. И ние що го наблюдаваме. Татко, а как се наблюдава слънчево затъмнение?
	Баща й се смути.
	— Сигурно със специални астрономически уреди… Той какво, да не е астроном?
	— Разбира се — отговори сериозно Лена, — и астроном, и философ, и гълъбар, и още много други неща.
	Баща й бързо отиде до прозореца, погледна към гълъбарника и се плесна по челото.
	— Как не се сетих веднага — възкликна той, — значи, Федка! Синът на Американеца.
	— Не е Федка, а Фьодор — разсърди се Лена. — Какъв американец?
	Татко й се усмихна.
	— Баща му се казва Джон — каза той, — така че твоят приятел е Фьодор Джонович.
	— Много важно, ако ще и марсианец да е — засмя се Лена. — Дано само утре да не вали.
	Но утрото се случи прекрасно. Беше събота и родителите й нямаше да ходят на работа. Лена се смути: ами ако Фьодор се изплаши и не дойде?
	Тя нервно се возеше из стаята и се ослушваше към всеки шум, идващ отвън: може пък Фьодор да й даде сигнал от гълъбарника. Но той не се изплаши. Чу се звънецът и Лена се устреми към вратата, но татко й я изпревари.
	Фьодор стоеше на прага, празнично облечен — с бяла риза с къси ръкави и с изгладен панталон. Мъх по горната устна очертаваше бъдещите мустаци, черните му коси се спускаха косо над челото и той непрекъснато ги отмяташе назад.
	— Добър ден — поздрави той и прекрачи прага, без да дочака покана.
	Татко й го въведе в стаята, тутакси се появи мама и запремигва с очи, сякаш се мъчеше да разреши някаква своя задача; татко се покашляше развълнуван.
	— Ние с вас в общи линии се познаваме — най-сетне проговори той. — Дори зная, че се казвате Фьодор.
	— А вие Пьотр Силич.
	— Ето че се запознахте — засмя се Лена и забеляза как облекчено се усмихна татко. Наистина, какво толкова беше станало? Дошъл човекът, неин приятел, и татко няма какво да се покашля, а мама да примигва. Чудо голямо! Баща й като че ли беше решил същото.
	— А как ще наблюдавате затъмнението? — попита той.
	Фьодор се усмихна, бръкна в джоба си и внимателно извади нещо, завито във вестник. Това бяха две стъкла, обикновени плоски стъкълца, опушени на свещ.
	— Ето — усмихна се смутено той, — през тях.
	— Боже, колко е просто! — зачуди се баща й. — А аз мислех — някакъв уред… Изобщо като живеем в света на сложното, съвсем забравяме за простото!
	Фьодор погледна часовника и татко й отново се разбърза.
	— Знаете ли — възкликна той, — Лена почти не излиза на улицата. Хайде да я изкараме на двора и оттам да наблюдавате вашето слънчево затъмнение.
	— Защо — вашето? — попита Фьодор и се усмихна смутено.
	Баща й сви рамене, притесни се, отново се покашля, извини се и се засуети да помогне на Лена.
	Когато останаха сами, Фьодор шумно въздъхна. Количката стоеше под прозореца край гълъбарника и отгоре непрекъснато поглеждаха татко и мама, но все пак бяха сами.
	Нозете й бяха загърнати с топло одеяло, самата тя беше с вълнена блузка, макар слънцето да светеше още много ярко.
	Фьодор гледаше как родителите топло загръщаха Лена — и когато те си отидоха, с упрек й каза:
	— А вчера само по рокля се носеше под дъжда. Ако знаеха…
	До затъмнението оставаше още време и Фьодор пусна гълъбите. Птиците литнаха във висините и Лена наблюдаваше техния ликуващ полет с присвити очи и отметната назад глава.
	— Колко е хубаво все пак, Федя — каза тя.
	— Обичам ги — отговори той.
	— Аз не за птиците. Аз изобщо. Хубаво е да се живее. Дори и когато нямаш крака.
	Фьодор строго я погледна.
	— Защо говориш за това?
	— А за какво, Феденка? — усмихна се тя. И прошепна: — Целуни ме! Хайде! Аз гледам!
	Тя погледна към прозореца, а Фьодор я целуна някъде зад ухото и помоли:
	— Не бива така.
	— Как? — учуди се тя.
	— По-добре като вчера.
	Лена го хвана за ръката и усети нейната грапавина. Каза усмихната:
	— Ах, Феденка, това са глупости. Вчера ти като си отиде, аз се размечтах. А после си помислих: какво пък, да става каквото ще! Все пак да се целуваш е приятно, макар и тъжно.
	— Защо да е тъжно? — усмихна се Фьодор.
	— Защото е безсмислено. Просто това са такива дни… Животът ми се усмихва. А после… ще срещнеш някое нормално момиче и ще ме забравиш.
	Фьодор не отговори. Наблюдаваше гълъбите, техния полет.
	— Чуваш ли ме? — попита внимателно тя.
	— Не съм мислил за това — отвърна Фьодор.
	— Помисли — посъветва го тя.
	— Не искам — бързо каза той.
	Лена го погледна строго. „Виж ти какъв си бил — прецени тя, — не искаш, а ще трябва. — Реши да повтори това на глас, но премълча. — Ами Фьодор е прав, че не иска да мисли. Е, тогава и аз не искам.“
	Гълъбите кръжаха в бездънното небе, сетне сякаш замряха в него и се спуснаха надолу. Нещо им се беше случило. Като бели сенки се стрелнаха край Лена и Фьодор, влетяха в гълъбарника и тревожно загукаха.
	— Дръж — подаде й Фьодор опушеното стъкълце.
	Тя примижа с око, но нямаше нужда — стъклото бе достатъчно голямо. През него слънцето извеждаше като ярко излъскана пара`, бакъреночервено и много близко. Топлината му сгряваше ръцете, а през стъклото бе хладно.
	{img:zatumnenie.png}
	Фъодор погледна часовника си.
	— Сега — каза той — гледай внимателно.
	Отначало Лена нищо не забеляза. После слънчевият кръг се начупи като отрязан. И постепенно слънцето заприлича на месечина.
	Вятърът стихна, но Лена изведнъж я побиха тръпки, Фьодор я гледаше с почуда, а на нея зъбите й тракаха от студ. Той отмести стъклото и я пипна за ръката. Ръката й беше ледена.
	— Студено ли ти е? — попита тревожно той. — Какво ти става? Какво?
	Но Лена не откъсваше очи от стъкълцето. Помръкващото слънце странно я привличаше.
	— Нищо! — каза тя. — Гледай! Ще пропуснеш!
	Наоколо се спускаше стремителен здрач. По тополите ужасени врякаха гарги. И тогава слънцето изчезна. Вместо него в абсолютно синьото небе висеше черно нетно. Гълъбите загукаха изплашени с пълен глас и Лена прошепна:
	— Федя! Страх ме е!
	Той отново я хвана за ръката.
	— Потърпи — каза той, — потърпи, сега ще свърши.
	Близо минута черното петно, затъмнило слънцето, повися в небето, единият му край засребря, и сякаш зарадван, начаса подухна ветрец. Мракът се разреди. С всеки миг слънцето се освобождаваше от страшната сянка, после отново стана бакъреночервено и Лена захвърли стъкълцето. Чу се звън, а тя гледаше яркото слънце и от светлината, която я преряза остро, в очите й бликнаха сълзи.
	Гълъбите загукаха успокоени, враните в тополите замлъкнаха и Лена усети, че се стопля.
	Тя се обърна към Фьодор. Той изплашено я разглеждаше.
	— Какво ти беше? — попита той.
	Лена вдигна рамене.
	— Нещо ми стана — отвърна тя.
	— Ама че съм диване — каза той, — напразно ти го показах.
	— Не — отговори Лена, — не е напразно. — И въздъхна облекчено. — Хубаво е все пак да се живее. Да гледаш слънцето. Но за да проумееш всичко, трябва да видиш това петно… Разбираш ли ме?
	Дълго мълчаха. Вятърът поклащаше изсъхналите тревички, шумолеше в храстите, шумеше в листата на тополите.
	— Нещастията са като слънчевото затъмнение — каза Лена, — а животът е самото слънце.
	От входа излезе татко й. Приседна до тях. Помоли да му покажат някой гълъб.
	Фьодор бързо се качи в гълъбарника, върна се мигом и подаде на Лена един настръхнал червеникав преметач, който гледаше накриво и с интерес новата си стопанка, въпросително поглеждаше към Фьодор, отваряше клюн, показваше острото си розово езиче и смешно трепкаше с клепач.
	Лена слушаше как Фьодор разправя на баща й за гълъбите и почти нищо не чуваше. Федя също не се чуваше. Говореше, а гледаше Лена. И Лена го гледаше.


>
	Фьодор се упрекваше жестоко, наричаше се с какви ли не думи: такава беда е сполетяла майка му, а той тича като щур при Лена. Сполетяло ги е нещастие, с ума си прекрасно разбираше това, но загадката се криеше другаде — нещастието съвпадна с неговото щастие и това щастие, срещите с Лена, самата тя, лицето й, което не можеше да се забрави нито за миг, заслониха напълно бедата у дома.
	Кореше се. Гледаше Лена и изведнъж си спомняше за маминия начет, примигваше с очи и забравяше, и отново виждаше Лена, и само нея. А за татко си дори забрави да мисли. Бащините му прегрешения стояха някак съвсем настрани. Да живее така безгрижно, естествено, беше осъдително, но Фьодор нищо не можеше да направи със себе си. За къщи си спомняше само когато се приближаваше до тях.
	В петък баща му се прибра у дома нормално. Мокър до кости, но трезвен. И в събота цялата сутрин си седя вкъщи. Майка му отиде на работа, там привършваше ревизията, а татко му си остана у дома по-мрачен и от облак.
	Фьодор се прибра и — о, боже, какво да види! Баща му бос и с парцал в ръцете. Изстисква го с такъв яд, че пушек се вдига. И физиономията му е като на погребение. Шляпа с парцала по пода, въвежда ред и чистота. Ама че работа!
	Онзи ден Федя искаше да го издигне в очите на майка си и затова каза, че той е почистил стаята. Тя се засмя, но не повярва. Странно, тогава баща му се докачи, бяха засегнали самолюбието му. Ако беше пил, или беше махмурлия, сигурно щеше да забрави всичко, но трезвен го е запомнил. А щом е така, какво да прави. Взел е парцала и мие. Фьодор го похвали, но не се зарадва: татко му свъси вежди и още повече се начумери.
	— Какво толкова — рече той, — да не би да съм такъв, какъвто ме мислите? — И продължи да бръска с парцала.
	{img:miene.png}
	Фьодор постоя на прага — в стаята не може да влезе, да се върне в гълъбарника е глупаво, току-що се разделиха с Лена. Тя ще се зарадва, но родителите й какво ще си помислят?
	Обърна се кръгом и се запъти към работата на майка си.
	Зеленчуковата борса много прилича на завод. Пропуск, бариера. И сиви постройки, наредени една до друга. Бръмчат камиони, подвикват си товарачи. Шумно място е работата на майка му. Само в склада е пусто. Вратите са отворени докрай, входът се чернее като паст на чудовище, оттам лъха студ, влага и спарен мирис на гнило.
	Фьодор влезе вътре — пусто и мрачно. В мрачнината съзря небоядисано дървено столче и на него майка му с черна престилка и ботуши, само лицето и белите й ръце изпъкват в тъмнината. Малко е страшно: столчето, лицето и ръцете върху черния фон. Ръцете — притиснати до лицето.
	Федя се приближи до майка си — искаше му се да се прокрадне незабелязано, да викне, да я изплаши, да я стресне, но после я съжали: тя се поклащаше на столчето, сякаш я болеше зъб. Той приклекна пред нея и каза.
	— Хайде, не се притеснявай преждевременно.
	Майка му махна ръцете си от лицето и не се учуди, като го видя.
	— Късно е, сине — каза тя, задавена от сълзи. — Днес вече пресметнаха, че дефицитът е седемстотин рубли, Феденка, и за една седмица трябва да ги внеса или ще предадат делото на прокурора.
	— И слава богу! — каза Фьодор.
	— На какво се радваш?
	— На яснотата — отвърна той, — седемстотин рубли! Все ще ги съберем, ще вземем назаем, ако трябва. Искаш ли да продам гълъбите?
	Майка му го хвана за главата, притисна го до гърдите си към черната престилка, която миришеше на спарено, и занарежда:
	— Мамината душица! Как щях да живея без тебе? Щях да се обеся, да се обеся!
	Фьодор се измъкна от ръцете на майка си и недоволно тръсна глава.
	— Ама и ти ги говориш едни! — Помълча. Спомни си за баща си. — Я го виж татко! Трети ден не е сложил глътка в устата си, а днес се заловил да мие пода в стаята.
	— Не може да бъде — не повярва майка му и се разсмя. — Шегуваш ли се?
	— Какви ти шеги! Бръска с парцала по пода, та пушилка се дига.
	Майка му пак се засмя, после отново заплака и Фьодор взе да я успокоява и гали по главата, да я придумва да напусне тая зеленчукова борса, та това работа ли е като работа — да пази зеленчука.
	— Седемстотин рубли, Федя! Не е шега туй, за седемстотин рубли колко неща могат да се вземат — и ябълки, и праскови, и грозде! Тия от комисията, ревизорите де, знаеш ли как се въсеха: откраднала си ги, демек, и толкоз. Слава богу, че има и добри хора, та се застъпиха.
	Фьодор кимаше с глава, слушаше я и се проклинаше: ето, майка му разказва за своето нещастие, а той през цялото време вижда само Лена. Ту очите, ту косите, ту устните й. И маминото нещастие веднага се поотдалечава и вече не го вълнува, макар да слуша внимателно.
	— Мамо — неочаквано и за себе си рече той, — стига си се тормозила. Знаеш ли, днес имаше слънчево затъмнение.
	— И какво? — попита майка му равнодушно.
	— Изчезна слънцето. Стана тъмно и страшно.
	— Е, и какво? — повтори тя.
	— Твоето нещастие е като слънчево затъмнение — усмихна се той, защото си спомни за Лена. — Не е за дълго. А после отново ще изгрее слънце. Та то вече започва да изгрява, само ти дето не го забелязваш.
	Майка му въздъхна, извади носната си кърпичка, избърса сълзите си и се надигна от стола. Докато заключваше хранилището с огромен катинар, тя попита:
	— Ти май нещо много си поумнял? За затъмнения говориш…
	Федя се разсмя.
	— Научиха ме!
	— Интересно кой.
	— Има добри хора.
	— Има ли добри хора? — попита майка му и се замисли.
	— Нали самата каза — зачуди се Фьодор, — че добри хора са те защитили.
	Майка му наведе глава, кимна.
	— Лошите са се възползвали, а добрите се застъпиха за мен. Само че си мисля — не са ли едни и същи? И добрите, и лошите?
	Фьодор не я разбра добре. Пък и не се помъчи да вникне в думите й. Той отново си спомни за Лена — как изстина като ледена висулка, когато слънцето изчезна.
	Вкъщи беше чисто, подредено, баща му седеше на масата, избръснат до синьо, с бяла риза, сресан и спретнат. Нямаше да е зле да го похвалят, да се зарадват, но как да се зарадва човек, когато срещу татко му се беше настанил побелелият приятел от детинството Иван Степанович, а на масата се кипреше с червения си етикет четвъртинка водка. Още не бяха я отворили, но колко му е да го сторят. Фьодор и майка му веднага се навъсиха, приятелят на баща му забеляза това и попита с въздишка:
	— Ти, Тоня, какво си направила с Джон? Цял час го придумвам да полеем съботата, а той не иска и да чуе. И изобщо… е такъв един тържествен.
	— Нашите тържества не са весели, няма какво да поливаме — наведе глава баща му, а сетне я отметна назад. — Какво стана, Тоня?
	Майка му отново заплака, каза за седемстотинте рубли, Иван Степанович отвори бутилката, наля си в чашата, прокашля се, като я гаврътна и утешително каза — дали на себе си, или на всички:
	— Както и да я редим, веднъж ще се мре.
	Стана веднага, излезе, без да се сбогува или да каже нещо, четвъртинката остана недопита и баща му сви рамене подире му.
	— Хайде, Тоня — надигна се той, изгладен и чист, — да видим кое как е, не се притеснявай повече, седемстотин рубли не са кой знае колко пари, все някак ще се оправим.
	Той отиде до гардероба, отвори скърцащата вратичка, извади официалния си костюм, новичък, почти необличан, и каза:
	— Ето ти една стотарка!
	Майка му приседна на крайчеца на стола, Фьодор се притаи зад гърба й и се заусмихва щастливо. Такъв татко много му се харесваше. За такъв баща си мечтаеше. Да го наричат както си щат — Джон, Американеца, та дори и Чичо Сам — плюе той на тия глупости. И до водката не се докосна, макар приятелят от детството да го придумваше. А сега действа уверено, в думите му има сила, движи се спокойно, а не се щура из стаята.
	— Ето и грамофона. Федюн, ще издържим ли без музика, а?
	— Ще издържим — засмя се Фьодор, — и още как!
	— Е, тогава смятай още половин стотарка… Така! Тоня, къде си ми скрила пушката? Добре че си я скрила, отдавна трябваше да я продам, какъв ловджия съм аз. Мисля, че тя ще хвърли още стотарка и половина.
	Фьодор, увлечен от татко си, се измъкна зад майчиния гръб, свали от закачалката новите си панталони, извади ризи, найлоновото яке. Натрупа всичко върху костюма на баща си и попита:
	— Колко стават?
	Майка му също се надигна, взе да прережда роклите по закачалката, но баща му изведнъж спря, хвана мама за ръцете и я накара пак да седне. Нещата на Федя прибра в гардероба. Лицето му беше строго, непроницаемо.
	— Аз съм виновен — каза той — и аз ще се разплащам. А вие си стойте.
	Майка му отново заплака. Баща му приседна до нея и неловко я погали.
	— Какво има, Тоня?
	— Гера! — възкликна тя. — Какво ти пречи да бъдеш винаги такъв, а? Да не ми късаш сърцето с това пиене. Собствения си син да не срамиш!
	Татко му запали цигара. Ръцете му трепереха — от какво, кой знае. Прегракнало каза:
	— Обещавам! Кълна ви се! Край, до тук! — И се разсмя. — Какво пък, да не съм по-лош от другите? Ще ходим на кино, ще се разхождаме. Може дори и на театър да идем.
	Сетне изведнъж скочи, прегърна мама, повдигна я на ръце, завъртя я из стаята, вазата с цветята полетя на пода и се счупи.
	Фьодор щастливо се смееше, виж как всичко се размина, всичко се оправи — и счупеното е на щастие! Свърши слънчевото затъмнение, отново грейна слънце — кога за последен път е било така у тях? Не, не си спомня да е било скоро.
	Странно нещо е животът. Когато си течеше нормално, живееха толкова лошо, а когато ги сполетя бедата, баща му сякаш се пробуди от сън.
	Майка му се смееше, хрипливият смях на баща му я прекъсваше, Федя се усмихваше като ги гледаше, и не забеляза кога вратата на стаята се е отворила и на прага стоят хора. Приятелите от детството — побелелият Иван Степанович, Платонов и плешивият Егор.
	Фьодор посърна: ясно, дошли са за татко, вече са успели да си пийнат — в стаята веднага замириса на кръчма.
	Родителите му видяха гостите по-късно от него. Татко му внимателно пусна мама на земята, а на приятелите от детството заяви:
	— Хич не ме чакайте. Сложих край.
	Но приятелите, без да отговорят, влязоха в стаята и седнаха на масата.
	— Е, какво — попита побелелият гостите, — да бяхме я допили, а? Грехота е да иде нахалост.
	Наля водката от наченатото шише в чашата и я подаде на приятелите си — всеки глътна по малко. Татко и майка стояха до масата, гледаха учудено неканените гости и нищо не разбираха. Само Фьодор разбра: „Брей, какви мефистофели! Искат да съблазнят татко!“.
	Накани се да държи реч, да каже на тези мъже да се махат оттук и кракът им да не стъпва повече в този дом, да ги оставят да си живеят спокойно — родителите му и той, да не се месят във вътрешните им работи, както пишат във вестниците. И даже отвори уста, за да ги заклейми, но Иван Степанович приглади побелелите си коси и кимна на Платонов:
	— Хайде, приятелю!
	Платонов бръкна в джоба си и извади оттам купчина смачкани банкноти.
	— Тук е стотарка — изхриптя той.
	— Цяла каса — въздъхна Егор.
	— Каква каса? — попита мама.
	— От тая, скоросмъртницата.
	— Я стига! — прекъсна го Иван Степанович и тържествено произнесе: — Гера, приеми от старите приятели. И ти, Тоня, с колкото можем, с толкова ви помагаме.
	Тримата се усмихваха, хъмкаха, споглеждаха се доволни и нещо загъделичка Фьодор в гърлото. Току-що искаше да държи реч, да прогони от къщи тия проклети пияници, а те, виж какво измислили. И мънкат, и смутено подръпват носовете си.
	Татко му се втурна да ги прегръща, да ги удря по раменете, така че гърбовете им кънтяха. И те го удряха, а майка му отново се разплака, кърпичката й се намокри и тя бършеше сълзите си с ръка.
	Бършеше сълзите си и пак плачеше, и пак се смееше.
	На вратата се почука. Всички притихнаха и обърнаха глави, все още усмихнати.
	И тогава на прага застана — кой мислите — Пьотр Силич, бащата на Лена. Той кимна, смутено се прокашля и каза:
	— Ето, донесох тези пари…
	— Но ние не ви познаваме — каза татко.
	— Познаваме го — отговори Фьодор и целият пламна.
	Пред очите му стоеше лицето на Лена: огромните й очи и златистите коси.
	Приятелите от детинство дружно се обърнаха към Фьодор, сякаш чак сега го забелязваха. И баща му се вторачи в него поразен. И майка му го разглеждаше и на лицето й бе изписана тревога. Опитваше се да си спомни нещо.


>
	Отначало Лена мислеше, че тия пияници събират пари за пиене. Приближи се до прозореца и внимателно повдигна пердето.
	— Ако вкарат Джоновата Тоня в затвора, ще ни тегне грях на душата до края на живота — каза побелелият чичко.
	Бяха застанали до гълъбарника и шумоляха с парите.
	— А помниш ли, Ваня, когато Тоня дойде тук? Как се ожениха. Беше една дългокрака хлапачка, а сега…
	— Сега ние всички… — каза третият и плесна плешивия по темето.
	Те се разсмяха и Лена разбра. Ето значи за коя Тоня става дума. И се възмути: а пък Фьодор си трае!
	Мълчи ли? Тя се сепна. Спомни си оня ден. Поройният дъжд и глупавия разговор. Тогава тя се засегна, обиди се! А момчето е говорило за себе си. Мислил е, че поне у нас всичко е наред, щом у тях е лошо. Виж ти… Майка му значи. Какво ли работи? Да не е продавачка?…
	Беше й все едно каква е майката на Фьодор, но щом дори тези пияници събират пари, за да помогнат, тя не можеше да остане безучастна.
	Отдръпна се от прозореца. Повика баща си. Той влезе — очилата бяха кацнали на носа му, в ръцете си държеше вестник. Погледна я въпросително.
	— Татко! — възкликна тя. — Фьодор го е сполетяла беда, а той мълчи, разбираш ли? Начели са майка му в службата или нещо такова… Трябват им пари.
	— Колко? — попита татко.
	— Не знам.
	Чудесен човек е татко й. Излезе от стаята, върна се преоблечен, с вратовръзка. Попита в кой апартамент живее Федя. Лена знаеше само входа. Влезе майка й, запримига с очи като разбра каква е работата, после закима с глава:
	— Разбира се, не ще и дума! Трябва да помогнем. Но кои са тези хора? Ние не ги познаваме.
	Ех, мамо! Лена вдигна очи към нея. Татко й се притече на помощ:
	— Нали видя Фьодор?… — И излезе.
	Майка й я подкара към дивана и седна до нея. Ето че останаха сами. Странно, Лена прекарваше повече време с баща си, отколкото с нея — тя стоеше повечето в кухнята. Човек може да я разбере — трябва и да сготви, и да ги нахрани, но все пак…
	— Ленусик — каза майка й и я погали по ръката, — ти разбира се ще ми се скараш и татко ти няма да се съгласи с мен, но ме изслушай… Може би не бива, а?
	— Какво?
	— Да дружиш с това момче, с Фьодор.
	Лена имаше желание да запокити нещо или да каже някаква остра дума на майка си, но се сдържа. Попита:
	— Защо?
	Майка й се обърка:
	— Той е съвсем различен от теб, има друга съдба, виж го, пуска гълъби…
	— Искаш да кажеш, че аз не мога да пускам гълъби? Да допуснем. Не мога. И друго какво?
	Майка й мигаше с очи без да спре и това дразнеше Лена.
	— Ти си имаш приятелки — продължи припряно майка й, — Зиночка, например, момичетата от стаята, най-после в интерната има и момчета.
	Лена я разбираше и, странно, не гняв и не обида се надига у нея към майка й, а жалост. Ето на`, и сега я щади, съжалява я, гледа да не й се случи нещо, което да й причини мъки, тъга, болка. Протегна ръка към майка си и тя с желание се наклони напред. Лена я притисна до себе си и я погали като малко дете по главата.
	— Не бой се — прошепна тя, — не бой се, всичко знам.
	— Какво знаеш? — отдръпна се майка й.
	— Че ме очаква разочарование. Обида. Загуба.
	— Не, не — престорено възкликна майка й, — имах предвид съвсем друго нещо.
	— Какво? — разсмя се Лена.
	— Добре — отвърна майка й, — щом настояваш, добре. Той няма да разбере, че си болна. Няма да разбере, че не сте равни.
	— Стига, мамичко — каза Лена, сега вече със злоба. — Всичко това са различни думи за едно и също.
	На вратата се позвъни. Майка й се втурна да отвори, сигурно се беше върнал татко. Но от антрето се чуха възклицания и още един женски, страшно познат глас.
	— Майчице! — извика Лена и се устреми напред.
	В стаята влизаше Вера Илинична — в едната ръка носеше цветя, а в другата кутия с торта. Цветята и тортата полетяха към дивана. Лена се увеси на врата на учителката и заскимтя от радост. Вера Илинична седна срещу нея и момичето я заоглежда, мърморейки:
	— Я да те видя! Каква си станала? Прическата ти е страшно шик, най-малко два часа си стояла във фризьорския салон! А какви са тия кръгове под очите, много грижи ли имаш? Какво правят момичетата?
	Момичетата! Чак сега, в този миг, с появата на класната майчица, Лена осъзна, че съвсем ги беше забравила. Помнеше ги, мислеше за тях, скучаеше, но се появи Фьодор и всичко изчезна, отдалечи се, дори интернатът.
	— Майчице — заумилква се Лена, — искам да се върна у дома, в интерната при другите! — А очите й искряха и на нея никак не й беше скучно и не й се връщаше в интерната: та там няма да има поройни дъждове, гълъби, Фьодор, целувки, слънчево затъмнение, зашеметяващ мирис на стърготини и добри пияници, които спасяват Тоня.
	— Не е вярно — каза Вера Илинична. — Преди много неща не проумявах във вас, но сега разбирам всичко и по очите ти познавам, че имаш много новини за казване!
	— Пълен куфар! — възкликна Лена и майка й кимна, за да потвърди думите й, въздъхна и вдигна от дивана цветята и кутията с тортата.
	— Аз изчезвам — каза тя тъжно. — Изчезвам, за да натопя цветята във вазата и да направя чай, но преди това искам да попитам Лена каква е разликата между мамичка и майчица?
	В гласа й прозвуча мъка и Лена си помисли, че тази мъка е основателна: понякога я наричаше „мамичко“ с ирония и не смяташе за нужно да прикрива иронията.
	Проумя го сега, чак сега, неочаквано и точно, както си спомни как прекъсваше майка си със студените си и умни „речи“, как майка й примигваше, без да спре, когато разговаряше с нея, и всичко това беше ужасно противно, направо отвратително. По дяволите, стига се е правила на умна! Гордееше се, че не използва болестта си, както някои, сякаш е предимство. Но че и тонът, и иронията в разговорите с мама също не са уместни, а глупави, снизхождението — ненужно. И всичко е толкова гадно, гадно, защото мама не може да й отговори, не може — нали Лена й е дъщеря, и то болна.
	Да бъде добра — това беше единственото нещо, което желаеше в момента. Да бъде безкрайно добра, такава и само такава й се искаше да бъде! Всякога, навсякъде, с всички. И с майка си също. С мама. С мамичка. С жената, която я е родила. Родила в мъки, пък дори и такава, саката и безпомощна. Но за нея — прекрасна. Това продължи само миг, не повече. Лена събра мислите си, за да отговори на майка си — един миг. И мислите за добротата проблеснаха в този кратък миг. В секунда от живота й. В секунда от многото милиони секунди.
	— Наведи се към мен, мамичко! — помоли тя и очите й се наляха със сълзи.
	Майка й послушно се наведе и Лена се притисна до нея. С другата си ръка прегърна Вера Илинична.
	— Защото и двете ви обичам — каза тя. — И още затова, че ви разбирам. И вие ме разбирате, ние всички се разбираме взаимно. Нали сме жени, вярно ли е?
	Какво ставаше с нея? Кой можеше да каже.
	Преди Лена не можеше да понася сантименталностите, а сега заподсмърча като майка си и Вера Илинична, но начаса се засмя, защото наистина беше забавно: трио подсмърчащи носове. Разсмя се, засмяха се и възрастните и тя започна да врънка класната майчица, да я засипва с въпроси: какви вечери са провели напоследък, има ли някакви сензации в училище, как е Женя, дето свири добре на пиано, а главното — какво прави класът им и още по-точно тяхната стая?
	— Как е Валя?
	— Избродира ново каре.
	— Браво! Какво прави леля Дуся?
	— Дреме и нарежда!
	— А директорката?
	— За Нова година осигури сто буркана компот от ягоди. Ще има пир.
	— Моята Зина как е?
	— Нормално.
	— Учи ли стихотворения?
	— Да.
	Лена учудено погледна Вера Илинична: лицето й странно се изопна. Но веднага стана пак същото. Сега разпитваше тя. Как е със здравето Лена? Какви нови книги е прочела?
	— О-о! — замоли се Лена. — Майчице, разкажи ми за Оскар Уайлд! Прочетох „Портретът на Дориан Грей“ и там има такива ужасни изречения! „Лекувайте душата с чувства, а душата да лекува чувствата.“
	Вера Илинична се усмихна.
	— „Проклинам буйните старания на своите младежки дни.“ Така, струва ми се, беше? Виждаш ли, и Пушкин си е позволявал.
	— А вчера имаше слънчево затъмнение. Знаеш ли? — Лицето на класната майчица отново се промени, но Лена не я попита защо. Умираше от желание да й разкаже за Фьодор. Премина на шепот. — Показа ми го едно момче. Казва се Фьодор. С него наблюдавахме слънцето през опушени стъкла. И знаеш ли — тя здраво стисна ръката на учителката, — на мен изведнъж ми стана студено. Просто цялата се вледених.
	— И ти ли? — изплашено извика Вера Илинична.
	— Да. На теб също ли ти беше студено? — Но учителката не отговори, а Лена продължи: — А сега татко отиде при Фьодор. Да спасяват майка му. Тя, изглежда, е злоупотребила с чужди пари.
	Вера Илинична се отдръпна от Лена. Разглеждаше я с интерес. После се притисна до нея.
	— Елена прекрасна — прошепна тя, — да не си се влюбила?
	Лена замря. Бързо кимна. И каза пламенно:
	— Да-да-да-да!
	Татко й се върна, седнаха на масата, пиха чай с тортата и Лена усещаше как Вера Илинична учудено я разглежда. Какво пък толкова, да я гледа, щом иска, но защо веднага отмества очи, като я погледне Лена?
	Не, тук нещо не беше наред. Може би и тя я осъждаше, както мама? Но Вера Илинична невинаги криеше погледа си. Лена срещаше кафявите й топли очи, които се усмихваха ясно и открито, и чувстваше, че не я осъжда, а напротив. Тогава какви погледи криеше учителката?
	Майка й излезе да я изпрати. Лена остана с татко си. Той беше предал парите и сега, доволен от нещо, все се усмихваше. А майка й не знаеше, че разговорите под гълъбарника се чуват в стаята. Сякаш нарочно бяха застанали с Вера Илинична точно там.
	— Знаете ли — каза мама, — понякога оставам с впечатлението, че Лена сякаш е по-възрастна от мен.
	— Аз също — отвърна учителката и добави, като помълча: — Може пък и така да е. Знаете ли, отначало губех самообладание с тях. Съвсем не прилича на обикновено училище, където все още имат място неискреността, лъжата, лицемерието. А в интерната съществува изострено чувство за истина — макар да е болезнена, макар да е тъжна, но истина. Честност докрай.
	— Ох — въздъхна майка й, — понякога така ме плаши тази честност.
	— Не бива да се плашите — отговори Вера Илинична, — просто трябва да помните, че в училището за болни деца лъжата се изключва напълно.
	— Виж ги как се разфилософстваха — усмихна се Лена, — като че ли тук някой им пречеше. Татко, затвори прозореца.
	Баща й стана, без да бърза, и се приближи до прозореца. И преди да го затвори, Лена чу Вера Илинична да казва:
	— А Лена… Тя би могла да бъде Уляна Громова, Любов Шевцова, разбирате ли? Великолепен човешки материал! Каква богата душевност! — Учителката замълча. И възкликнаѝ7 — Къде е справедливостта? Защо най-добрите са болни, а на лошите нищо не им става?
	Татко й затвори плътно прозореца и усмихнат се обърна към Лена.
	— Виж, с това не съм съгласен — каза той.


>
	В понеделник Фьодор се събуди от необяснима тревога.
	Родителите му бяха отишли на работа — баща му на строежа, майка му в склада, весела, че й се е разминало и че парите са събрани.
	Той се събуди, когато те се канеха да излязат, погледна в просъница радостната си майка и бодрия си баща, а него самия нещо го присвиваше под лъжичката и го гризеше някаква тревога.
	Когато родителите му излязоха и в стаята стана тихо, той дочу неясни, тъпи звуци, сякаш в някаква локва бе затънал камион и не можеше да се измъкне.
	Фьодор стана, изми се и излезе навън.
	Лятото си отиваше и макар есента да беше още далеко, бодливата остра трева и прашният път бяха посипани със спаружени тополови листа. Нямаше вятър, а в избледнялото синьо небе грееше слабо слънце; акациите, отделящи кварталчето от шумните улици, бяха посивели от прах и оклюмали. И въпреки това въздухът беше особен — като на село — напоен с мирис на трева и горчив аромат от флоксиите, цъфтящи в градината.
	В тишината нещо отново забоботи и Фьодор пак се разтревожи, звукът идеше не от шумните градски улици, а зад съседните бараки. Той се запъти нататък, задмина една къща, втора и видя, че до някаква съборетина като тяхната бяха спрели няколко камиона и възбудени, изнервени наематели пренасяха в тях своето имущество.
	Наблизо потракваше булдозер. Фьодор огледа улицата по-внимателно и съзря хора с лати и теодолити, не една, а няколко двойки — нали работят по двама, техник и работник с лата — които се движеха бавно, но някак упорито, уверено и целенасочено.
	В оживената тълпа на тия, които се пренасяха, лъсна темето на татковия приятел от детинството Егор и Фьодор, като се провираше между сандъците, масите и бюфетите, се добра до него.
	— Край — извика Егор, като избърсваше с кърпа темето си, — пренасяме се в ново жилище.
	— Всички наведнъж ли? — учуди се Фьодор.
	— Така стана! — отвърна Егор. — Ще събарят къщата. И вашата ще съборят. Всичките ще ги гътнат. Ще строят небостъргач. Май че хотел.
	Фьодор кимна, отмести се настрани и разбра откъде идеше неясната му тревога — хората, които пъплеха и мъкнеха своите вехтории, му приличаха на мравки, чийто дом е разрушен.
	Приближи се до човека с теодолита. Мустакатият момък ръкомахаше ту с едната, ту с другата си ръка и записваше нещо в тетрадка — погледна към Фьодор с превъзходство.
	— Какво ще има тук? — попита Федя.
	— Площад — с готовност отговори момъкът, — фонтан, лехи с холандски лалета. — Присви очи, огледа къщите и добави: — На мястото на вашите съборетини ще построим хотел, кинотеатър, универсален магазин. Да се ненагледаш, за чудо и приказ ще стане! — И се зачуди: — Слушай, всички се радват, а ти какво?…
	Фьодор се отдръпна. Значи, дори на лицето му е изписано, че е разстроен. Което е право, дори плешивият Егор, дето цял живот е прекарал тук, и той се радва, че ще гътнат тяхната съборетина, има си хас, в новото жилище ще имат и баня, и самостоятелна кухня. Само дето няма да се познават с хората от блока. Ще живеят в един вход, а няма да се поздравяват, защото ще са чужди. В техния клас учеха две деца. Учеха в един клас и живееха в един вход, а го разбраха едва след година — нито веднъж през това време не бяха се срещали: шега работа ли е вход с шестнадесет етажа?
	Фьодор крачеше из кварталчето, гледаше влекачите как мъкнат екскаваторите и булдозерите, разглеждаше „МАЗ“-овете, изпускащи задушливи сини газове, слушаше как улицата постепенно се изпълва с глухо бумтене и тревогата го обхващаше все повече.
	Затича се към гълъбарника.
	Гълъбите загукаха безгрижно и радостно — приветстваха го, че не закъсня, дойде навреме. Но не им носеше храна.
	Птиците обръщаха глави настрани, поглеждаха го въпросително, а той се вторачваше в тях като обречен.
	Какво ще стане сега? С гълъбите? С Лена? С него самия?
	Пердето леко помръдна, разтвори се за миг и оттам излетя книжен гълъб. Гмурна се надолу, заби нос в земята и начаса излетя нов, а след него още и още.
	Фьодор с нежност си помисли за Лена — сигурно цяла сутрин е правила гълъби, за да пусне своето ято.
	Той се усмихна, а Лена, вече дръпнала пердето, пускаше към него своите птици и гръмко се смееше, някои долитаха до него и забиваха книжните си носове в телената мрежа. Фьодор ги изваждаше оттам и ги връщаше обратно, в нейния прозорец.
	{img:lenka.png}
	— Знаеш ли — каза тъжно той, — скоро всичко ще свърши.
	— Знам! — отговори Лена безгрижно и лекотата, с която го каза, го докачи.
	— Скоро ще разрушат целия квартал — обясни той, — там са докарали много техника.
	— И какво ще стане? — изплаши се Лена.
	— Нищо няма да остане — тъжно я поправи той. — Няма да го има моя гълъбарник, твоя дом, моя дом, тази улица, акациите.
	— Какво ще стане? — глухо повтори Лена. И добави: — С нас?
	Тези думи сякаш го удариха. Ето откъде идеше тревогата му. Отначало непозната, едно предчувствие, после явна, но още неизречена с думи. Плаче му се за квартала, за гълъбарника, за съборетините, но това все още не е всичко. Важно е Лена. Какво ще стане с тях? С тях! Да.
	Той пусна гълъбите и те се стрелнаха в небето, като ту изчезваха от погледа в бледите слънчеви лъчи, ту отново се появяваха като белоснежни и червени точки в небесния лазур.
	Сега бяха сами и би трябвало да говорят, да се задавят от думи и смях, а те мълчаха и дори избягваха да се гледат. Сякаш помежду им се беше настанила обидата.
	— Искам да видя — каза накрая Лена и Фьодор послушно слезе от гълъбарника. Той отново я носеше на ръце и отново косите й го гъделичкаха, но не я целуна. Мълчаха.
	Колелата на количката затъваха в прахта, минувачите съчувствено ги гледаха, а те мълчаха като чужди.
	Бръмчаха самосвали, обитателите на Егоровата съборетина пренасяха мебели, през това време нищо не беше се променило и все пак имаше някаква промяна.
	На Фьодор му се стори, че Лена не му вярва и сега идва да провери, да види сама.
	Върнаха се бързо, има-няма половин час. Разделиха се сухо. Фьодор се качи в гълъбарника и затвори птиците.
	Когато си тръгна за къщи, няколко пъти се обърна да види лицето на Лена, но прозорецът беше старателно завесен с перде.


>
	Тя не разбираше какво се бе случило.
	Цяла сутрин майстори книжни гълъби, за да разсмее с ятото си Фьодор, а той й каза новината и в нея нещо се прекърши.
	Тя се вкамени, онемя, сякаш беше мъртва.
	Какво ще стане с тях?
	Лена много добре знаеше какво ще стане и без това разрушаване, без самосвалите, булдозерите и другите машини. Струваше й се, че се е подготвила за всичко, сякаш се е застраховала и е готова да приеме и най-горчивото.
	Но само така ни се струва, че сме готови да посрещнем нещастието. Човек никога не може да бъде готов за това. Може да знае, може да предполага, да се досеща, дори да се подготви, но да е готов, е невъзможно.
	Лена си мислеше: ще стане постепенно. Няма всичко изведнъж да свърши, а ще се проточи дълго. Впрочем тя не знаеше кое как ще стане. Ние само можем да предполагаме, а разполага, решава случаят. Още повече че когато човек е щастлив, предположенията му са толкова условни, че и сам не си вярва.
	Лена не знаеше това, само се досещаше. И нямаше никакви предчувствия като Фьодор, никаква тревога.
	Майстореше книжните си гълъби, слушаше гукането на истинските, чакаше Фьодор и се усмихваше на себе си, като си представяше как ще пусне срещу него цялото си ято: и тя си има гълъби… А после спря. Сякаш се блъсна с все сила в стената. И когато той дойде, за да я свали долу, на нея й се искаше да закрещи, да се разреве, да завика от отчаяние — толкова ясно и отчетливо разбра, че много малко им остава да бъдат заедно…
	Но мълчеше. И сърцето й биеше равномерно и скучно. „Ако Фьодор е решил да ме целуне — помисли си тя, — сигурно ще се дръпна.“
	Всичко й опротивя.
	Светът. Тя самата. И дори Фьодор.
	Разходиха се из квартала, върнаха се у дома, и когато той си тръгна, тя дори не погледна подире му. Дръпна плътно пердето върху прозореца, затвори очи и се облегна назад.
	Възможно ли е толкова безмилостно?
	Да сринат всичко, да унищожат домовете им, гълъбарника, квартала! Да построят някакъв глупав хотел, да наредят фонтани и цветни лехи!
	Представи си: в студения сив фонтан шурти вода и тази вода е мъртва — струята се разбива в цимента с кух, празен звук. Живото чувства, способно е да страда и само мъртвото може да тече спокойно, да се разпръсква на капки и да не тъгува за онова, което е било преди.
	Мъртъв фонтан, мъртва вода като в приказката, мъртви лалета размахват мъртви яркочервени цветове.
	И гълъбите ги няма — тяхното място в небето е заел небостъргач. И тополите ги няма — гъста мъртва трева. И тях ги няма — Фьодор и Лена. И никога не ги е имало.
	Всичко, което го има — сякаш не е било.
	И защо сега да си въобразява нещо, което, все едно, няма да го има?
	Лена се въртеше в креслото и си казваше: „Всичко е безсмислено, безсмислено!“ — но нищо не можеше да направи със себе си. Изведнъж се сепна. „Нима тези мисли идват от това, че е болна, безнога, ненормална? Нима цялата тая натрапчива безсмислица идва от нейната непълноценност, сакатост, от това, че не иска, бои се, не желае да си го признае?…“
	Поведението й приличаше на пристъп. На острите пристъпи на болестта. Опита се да проумее, да систематизира случилото се напоследък. Острият мирис на стърготини, четенето на Уайлд под грохота на джаза и дюдюкането на футболните трибуни по телевизора. Сълзите, целувките, слънчевото затъмнение, когато за малко не й спря сърцето. И сега тази вкамененост и мъртвило…
	Но нали по-рано такова нещо не беше й се случвало? Никога!
	При тях, в интерната, винаги цареше ведра и здрава атмосфера. Строги, спартански правила. Железният стремеж да не се поддават на болестта бе изработил неписани закони и всички им се подчиняваха. И тя, Лена, беше техен най-ревностен пазител…
	Може би причината е свободата, липсата на ограничения, когато е сама, без колектива, както се изразяват на събранията. Макар този колектив да не е здрав в буквалния смисъл на думата, но е здрав духовно.
	Спомня си: момичетата не издържаха. Ту една, ту друга. Но не често. Останалите ги подкрепяха. Когато си в строя, не е опасно да се спънеш. Няма да ти позволят да паднеш.
	А тя остана сама.
	Сама със себе си. Сама с Фьодор, с всичко, което се случи помежду им. И почна да я кърши, да я превива и ломи.
	Засмя се. А пък вчера Вера Илинична каза, че уж Лена би могла да бъде Уляна Громова или Любка Шевцова.
	Глупости. Словесна плява. Не би могла.
	Завъртя се с креслото. Уморено се отметна назад. Затвори очи. И неочаквано заспа.
	Сякаш пропадна в тъмна яма…


>
	Настанаха шеметни дни.
	Все едно че никога в квартала не е имало селска тишина, прашни улички, мирис на трева и шумолене на тополи. Сякаш бяха разровили огромен мравуняк и се оказа, че никой не знае колко народ живее в него. Хората отиваха в нови жилища някъде в покрайнините, но като че ли не намаляваха. И всички се местеха припрени и забързани. В квартала цареше суматоха като на потъващ кораб.
	Една вечер татко му също донесе ордер за ново жилище. Беше си пийнал порядъчно, но нито майка му, нито Фьодор обърнаха внимание на това — така ги слиса новината.
	Федя все си мислеше, че ще им се размине, че до тях няма да стигне ред и всичко ще си остане както преди, но не се размина, не си остана постарому, не се оправи.
	Родителите му веднага се застягаха да идат да видят новото жилище, настояваха и той да върви с тях.
	— Хайде, не тъжи — уговаряше го майка му в автобуса, — нали казваше, че ще продадеш гълъбите, таман, продай ги сега на оня полковник, пенсионера, дето те беше питал.
	Той въздишаше, кимаше, но в главата му всичко се беше объркало, пък и го гнетеше страхотна тежест — Лена, нейното равнодушие и пустота.
	Фьодор ходи при нея. И през деня, когато беше сама, и вечерта, когато родителите й си бяха вкъщи. Тя разговаряше с него, сякаш току-що са се запознали. Хладно, на някакви отвлечени теми. А когато се приближи до нея, тя се отдръпна назад, и то така, че количката се тресна о стената. И го гледаше с празен, стъклен поглед…
	Новият апартамент беше на десетия етаж, в новите комплекси, но от десетия етаж не се откриваха, както си мислеше Фьодор, горски простори, защото зданието бе обкръжено от грамади по на шестнадесет и двадесет етажа. Оставаше му да гледа само небето и кънтящото празно дъно на каменния кладенец, който образуваха новите сгради.
	Затова пък майка му се радваше като дете. Отваряше и затваряше всички кранове, местеше ръчката на душа, разглеждаше електрическата печка, надвесваше се над перилата на балкона така, че баща му изплашен я държеше за кръста.
	— Колко е хубаво! — викаше тя. — И гледай, нито една кръчма!
	Татко му подсмърчаше, боботеше: „Какво пък! Да не съм чак толкоз…“ — и се усмихваше доволен, крачеше из стаите като стопанин, измерваше дължините на стените и повтаряше:
	— Щом ми дадоха жилище, значи ме ценят? А? Или не е така?
	— Ценят те, ценят — смееше се мама, — когато искаш, можеш. — И се шегуваше: — Само че рядко ти се случва!
	Две стаи, светли и просторни, кухня, баня, топла тоалетна! Преди имаха ли всичко това? Само можеха да мечтаят за подобно нещо. Разбира се, и Фьодор се радваше, само че той, слава богу, беше във възраст, когато вещите не засенчат другото, онова, което е по-важно…
	В техния стар квартал сега се бяха появили нови звуци. Било вечер или през деня изведнъж нещо започваше да буха и Фьодор като омагьосан тръгваше към звука.
	На един автокран със стоманено въже бе завързано желязно кълбо. Крановикът вдигаше крана, леко го завърташе на една страна, сякаш го засилваше и със замах стоварваше огромното кълбо върху съборетините.
	Стените се рушаха с трясък и вой, откривайки унили, празни стаи, в които толкова години бяха живели хора.
	Фьодор гледаше с тъга как в една стая бяха забравили на стената — или просто оставили — евтина цветна репродукция в рамка, а в друга — празен войнишки креват; как неочаквано се откри стена с прозорец, а на перваза шумолеше с листата си гергина в стара, почерняла саксия.
	Нощем сънуваше еднообразни кошмари: голи кюнци, черчевета на прозорци, по които вятърът хлопаше малките прозорчета. Причуваше му се кънтенето на железния топуз о стените на старите къщи и с трепет си мислеше кога ли ще дойде ред и на тяхната къща, как ще рухне, както пада на колене голям стар кон.
	Но Федя не видя това.
	С татко и майка закараха багажа в новото жилище и баща му побърза да се върне с камиона обратно, а те с майка си останаха да подреждат нещата, а когато привечер се върнаха, върнаха се кой знае защо, всичко беше свършило. Техният стар дом се беше превърнал в купчина прогнили дъски, парцали и прах от раздробената мазилка.
	Наоколо тъпчеше баща му, който с гордост им съобщи, че сам е разрушил с желязната бухалка собствения си дом, помолил краниста, искал непременно сам, просто ръцете го сърбели.
	Майка му заплака, но сълзите й бяха леки, Фьодор го почувства, в неговото гърло обаче се беше препречила тежка буца и той отново се зачуди на баща си, на странното му безгрижие — на какво толкова се радва и защо е разрушавал собствения си дом?
	В душата му избликна някаква топла обич към старото жилище, сякаш бяха убили живо същество.
	Федя се отдалечи и здрачът го погълна. Запъти се към гълъбарника.
	Прозорците на Ленини светеха ярко, сякаш никак не ги засягаше какво става наоколо, сякаш този дом, макар и по-висок, и по-хубав от бараките, претендираше да е вечен, безсмъртен и затова безгрижен.
	Фьодор не се качи при гълъбите. През деня ги беше хранил, пуска ги да летят, и непрекъснато поглеждаше към прозореца на Лена. Зад пердето не се чуваше нито звук.
	Тогава си тръгна, навел глава, после натовари багажа в камиона и потегли… Камионът минаваше покрай прозореца на Лена, тя сигурно виждаше всичко. Но и тогава, в момента когато Фьодор потегли с камиона, тя не дръпна пердето.
	Фьодор внимателно се покатери по стълбата, която водеше към гълъбарника. Върху пердето се очертаваше сянката на Лена. Тя четеше книга.
	Усети, че сърцето му бумка до премаляване. Отначало искаше да я извика и дори издаде някакъв звук, но гърлото му се сви, той се задави, едва не се разкашля и с мъка се удържа.
	Сянката помръдна, сякаш Лена се ослушваше към звуците, които идваха от улицата.
	Фьодор замря.
	Помисли си с тъга, че днес загуби родния дом, че скоро ще загуби и гълъбите… И загубва, загубва, загубва Лена!


>
	Разбра, че Фьодор се е качил при гълъбите.
	Чу приглушения звук, който приличаше на сдържано ридание. Но не даде вид. Естествено, видя всичко. Как Федя товареше багажа и как мина покрай техните прозорци с камиона, без да откъсва поглед от нея и без да я вижда — тя се криеше зад пердето. Как после баща му с ожесточение рушеше къщата, летяха стъкла и мазилка.
	У нея сякаш всичко прегоря. Беше като пресъхнал от зноя ручей. И всичката влага, всичката й доброта и жажда за живот, и любов отидоха под земята. Скриха се от хорските очи. Дори лицето й посърна и се изостри.
	През целия ден се наказваше с необяснима жестокост. „Трябва да сложа край — заповядваше си тя. — Сама. Със собствените си ръце. Така ще е по-леко.“
	Кой я беше научил? Майка й? Баща й? Интернатът?
	Болестта, ето кой я беше научил на тази жестокост. С болестта Лена водеше пряк диалог, без посредници. Вечер, когато родителите й се прибираха, животът се връщаше на лицето й, тя се усмихваше, шегуваше се, а после се скриваше в синкавата светлина, идваща от екрана на телевизора, и можеше или да си мълчи, или да симулира внимание, без да вижда какво предават и без да чува за какво говорят.
	„Да сложа край!“ — заповядваше си тя и броеше часовете, които й оставаха. Общо взето, не бяха много. Татко й скоро ще получи ордер за жилище в нова сграда. И тогава — край. Точка. Ще си отдъхне свободно.
	Не току-така Вера Илинична бе казала, че Лена прилича на героините. Честна дума, тя всичко ще преодолее.
	Цял живот болестта учеше Лена да я превъзмогва. Болестта е мъка. Нещастие. Тогава защо да не може да се превъзмогне щастието? Вероятно това е къде по-просто! И когато в антрето се чу звънеца, Лена не помръдна от мястото си, решила, че това е Фьодор.
	Но звънецът продължаваше настойчиво да звъни — Федя не звънеше така — и Лена подкара количката към антрето.
	На прага стоеше раздавачката с недоволно лице. Но щом видя Лена, гневът й я напусна и тя назова името й.
	— Препоръчано писмо — каза лелката строго. — Дори пише: лично, да се предаде на ръка.
	Лена извъртя някаква заврънкулка в тетрадката на раздавачката, благодари й, затвори вратата и като не преставаше да се учудва, стигна до стаята. Наистина върху плика с печатни букви беше написано „Лично, да се предаде на ръка.“ И Лена го отвори.
	Веднага позна почерка на Валя.
	„Дори да си много болна — прочете тя, — за теб няма прошка. Ние знаем, че Вера Илинична отиде у вас още на другия ден, но ти не дойде. А Зина толкова те обичаше. Запомни деня на нейната смърт — събота, когато имаше слънчево затъмнение. Нека този ден бъде за теб ден на вечни угризения.“
	Лена си пое въздух, но не можа да го издиша, сякаш някаква запушалка бе затъкнала дробовете й; в ушите й писна остър звън и с всяка минута се усилваше. С неимоверно усилие изтласка въздуха от дробовете си и изтърва писмото. Тресеше я. Просто я разтърсваше. Помъчи се да заплаче, но нищо не излезе. Сякаш затъваше в някакъв ужас, в някаква черна кал, която няма нито дъно, нито брегове. Можеше само да се мята, но да изплува е безсмислено, защото няма накъде.
	Зина умряла?! Това е невъзможно! Невероятно. Защо? Как така? За какво?
	Та тя и без друго цял живот беше страдала. С парализирана лява ръка и крак. Веднъж каза: „На него ще му е по-лесно да ме докопа!“ „На кого?“ — учуди се Лена. „Ами на оня кривчо, паралича — засмя се Зина. — Стига да слезе малко по-надолу или да се качи малко нагоре — и право тук.“ — Тя се мушна в сърцето. Нима беше предугадила?
	Но Вера Илинична! Как можа! Та нали прекрасно знаеше, че Зина и Лена са неразделни. Че са приятелки. Дойде у тях, а премълча.
	Защо? Защо такава жестокост?
	Лена се опита да си припомни посещението й. Май имаше нещо?… Да, за Зина тя й отговаряше едносрично. После заговори за затъмнението. Лена й каза за ръцете си — как бяха изстинали, как я бе втресло — и Вера Илинична попита побледняла: „И ти ли?“.
	Тогава не се замисли. В ония дни за нея целият свят беше розов и не се замисли, не попита класната какво значи това „И ти ли?“. Кой друг, Вера Илинична?
	Оказа се, че е Зина.
	Най-сетне заплака. Валя пишеше, че Зина е починала в събота, а Вера Илинична идва у тях след това. Защо дойде? Та Зина още не е била погребана! Да й каже?… Да я покани на погребението… И нищо не каза! Премълча! Как можа! Има ли сърце!
	Набързо се облече. Отвори вратата и изкара количката на стълбището. Като се държеше с две ръце за перилата и задържаше количката, тя се спусна долу.
	Нейният транспорт не бе предназначен за пътуване по улицата, а само за къси придвижвания из стаята. Напред, назад. Да се върти в кръг.
	За пътуване по улицата беше нужна съвсем друга количка, с лостове и дори със спирачки. Но Лена изобщо не помисли за това. Входната врата се хлопна зад гърба й и тя погна своята количка покрай акациите, нататък, където шумеше оживената улица.
	Нищо не виждаше пред себе си. Не искаше да вижда.
	Фьодор смутено я попита. „Къде отиваш?“ Тя дори не му отговори. И толкоз. Той остана отстрани на пътя.
	Лена стигна до улицата и слезе на асфалта. Трябваше да кара по тротоара, но там вървяха хора. А сега хората й пречеха. Тук, на платното, караше по-бързо. Тя въртеше с ръце колелата, вперила поглед напред и не мислеше, че до целта си има няколко дълги километра.
	Колите намаляваха ход и внимателно я заобикаляха, някои шофьори се обръщаха и Лена твърде късно съобрази, че направи грешка, като не взе пари: можеше да спре товарно такси и да се натовари като багаж.
	Разсмя се истерично.
	Да се вози като багаж! Да, само за това е годна! И Зина беше такава. И Женя. Всички те са багаж, вещи — почти неодушевени предмети. Могат да ги натоварят в багажниците на товарните таксита.
	Улицата се спускаше под наклон, но Лена не виждаше нищо. Не виждаше и упорито пришпорваше колелата с ръце. На няколко пъти твърдите гуми болезнено я шибнаха по пръстите, но тя не обръщаше внимание и чак когато количката, набрала скорост, се понесе по нанадолнището, Лена дойде на себе си. Спиците на колелата звънтяха, вятърът изстискваше сълзи от очите й и тя изведнъж усети, че скоростта отнася количката в лявото платно, право под колелата на насрещните коли.
	Досмеша я.
	Обхвана коленете си с ръце, без дори да прави опит да овладее количката, и като омагьосана гледаше как с всяка секунда се приближава до тролейбуса. Шофьорът я забеляза, очите му се разшириха от ужас, той рязко удари спирачките и спря колата. Лена огледа синята стена на тролея, старателно подредените в една линия нитове, облегна се назад и затвори очи.
	И изведнъж закрещя:
	— Не!
	Чу се чаткане, количката рязко забави ход, отблъсна се от тролея, качи се на тротоара и спря.
	Лена видя пред себе си измъченото лице на Фьодор, който я питаше:
	— Какво си шепнеш? Какво?
	А тя не шепнеше, тя крещеше, да, тя крещеше: „Не искам! Не!“.
	Фьодор не я попита друго, той гледаше лицето й, гледа го може би повече от минута, после се скри зад количката и каза:
	— Направо ли?
	— Направо — отговори тя и продължи да го насочва: — Надясно… Наляво… Право…
	Количката послушно се движеше напред и забави ход чак при гробищата. Там спря.
	— Защо? — чу тя глухия глас на Фьодор.
	— Трябва! — отговори му Лена.
	— Не, не трябва — каза той.
	— Пусни количката — настоя Лена.
	— Няма да я пусна — отговори Фьодор.
	Лена бързо се обърна назад. Очите й бяха зачервени.
	— Нямаш право! Зина е умряла!
	Тя моментално се извърна, като криеше лицето си с ръце, количката послушно тръгна напред и Лена трепна: зад желязната ограда на старото гробище се чуха звуците на духова музика.
	Свиреше траурна мелодия.


>
	Фьодор отново спря.
	Ако Зина е умряла наскоро, реши той, значи е погребана близо до новия гроб, където сега свири духовата музика. А Лена няма защо да гледа това погребение. Трябва да изчакат.
	Лена мълчеше, без да се обръща, и той я подкара лекичко покрай оградата.
	Есента настъпваше неумолимо, земята до оградата бе застлана с пъстър и радващ окото килим от жълти и червени листа.
	Листата шумоляха, миришеха остро, слънцето грееше слабо и Фьодор изтръпваше от мисълта какво можеше да стане, ако се беше поддал на глупавата обида.
	Ако се беше поддал на обидата и беше си тръгнал по пътя, когато Лена го отмина при акациите, сега нея просто нямаше да я има или щеше да лежи в болницата и Фьодор никога нямаше да си го прости, докато е жив.
	Лена, поне така му се стори, не го забеляза и го отмина, без да му отговори, той отначало се обиди и си тръгна, но после се спря. Разтревожи го видът й: случило се е нещо лошо, тя не беше на себе си.
	Фьодор се върна и се затича след нея. Не беше лесно да я настигне — Лена се носеше със страшна скорост по средата на улицата, а той тичаше по тротоара, като лавираше между минувачите. Най-сетне я настигна, но не я задмина, а тръгна на няколко крачки зад количката, за да не го забележи Лена. Връхлетя на някакъв чичко със сиво пардесю, настъпи го по крака и сигурно силно, защото чичкото го хвана за ръката и започна да му се кара и за малко — заради тоя чичка — щеше да се случи непоправимото.
	Фьодор видя как количката, като се поклащаше, се понесе по наклона, после, загубила управление, се озова в лявата половина на платното право срещу тролея. Федя се отскубна от ръцете на чичкото със сивото пардесю и презглава хукна след Лена.
	Чуваше как подире му изскърцват спирачките на колите, но вече не обръщаше внимание на нищо и краката му летяха с пределна скорост. С крайчеца на окото си видя как хората спират, следейки количката и него, но никой не се помръдна от мястото си — дали се стъписаха, или се надяваха на него; на два метра от занитения калник на тролея той хвана количката за облегалката и я отблъсна към тротоара.
	Още миг, две секунди…
	Духовата музика млъкна и Фьодор, без да бърза, се приближи до вратата на гробищата. Покрай тях минаха музикантите с блестящи инструменти — говореха си весело и се смееха; последваха ги мълчаливи хора в траур. На излизане от гробищата всички се обръщаха към тях двамата и ги оглеждаха с любопитство. Отминаваха, но продължаваха да извръщат глави и да ги гледат. Никъде не бяха ги разглеждали с такова любопитство, както тук.
	Фьодор подкара Лена по алеята. В шумата весело чуруликаха птици, слънцето се провираше през клоните на дърветата и осветяваше паметниците като с театрални прожектори. Гробищата се сториха на Федя нещо условно и нереално, съществуващо сякаш нарочно само за да плаши хората.
	Намериха гроба на Зина бързо, той беше открая и още неслегналата се пръст на съседните гробове имаше различни оттенъци. На последните беше влажна и кафява, към началото на реда бе поизпръхнала, а на Зининия гроб беше станала плътна и сива.
	Фьодор видя как Лена посърна. Сви се в количката, закри лицето си с ръце и гърбът й се затресе в мълчаливи ридания.
	Нейната слабост и безпомощност събудиха у Фьодор състрадание и нежност и тези две чувства отново, както тогава, го направиха по-уверен и смел.
	Фьодор заобиколи количката, приседна пред Лена и властно сне ръцете от лицето й.
	— Лена! — повика я той. — Лена! Спомни си! Спомни си, моля те! Нали ти самата казваше! За слънчевото затъмнение. Всичките ни нещастия са затъмнения и без тях не може. Без тях ще се отучим да виждаме слънцето!
	Отначало Лена го гледаше с недоумение, после погледът й се избистри.
	— Знаеш ли Зина какви думи беше намерила в една книга? — неочаквано попита тя с ясен глас. — Слушай. — Въздъхна дълбоко, сякаш се освобождаваше от някаква тежест, погледна още веднъж към Зининия гроб и впери проницателен поглед към Фьодор. — Слушай — повтори тя: „Съдбата на всеки от нас е трагична. Всички сме самотни. Любовта, силните увлечения, творческите пориви понякога ни позволяват да забравим самотата, но тези триумфи са само светли оазиси, създадени от собствените ни ръце, краят на пътя прекъсва винаги с мрак: всеки посреща смъртта съвсем сам“.
	— От Библията ли е? — попита Фьодор.
	— От Чарлз Пърси Сноу — отвърна Лена. — Чувал ли си?
	Фьодор поклати глава.
	— Сега и Зина — продума тя — е съвсем сама.
	— Стига! — прекъсна я Фьодор и Лена не възрази. Той обърна количката и я подкара към изхода. Когато масивните врати останаха зад гърба им, Фьодор изпита облекчение. Тежкото и мъчителното беше отминало, а улицата кипеше от живот: покрай тях изтича един гласовит Шаро, с рев профуча тролеят.
	На гробищата Фьодор почувства своята власт и превъзходство над Лена. Но това продължи само минута. Сетне тя изрече някакви думи от някой си Пърси. Или Сноу. Сигурно е англичанин… И Федя отново закрачи, като се разпъваше от размисъл какво да й отговори. Как да се възпротиви на тези мъдри, но студени думи?
	Какво каза тя? „Оазиси, създадени от собствените ни ръце.“
	— Знаеш ли — обади се той, — твоят Чарлз си противоречи.
	Тя не отговори.
	— Любовта, силните увлечения — какво имаше още там? — трябва да се създават. Със собствени ръце. Самият той го казва.
	Лена мълчеше. Фьодор го хвана яд, човек може да откачи! Да се чалне! Врътна решително количката към себе си.
	— Вярно казва за оазисите тоя англичанин! — отсече той. — Та нали човек е мислещо същество. Щом осъзнава неизбежността на самотата, значи е по силите му да превърне живота си в непрекъснат оазис!
	— А Зина я няма! — заплака Лена. — И мене няма да ме има.
	— Всички нас няма да ни има. Но сега какво — да лягаме и да мрем ли?
	— Не, Федя — каза тя, — богатият на сиромаха вяра не хваща. На нас в интерната не ни е до оазиси. — Поразмисли, погледна го със съжаление и добави: — Грехота е да си създаваме оазиси.
	— Че кой — развика се Фьодор, — кой ти е втълпил тези глупости! Да се отричаш от себе си! Та ти си силна, нали видях! Малко ли здрави хора има, които са къде по-нещастни от вас! Че ако всички почнат да се вайкат! Да мислят за умирачка!
	Хората се обръщаха да ги гледат, но Фьодор, преизпълнен от нежност към Лена, не забелязваше нищо друго освен нея. Сърцето му се свиваше от болка и жалост към тази девойка и колкото по-безпомощна бе тя, толкова по-голяма любов се зараждаше в сърцето му към нея.
	— Днес просто има слънчево затъмнение! — говореше той задъхано. — Така си мисля: затъмнение и край. Виждаш ли, ръцете ти отново изстинаха както тогава! Съвземи се, моля те! Огледай се наоколо! Спомни си, дявол да го вземе, Островски: животът се дава само веднъж! Трябва да се живее! Да се живее!
	Федя почувства, че няма да издържи и ще се разреве, рязко обърна количката и я погна пред себе си. Плачеше без глас, хапеше устни, за да не издаде нито стон, и тичаше колкото сила има — чуваше се само свистенето на спиците. Плачеше от отчаяние, че не може да разубеди Лена, не може да надвие бедите й, а и самият той вече чувстваше, че лошото неумолимо приближава. Откъде?
	Знаеше откъде.
	Там, в стария квартал, зад плътната стена на акациите, гърмяха булдозери, бухаше с топуза подемният кран. Там рушаха старото, за да построят новото.
	Но новото невинаги е радост. И не е леко да се загуби старото. Особено ако то е дало криле на любовта ти.

	* * *

	Те наближаваха дома на Лена, а насреща им тичаха, размахвайки ръце, трима: татко й, майка й и Вера Илинична.
	Лена си спомни — писмото падна на пода. Родителите й, като не са я намерили, са открили листа и са хукнали да се обадят на Вера Илинична и тя начаса е пристигнала. Те знаеха всичко, бяха успели да си кажат всичко един на друг и сега очите им бяха кръгли от ужас.
	Близки хора са й, а все пак колко са различни! Майка й още отдалеч се нахвърли върху Фьодор:
	— Защо я закарахте там?
	А баща й каза съвсем друго:
	— Благодаря ти, че не остави Лена сама.
	Федя премълча, а Лена не можеше да види лицето му. Тя гледаше Вера Илинична, гледаше я в упор, искаше да й зададе един-единствен въпрос и странно, колкото по-дълго се вглеждаше в лицето на учителката, толкова по` не й се искаше да я разпитва.
	Още от шести клас Лена учеше Вера Илинична да не я съжалява, да й казва истината, а ето сега учителката сама й изнасяше урок на същата тема, за жалостта. Наистина, ако се прецени честно — какво печели тя, Вера Илинична? Лена, все едно щеше да научи за Зина, рано или късно. Класната сигурно се проклина за грешката. Но въпреки всичко грешката й е добра. Не се е решила, пожалила я е, отложила е. Пощадила я е.
	Тогава Лена й шепнеше за Фьодор. Каза онова: „Да-да-да!“. Слънцето я беше заслепило, всичко й се струваше толкова прекрасно… За какво да осъжда Вера Илинична? За добротата? За какво да я пита?
	Наближиха входа и Лена чу гласа на Фьодор:
	— Довиждане.
	Тя обърна количката — Федя стоеше на десетина крачки, чернокос, със светла риза и протрити джинси. Очите му бяха уморени. Ръцете висяха като въжета.
	Сякаш някой изплющя с бич покрай ухото й, тя трепна и осъзна: днес загуби Зина, а сега… Улови се за идеята си като за сламчица — на нея не й е позволено да мисли за оазиси, грехота е — но нищо не излизаше, тази нелепица се стичаше като вода между пръстите й и в шепите й не оставаше нищо, а Фьодор, живият Фьодор, отстъпи крачка назад, после още една.
	— Федя — глухо каза Лена, — Федя, какво ще стане сега?
	— Аз ще дойда — извика той, като отстъпваше назад. — Не се тревожи, ще дойда.
	После се обърна и затича, а количката на Лена тихо зави към къщи, силните ръце на баща й я подхванаха и тя заплува из въздуха. Усети миризмата на тютюн и бодливата буза на баща си. Стори й се, че е мъничка, съвсем мъничка в силните прегръдки на баща си. Доплака й се и заплака светло и тихо, както плачат децата, когато болката или обидата вече са преминали и сълзите се леят просто така, без тежест и мъка.
	През такива сълзи проблясва усмивка, сякаш през облаците се прокрадва слънцето. И в чистите очи земята става по-черна, тревата — по-зелена и по-синя — реката. А от раменете ти пада товар.
	Ти не си сам. А щом не си сам, не е толкова трудно, както ти се е струвало в началото. Влязоха в стаята, седнаха на дивана и Вера Илинична наведе очи.
	— Дай да те целуна — неочаквано каза Лена и усети как трепна ръката на тая, която тя наричаше класна майчица.
	— Благодаря — пошепна учителката, но не трябваше да го изрича — тя не разбра добре Лена.
	— Дай да те целуна — каза Лена на майка си и здраво я притисна до себе си, сякаш й предаваше от своите сили.
	Майка й заподсмърча и Лена я млясна в отговор — и мама не я разбра както трябва.
	— Дай да те целуна — каза Лена на татко си и здраво се притисна до него, сякаш за да си вземе от неговата твърдост. И той я притисна още по-силно. Прошепна. „Щом се преместим — и заминавам в командировка“. Той я разбра. Разбра всичко както трябваше.
	Лена се изправи. Усмихна се и каза:
	— Виждате ли колко съм се променила. Станала съм глезла и сополана. Струва ми се, че трябваше да е точно обратното. Все пак в девети клас съм.
	Тя замълча, огледа ги и тримата, най-близките й възрастни хора, огледа ги със строг и сух поглед и изрече много просто, сякаш между другото:
	— Утре е септември. Отивам в интерната.
	Мама запримигва с очи, а татко кимна с разбиране.
	— Аз трябва да бъда там — каза твърдо Лена и погледна към Вера Илинична.
	Тогава, в шести клас, Вера Илинична подсмърчаше, а сега седеше спокойно изправена и дори безразлична. Гледаше я и очите й бяха сухи. И може би най-добре от всички знаеше какво иска Лена.
	Момичето, което изглеждаше по-възрастно от възрастните.


>
	Фьодор отиде у тях след един ден.
	От вчера бе започнал месец септември. Федя учеше в ново училище и недоверчиво се вглеждаше в лицата на съучениците си — сега вече никой не знаеше, че баща му се казва Джон Иванович, „Американец“, Чичо Сам, пък и татко му беше съвсем друг, държеше се, така че той можеше да не страни от момчетата и дори напротив — разглеждаше ги с интерес, макар и с известен страх.
	След училище майка му го накара да пробива дупки за корнизите, за полиците в кухнята. Той си мислеше, че ще се справи бързо, но се забави, не беше лесна работа тая — бетонът трудно се поддаваше дори на бормашината. Федя привърши късно вечерта, и то с помощта на баща си, а на сутринта беше пак на училище, после си учи уроците…
	Отиде на следващия ден. Привечер.
	Първо се качи на гълъбарника, нахрани птиците и ги пусна да летят. Погледна към прозореца на Лена и го обхвана тревога — там беше пусто, нямаше дори пердета. Извика веднъж-дваж — нито звук.
	Слезе долу, влезе във входа и позвъни.
	Звънецът прогърмя, както му се стори, по-силно от друг път. В апартамента беше тихо. Той отново и отново натисна бутона на звънеца, но никой не идваше или не подкарваше количката към вратата. Фьодор позвъни на съседите, но и там никой не отвори.
	Слезе долу, замисли се и се покатери по водосточната тръба. Когато се долепи до стъклото на прозореца, нещо сякаш го удари по главата. Голи стени, подът старателно изметен — на местата на мебелите блестеше като нов, а по средата на стаята бе поизбелял; когато са напуснали, може дори да са го измили. Последните лъчи на залязващото слънце се отразяваха в него и върху дребните шарки на тапетите играеха слънчеви зайчета.
	Фьодор огледа празната стая още веднъж и още веднъж, сякаш се мъчеше да запомни всичко до най-малки подробности. Беше прекарал съвсем малко време в нея и я знаеше друга. А най-важното, там винаги беше Лена и останалото нямаше абсолютно никакво значение — къде стои гардеробът, къде — диванът, къде — телевизорът; важното бе Лена. Тя сякаш излъчваше сияние — радостно или тъжно — и тази светлина изместваше всичко друго, забулваше подробностите, правеше ги незначителни и маловажни.
	Фьодор се загледа — до вратата, в тъмния ъгъл лежеше малка целулоидна кукличка. Гола розова кукличка. Лежеше в неудобна поза, забола нос в пода и с разперени ръце. Сякаш се беше хвърлила на земята от отчаяние.
	Огледа за последен път празната стая и се спусна долу. Облегна се на водосточната тръба и впери поглед в гълъбите. Слънцето вече беше се скрило зад акациите и гълъбите се гмуркаха и къпеха във въздушната синева.

	* * *

	Затвори се в себе си. Вкъщи мълчеше. Дори за нищо не мислеше. В главата му беше пусто. Когато го вдигнеха в час, надигаше се смутен, без да знае какво да отговори, и децата вече му се присмиваха и дори му лепнаха прякора „Навъсен Мрачнеев“. Но Фьодор и това не чуваше.
	Тялото му сякаш бе загубило способността си да усеща, а душата му — да чувства. След училище се качваше на автобуса и отиваше в стария квартал. Хранеше гълъбите, следеше полета им и всеки ден се качваше по водосточната тръба до втория етаж на отсрещната къща.
	Очите му се изцъкляха, той висеше, прегърнал улука, гледаше празната стая и не се помръдваше.
	Един ден вече нямаше по какво да се изкачи. Старият улук лежеше в купчината развалини, вятърът минаваше през него и издаваше тъжен, монотонен звук; прозорецът, от който го гледаше Лена, стърчеше с мъртвия кръст на черчевето.
	— Ей, момче — повика го багеристът, който товареше развалините на един самосвал, — махни от тук тоя гълъбарник. Утре ще копаем основите.
	Фьодор като онемял гледаше развалините на къщата и изведнъж си спомни сутринта, когато майка му занасяше парите в работата си. Родителите му се смееха, шушукаха си оживено, а той се събуди с тревога.
	Това е краят. Дори гълъбите няма да ги има. Пусна птиците. Не така, както друг път. Вземаше ги една по една, галеше ги по главата и ги хвърляше нагоре. Птиците пляскаха с криле, стремяха се да излетят на ято, както винаги, но той ги пускаше една по една, като се сбогуваше с всяка.
	Някъде наблизо живееше полковникът пенсионер, който искаше да ги купи, но Фьодор дори не си спомни за него.
	Птиците се рееха в прозрачното синьо небе, а той бавно и делово събираше стърготините. През ясните и сухи дни те бяха изсъхнали и сега го боцкаха и шумоляха в ръцете му, издавайки мек мирис на дърво.
	Багеристът свърши смяната, избърса ръцете си с конци и се усмихна, като блесна със зъби.
	— Имате ли кибрит? — попита го Фьодор.
	— Ти май пушиш, а? — засмя се мъжът. — Гледай майка ти да не ти тегли боя! — Хвърли му кутията, махна с ръка, демек: не ми я връщай, и се запъти към спирката.
	Фьодор приседна до гълъбарника. Отново погледна небето. Жадно, за последен път.
	Гълъбите кръжаха, разделяха се и отново се сливаха в леко светло облаче.
	Взе да се смрачава. А в тъмното птиците сами се връщат в гълъбарника. Този път не бива да се върнат.
	Фьодор се изкачи горе. Затвори вратичката. Кой знае защо, окачи катинара. Извади кибрита.
	Ръката му с малкото огънче трепна, синкав дим на тънка струйка отплува настрани. Федя се изправи и огледа стария квартал. Той вече не съществуваше. Няколко бараки се бяха килнали по краищата на огромна черна площадка. Там, където бяха живели хора. Където беше прашната уличка. Останал беше само гълъбарникът. Двете тополи.
	Фьодор драсна клечката, поднесе я към купчината стърготини и слезе от гълъбарника.
	Пламъкът се устреми нагоре като огромен език, моментално запукаха преградките и сухите греди.
	Момчето вдигна глава. Гълъбите се спускаха, без да подозират нищо.
	Той се обърна. И хукна да бяга.
	На спирката нямаше много народ, той се качи, без да изчака реда си, без да вижда нищо. Скараха му се, колата потегли, Федя застана на задната платформа, долепи чело до стъклото и впери поглед надолу, в сивия и спокоен асфалт.
	Но не издържа. Независимо от волята очите му погледнаха към небето. Гълъбите кръжаха, без да подозират нещастието. И Фьодор се спусна към вратата и я заблъска като полудял.
	— Ало, шофьора — извика някой, — спри, момчето е пропуснало спирката.
	Тролеят послушно намали ход, вратата със съскане се отвори и Фьодор скочи, като неловко си подви крака и си удари коляното в асфалта. Прониза го остра болка и той сякаш се пробуди.
	През тези дни беше като заспал, заспа, когато видя празните прозорци на Лена. А сега се събуди.
	Гълъбите! Нима можеше да ги захвърли? Имаше ли право? Някой беше казал, мъдрец или писател: ние отговаряме за всички, които сме опитомили. Така е. Той отговаря за гълъбите.
	И още. Отговаря за Лена.
	Фьодор изтича до гълъбарника, който бе обхванат от буен пламък. Наоколо се беше спуснал плътен мрак и в тъмнината, край танцуващите езици на огъня, се мятаха мълчаливите сенки на обезумелите гълъби.
	Мълчаливо вдигна ръце. Фигурата му хвърляше върху земята огромна, трепкаща и подвижна сянка — забеляза я, като се обърна, и сянката му вдъхна кураж, почувства се голям и силен.
	Фьодор разпери ръце, гълъбите го познаха, затрептяха над главата му, кацаха по раменете му, той ги хващаше, гукащи, разтревожени, и ги пъхаше под палтото, в пазвата. Не можа да побере всички — два понесе в ръце. И така, с гълъбите, влезе в районното управление на милицията. Първото, което му попадна.
	Разпита за училището интернат за болни деца, строгите мъже с милиционерски униформи го изслушаха внимателно и с разбиране, обясниха му как да стигне дотам, а в същото време поглеждаха гълъбите, които това добро момче носеше на болните деца.
	После Фьодор пътува в коша на един милиционерски мотор, влезе през някаква скърцаща врата и плахо тръгна по влажната есенна алея.
	В дъното на огромния парк имаше няколко здания, но светеше само едно, едноетажно, с розови, още топли от последните отблясъци на помръкващото небе стени. Вътре беше шумно, чуваше се смях и за миг Фьодор се почувства излишен. Но все пак извика. Първият път неуверено и немного силно. Не го чуха.
	— Лена! — извика отново той. — Лена! Лена! Лена!
	На перваза на прозореца се мярна сянка, малкото прозорче се хлопна и от там се подаде главата на старица.
	— Кого търсиш?
	— Лена! — каза Фьодор.
	Старицата се прибра навътре и Федя я чу да казва някому:
	— Едно момче с гълъби!


>
	Лена препускаше с количката — леля Дуся я беше облякла набързо — по коридора, после по пътечката, засипана с листа, и сърцето й щеше да изскочи от гърдите.
	В тъмнината не се виждаше добре и тя едва не се блъсна във Фьодор, като си пое въздух.
	— Ти ли си?
	Фьодор й подаде един гълъб, тя го скри под шлифера до гърдите и гълъбът загука като дете.
	Лена бе изпълнена с вълнение, тревога и още някакво необхватно чувство. То сякаш я извисяваше. Изправяше раменете й, повдигаше гърдите й, разливаше по дробовете й освежаващ остър въздух.
	Фьодор я гледаше мълчаливо, пламенно и Лена повтори безсмислено:
	— Ти ли си? — И се отдръпна назад. — Защо?
	Лена чувстваше едно, а говореше съвсем друго.
	— Защо ме намери — казваше тя задъхано. — Няма смисъл, не разбираш ли? Рано или късно всичко ще свърши. Трябва сами. Сами е по-леко!
	— Гълъбарника вече го няма — прекъсна я Фьодор. — И вашата къща.
	Лена трепна.
	Спомни си квартала, своя дом, който й се струваше чужд, гукането на гълъбите и острия мирис на стърготини.
	Да. Тя знаеше, че няма да го има. Знаеше, че няма да ги има и тях — Фьодор и нея. Знаеше всичко на света и всичко разбираше това умно момиче Лена, но ето че Фьодор стоеше пред нея и толкоз, стоеше, държеше гълъбите и леко трепереше.
	— Не бива, Федя — каза тя, без да слуша сърцето си. Повтори: — По-добре е сами и още сега.
	— Знам — отвърна Фьодор. — Но не трябва да го сторим. Не разбираш ли? Съгласен съм, че сигурно така става, когато хората са възрастни. Но ние не сме възрастни. Не трябва да го правим, докато не сме възрастни…
	Той млъкна на половин дума, без да се доизкаже, но Лена го разбра.
	„Докато не сме възрастни, разумът не трябва да ни побеждава. Не трябва!“
	— Не трябва! — изрече гласно тя и Фьодор я разбра, и кимна в отговор.
	Лена чу зад гърба си стъпки и гласа на леля Дуся:
	— Детенце, пиленце, ще настинеш!
	Тя застана между тях, като гледаше ту Фьодор, ту Лена. Фьодор й подаде един гълъб. После извади още един. И още.
	— Трябва да ги сложите в кафез — бъбреше той. — Аз ще дойда. Ще направя гълъбарник.
	Леля Дуся ахкаше, пъхаше гълъбите под халата си, те недоволно гъргореха, но слушаха — какво друго им оставаше. Лелката си отиде, като тътрузеше нозе.
	Те отново останаха сами.
	— Пак ще дойда — спокойно повтори Фьодор. — Ще направя гълъбарник. И ние… Още не сме възрастни.
	Наведе се над Лена и уверено обхвана лицето й с длани.
	Лена притвори очи.
	Наблизо шумно хлопна прозорче.
