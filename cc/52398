D>
	На Кати,
	която винаги вярва,
	и на Джон,
	който се опитва.
D$


E>
	Пророчествата упражняват невероятна сила върху човешкото съзнание. Колкото и дълго време да съществува една раса, колкото и агностично настроена да е тя към религията, мисълта, че бъдещето може да бъде узнато, _разбрано_, я очарова и плаши.
	Това е най-съвършената форма на контрол над разума, защото, ако онова, което предстои, вече е известно, ако вече е прието за истина, то не може да се промени. А щом човек не може да избяга от бъдещето, какъв смисъл има въобще да живее?
@	От личния дневник на Емил Дюре
E$
E>
	„Сърцето на стария фараон беше жестоко, но това на новия е по-жестоко.
	Ще положа отново длан върху него и всички негови хора и знаците и чудесата ми ще се умножат.
	Ще протегна ръце към тях, за да разберат присъдата ми, а онзи, който направи откритието — неговата ужасна смърт ще настъпи бързо.
	Това ще се случи на седемнадесетата година от второто хилядолетие след идването на слънцето, когато великата звезда ще е в своя пик над Вечния град. Първият знак ще е реката, която ще потече кървава…“
E$


>	Първа част
>	Откритие

>>	1

	_Наши дни — сутринта_
	Случи се някъде през нощта или в ранни зори. Поне така твърдяха официалните версии, породени от нуждата да се разсее объркването, предизвикано от откритието и настъпилия хаос през следващите дни.
	Самото откритие беше направено в 4:15 часа сутринта според най-надеждните доклади. По-късно легендата щеше да разказва, че пръв свидетел на събитието е бил бегач, чиито очи още са се нагаждали към променливата сутрешна светлина; като се имаха предвид мащабът на случилото се и фактът, че слуховете се бяха разнесли сред милиони жители, подобна приказка си беше истинска измишльотина. Медиите, както светът отдавна беше научил, винаги търсеха момента, в който беше започнало всичко, и глас, който да проговори като „първи очевидец на местопрестъплението“. Много често те създаваха онова, което не можеха да открият.
	Що се отнася до началото на събитието, за него можеше единствено да се гадае. Някои твърдяха, че е започнало няколко минути преди тълпите да започнат да се трупат в ранни зори, а други предполагаха, че началото е било поставено няколко часа по-рано. Разсейващият се мрак на римската нощ, нарушаван единствено от изкуствените сини и оранжеви улични светлини, правеше невъзможно да се определи истинският цвят на реката, докато първите лъчи на зората не се прокраднаха по покривите на сградите.
	Когато слънцето най-накрая изгря и лъчите се промъкнаха в света ни, вече нямаше нужда от предположения.
	Нещо се беше случило.
	В просветляващото утро величествената река Тибър проблясваше като красива панделка и пореше нищо неподозиращия град. От колко хилядолетия пребиваваше по тези земи, никой не знаеше, но едно беше сигурно — тя беше древна колкото историята. Макар в този ден Тибър да течеше в същата посока както винаги и да следваше курса си през седемте хълма на Рим*, откакто градът за първи път се беше появил от митовете и легендите, никое утро не беше виждало подобно нещо.
	[* Седемте хълма на Рим — историческа и географска забележителност. Разположени са в центъра на Рим, източно от река Тибър, в рамките на стените на Стария град. Според легендата Ромул и Рем основават Рим върху един от седемте хълма, а именно Палатин. — Б.пр.]
	Реката беше червена, някак си гъста, оцветена и тъмна.
	Приличаше на пулсираща артерия, гневно изрисувана върху платното, през което течеше. Тибър се блъскаше в огромните скали по пътя си, както и в бетонените прегради, които я възпираха да излезе от коритото си в най-централните части на Рим. Вечният град се събуди и видя чудото. Всички се събраха край реката.
	Вонята беше същата както винаги. Вече години наред Тибър беше замърсена до ръба на екологичната криза и макар да беше запазила външната си красота, малцина намираха бреговете й за привлекателни за разходки и излети на чист въздух, какъвто определено не можеше да се намери тук. Но тази сутрин старците излязоха от жилищата си редом с децата, бизнесдами паркираха до накриво спрени таксита — всички бяха дошли на бреговете на реката, стиснали здраво носове, за да погледат тази кървава вена, която разсичаше сърцето на древния им град.
	Те гледаха — цялото население на града се беше събрало край Тибър или наблюдаваше от прозорците на близките сгради, или следеше случващото се по телевизията и интернет. Хората бяха озадачени. Объркани. Някои се смееха, а други правеха снимки и подхващаха нови теми в социалните медии, предизвикани от породеното любопитство в Мрежата. Въпросите „Как?“ и „Защо?“ наводниха онлайн форумите и Туитър. Някои от зрителите се опитаха да прикрият притеснението си. Други открито показаха недоволството си. Протестираха. Оплакваха се. Виняха.
	Някои стояха настрани, изплашени.
	Тибър не обръщаше внимание на никого. Както кръвта тече невидима във вените, така течеше и древната река спокойно, уверено и злокобно, а очите й плачеха с кървави сълзи.

	* * *

	_Един месец по-рано_
	_Централен Рим, близо до базиликата „Сан Клементе“_
	Предметът, който щеше да промени всичко, не беше с невероятни размери. Не беше нито масивен, нито богато украсен. Външният му вид никак не впечатляваше. Когато Мануел Хереро го взе в ръце и сви нежно пръсти около грубите му ръбове, усещането беше напълно нормално. Но и някак си величествено.
	Мануел беше целият покрит в прах и мръсотия, а по кожата му имаше червени петна от копаенето. Мъжът беше облечен в обичайните си работни дрехи — износени и мръсни от годините работа — а лицето му беше покрито от пот и черни петна, оставени от опакото на ръцете му. Мануел не беше от хората, които държаха на външния си вид, и почти не се грижеше за него, но в този момент се почувства недостоен. Мигове като този бяха предназначени за по-велики мъже от него — за изискани, властни и с прилични дрехи.
	Въпреки това не друг, а той държеше в ръцете си предмета. Очите му просветнаха. Що за сюрреализъм беше това — как беше възможно нещо подобно да се озове между изморените му пръсти? _Откритие._
	Камъкът, предположи Мануел, беше прекарал под земята безброй поколения. Дремеше, чакаше. В началото е бил покрит само от тънък слой прах. С времето обаче са се наслагвали и други, съвсем дребни частици, носени от вятъра; трупали са се върху него в продължение на много години. Постепенно прахта се е превърнала в дебел слой пръст, а тя от своя страна е била покрита от нови слоеве, които завинаги са скрили камъка от очите на историята.
	Или вероятно този предмет — който можеше да се нарече плочка, защото приличаше по-скоро на такава, отколкото на камък — е бил преднамерено заровен. Случило се е в някоя тъмна нощ — напълно беззвездна или изпълнена с безброй звезди. И двете възможности биха били напълно подходящи за събитието. Мъж, вероятно облечен в свободна роба и качулка, която да прикрива измъчените черти на лицето му, е копаел каменистата почва с върха на лопатата си. _Дали е заровил плочката надълбоко?_ Определено не и на такава голяма дълбочина, на каквато се намираше сега — на много метри под шума на улиците отгоре, в онзи появил се през вековете нов свят. Вероятно първоначално е била заровена на метър дълбочина. Достатъчно, за да бъде скрита от очите на тогавашните жители — напълно преднамерено, подобно на всяко друго погребение, макар и много по-тайно.
	Възможно е плочката въобще да не е била заравяна. Възможно е да е била съхранявана тук, точно на това място. Да не е била захвърлена в плитка яма посред нощ, а да е била почитана и пазена. Възпявана, възхвалявана и боготворена заради божествената сила, предизвикала създаването й.
C>
	Requiem ceternam dona ei, Domine…
C$
	Вероятно са се пели песни и са се извършвали церемонии, подобно на погребалните, за да се запази споменът за идните поколения.
C>
	Luxperpetua luceat ei…
C$
	Мануел се огледа. Рутинните ремонти, назначени от градската управа, не бяха никак церемониални. Багерът беше оставил грозни кални следи след себе си, примесени с камък и асфалт. Плочката беше разположена върху варовиков камък, който някога е бил бежов, преди подпочвените минерали да променят цвета му в странна смесица от сиво и зелено. Той беше грозен, неприятен и отблъскващ. Напълно възможно беше обаче — наистина беше възможно — някога да е бил нещо различно. Маса. Капище. Олтар.
C>
	Introibo ad altare Dei, ad Deum qui laetificat iuventutem meam…*
	[* Молитва на латински език. — Б.пр.]
C$
	_Да_, помисли си Мануел, ще вляза при Божия олтар*1. Старият псалм се появи неканен в главата му. Католическото му образование често насочваше мислите му. _При Бога моята превъзходна радост._*2 Такива думи са се пели… някъде тук вероятно е имало певци, погребани в древни ниши, които с времето са се превърнали само в прах. На какъв език ли са говорили? Мануел не знаеше много за древните езици, за да има представа какво да търси на плочката, но дори подобно познание не би му осигурило ясен отговор. Предметът можеше да е много по-стар от обществото, което го беше оставило, заровило и съхранило на това място.
	[*1 Псалми 43:4. — Б.пр.]
	[*2 Пак там. — Б.пр.]
	Много по-стар.
	Мануел беше сигурен само в едно — по някакъв начин плочката, която държеше в ръце, щеше да промени живота му. Той вече нямаше да е същият и светът вече нямаше да гледа на него по същия начин.

	* * *

	Под повърхността на кожата му, в богатия на хранителни вещества слой от подкожни мазнини, които се трупаха около месото, сухожилията и костите, се появиха чужди молекули, които се вляха в кръвните клетки на капилярите на Мануел Хереро. Чрез тях тези малки гости получиха достъп до по-вътрешните артерии и вени, в които потекоха с ритмична скорост. Самият факт, че сърцето на мъжа туптеше много по-бързо от обикновено, спомагаше за осъществяването на този процес.
	Вероятно онова, което влезе в организма му, беше някаква биологична форма без необходимата интелигентност да крои планове, но все пак беше патоген и верен на името си, той щеше да си свърши работата. _Патос_, откъдето произлизаше думата, беше древен термин за страдание. То настъпи бързо. Субстанцията се разнесе в цялото тяло на Мануел, потърси най-важните органи и ги нападна жестоко и свирепо.
	Извън черупката от плът и кожа мъжът продължаваше да държи плочката в ръце. Лицето му сияеше от радост от откритието, а главата му беше пълна с мисли за новия живот, който го очакваше. Само за няколко минути органите му започнаха да гният.
	Докато Мануел осъзнаеше, че животът му няма да се промени, а е към своя край, вече щеше да е прекалено късно. Плочката, пророчеството и смъртта на откривателя — те винаги вървяха ръка за ръка.
	Винаги.


>>	2

	_Наши дни_
	_Централен Рим_
	Хората като че ли се лееха вълнообразно върху „Пиаца дела Ротонда“. Те бяха брилянтни в своята объркваща смесица от цветове и моди. От тях се излъчваше едно постоянно жужене от десетките езици и стотиците разговори — като някаква шумна картина на съвременен Рим, вмирисан на кафе и цигари, потиснат от своята пренаселеност и хаотична нормалност.
	Анджелина Кала ги наблюдаваше както много пъти преди това.
	_Хора, които се движат като прилив._ Мисълта се появи автоматично в главата й, изречена от добре познатия вътрешен глас, чиито думи този път звучаха много поетично. Анджелина се замисли и раменете й увиснаха. Опита се да намери друго определение. _Като бръмбари. Неудържими бръмбари._ Наистина приличаха на такива. Точно така. Анджелина Кала ликуваше дори докато тъжеше.
	Много отдавна беше разбрала, че туризмът в Рим е константна величина. Да, имаше пикове и спадове, но нямаше периоди, в които градът да се успокоява. Това беше първият урок, който беше научила, когато зае тази нежелана позиция. През целия си живот се беше възхищавала на Рим. Обожаваше го. Познаваше историята и митологията му по-добре от повечето хора. Но едва когато излезе на улиците и се смеси с тълпата — по-скоро беше принудена да го стори — осъзна, че древна Рома беше истинското определение за град, който никога не заспиваше и нито за миг не забавяше темпа.
	_Как ми се иска нещата да се успокоят само за миг. Достатъчно дълго, за да може светът да се оправи._
	Вълните туристи идваха на равномерни цикли. Първоначално действията им изглеждаха напълно произволни и непредсказуеми, като на бръмбарите, които Анджелина си представяше, но само след един сезон на внимателни наблюдения й стана ясно, че има модел във френетичното им поведение. На пръв поглед безцелното лутане от фонтани към църкви и площади криеше ясна и последователна идея: да застанат на точното място пред точната забележителност, за да си направят селфи — _що за абсурдна дума!_ — за да могат туристите X, Y и Z да приличат точно на туристите A, B и C, както и на всеки друг зяпач, който си беше купил билет за италианската Мека.
	_Бръмбари. Може би малко приличат на леминги?_
	_По дяволите._
	Анджелина беше наясно, че трябва да промени начина си на мислене. _Дори е необходимо на този етап от живота ми._ Тя се замисли, не без определена доза горчивина, за своята действителност. _Няма друг начин._
	Анджелина намести бялата дамска чанта от изкуствена кожа върху скута си. Имитацията на златната закопчалка на „Версаче“ блестеше на италианското слънце и се отразяваше в керемиденочервената й коса. Тя се поизправи на металната маса за кафе. Пред нея, заобиколено от появилите се през вековете сгради, се издигаше внушителното туловище на Пантеона.
	Прехраната й идваше именно от незадоволените апетити на тези ококорени посетители — хилядите, които се лутаха пред очите й и се редяха на огромни опашки между колоните на древния храм на римските богове, който сега беше посветен на мъчениците на християнството. Постоянният поток от туристи означаваше работа. _Ако няма туристи, няма да има обиколки._ За един екскурзовод това би означавало да остане без доходи, което от своя страна би означавало да не може да си купува скъпо еспресо, да дреме в кафенето и да се жалва, че не си е намерила по-добро призвание в живота.
	На Анджелина Кала не й беше лесно да приеме действителност, която беше против всичките й принципи. Тя искаше да бъде учен, беше учила много за това. Беше се опитала да се запознае с мъдростта, древността и историята. Навремето, когато беше малко момиченце и обикаляше историческия музеи в Ланчано, беше сигурна, че един ден ще се занимава точно с такива неща. В университета се беше отдала на изучаване на класически акадски — език, характерен за културите на Вавилон и Месопотамия, съществували пет хилядолетия, преди да се роди, и много преди християнството. Анджелина беше избрала една ниша в науката, към която се целеха малцина. Самият език беше привлякъл лингвистичните й интереси: характерната му ъгловата, подобна на руни писменост беше едно от нещата, които я привлякоха. Това се случи в тийнейджърските й години, когато имаше възможността да прочете класиката на Причард „Древните близкоизточни текстове“. Тогава я омаяха историите — тази за Гилгамеш и разказа му за потопа, за Енума Елиш*1, за богинята Астарта*2 и Законникът на Хамурапи*3. Всички те разкриха пред Анджелина великолепието на древните чудеса и фантазии. Другите хора обичаха религията и митовете за Аврам и Ной, но не и тя. Анджелина беше добросъвестен хуманист и атеистка, която никога не се беше впечатлявала от подобни приказки. Тя почиташе Древен Вавилон и духовното развитие в човешката история без тежестта на религиозната идеология и това й беше напълно достатъчно.
	[*1 Древно епическо произведение от Вавилон за сътворението на света. — Б.пр.]
	[*2 Финикийска богиня на плодородието, войната и чувствената любов. — Б.пр.]
	[*3 Сборник със закони на вавилонския цар Хамурапи (1750–1686 г. пр.н.е.). Представлява надпис върху стела от черен базалт. — Б.пр.]
	Когато завърши научната си степен по акадски език и култура, Анджелина вече беше станала една от няколкото души в света, които можеха да се нарекат наистина вещи в тази отдавна мъртва писменост. Това не беше просто академична цел или идея. Това беше нейната страст.
	В крайна сметка всичките й усилия бяха отишли на вятъра. Желаната кариера се беше превърнала просто в хоби. Мечтата за академична възвишеност беше разклатена от научния свят, който просто не я искаше. Последва дълга поредица от молби за работа и обезкуражителни интервюта. Накрая се принуди да приема всякаква позиция, каквато можеше да намери — понастоящем като прекалено квалифициран екскурзовод в Рим.
	— Оттук ли се е снабдявал с вода Цезар? — Анджелина разбърка кафето си с дървената бъркалка. Безпокойството й беше подсилено от спомена за двете обиколки, които направи тази сутрин — типичните едночасови разходки през „Древната история на Рим“, благодарение на които успяваше да сложи хляб на масата си. Тъпият въпрос беше зададен от една особено нахална туристка от втората й група, която се беше изпъчила с ярката си рокля на цветя, за да може неуморният й съпруг да й направи безброй снимки. Тя беше посочила един мраморен фонтан с масивна статуя на гръко-римския бог Тритон в средата, чиято дата на строеж — „1643 г.“ — се виждаше съвсем ясно.
	— Не, скъпа. Добро предположение, но за съжаление, невярно. — Отговорът, излязъл от леко напуканите устни на Анджелина, беше тактичен, приятелски и изпълнен с разбиране — черти, които си беше изградила с времето. — Това е Фонтана дел Тритоне, който се появява малко по-късно, като подарък за папа Урбан VIII от един от най-известните ни ренесансови скулптори и архитекти — Джан Лоренцо Бернини* — който също така е проектирал голяма част от площад „Свети Петър“. Но Юлий Цезар наистина е живял в тази част на града. — Две хиляди години по-рано. Анджелина се беше усмихнала, което й костваше невероятни усилия.
	[* Джовани Лоренцо Бернини (1598–1680) — италиански скулптор и архитект от бароковия период. — Б.пр.]
	Туристката беше кимнала уверено, сякаш точно това беше имала предвид. Пластмасовата козирка, която стърчеше от челото й като патешка човка, хвърляше пурпурни отсенки върху лицето й, чието изражение говореше, че проявява чиста учтивост, като търпи да бъде поправяна от екскурзоводката. Анджелина виждаше как бакшишът й направо се стопява.
	Това си беше често срещан феномен, с който отдавна беше свикнала за тринадесетте месеца, в които изпълняваше тази странна, но необходима професия. Повечето туристи, които идваха в Рим, „знаеха“ само две неща за този древен град: че Юлий Цезар е живял и умрял тук и че гладиаторите — които в представите им говореха със студен и монотонен австралийски акцент като този на Ръсел Кроу — са се борили за слава и за живота си ежедневно. Навсякъде, откъдето минеха, смятаха, че са попаднали в лоното на някое от тези събития, докато не им бъдеше обяснено друго. Поправките не бяха приемани много топло.
	Така мина сутринта на Анджелина. Също като вчерашната. И завчерашната. Както щеше да мине и утрешната й.
	Тя въздъхна, поръча си още едно еспресо, самосъжали се и продължи деня си както всеки друг.

	* * *

	Тежестта на мислите й беше достатъчна, за да я държи настрани от странните пориви на тълпата около нея. _Мислите могат да бъдат като котва — най-обезкуражаващите от тях са изковани от тежък метал, който ни приковава към наше собствено място в морето и ни прави слепи за случващото се в света около нас, прави ни инертни и апатични_, често размишляваше Анджелина. Но макар нейната котва да беше тежка в този момент и корабът й да не плаваше за никъде, тя виждаше достатъчно над вълните, за да забележи, че имаше нещо в този порив от тела на древния площад… нещо странно.
	Да, мнозина продължаваха да се редят до колоните на Пантеона, за да се разходят по мраморния му под и да се насладят на купола, чиито бронз и злато са били свалени през шестнадесети век, за да бъдат претопени и използвани за изящните украси на базиликата „Свети Петър“. Да, мнозина продължаваха да сядат на малките масички пред кафенетата по целия площад, също като нея.
	Само че имаше нещо много странно — хората се опитваха да излязат от площада. Опитваха се да напуснат артериите му — живописната „Виа дела Ротонда“ на юг и „Салита де Крешенци“ на запад, както и по-малките улички на север. Обикновено всяка улица беше вход към Пантеона, но в този момент като че ли всички бяха изходи. Всички освен онези, които бяха на изток — те бяха почти празни.
	_Странно_, каза си Анджелина наум. _Това е единствената посока, която не отвежда до реката._
	Нещо ги привличаше и ги издърпваше като магнит от тази забележителност.
	Тъй като Анджелина Кала нямаше какво друго да прави, стана от масата, остави няколко евро в стъклената чинийка, която не използва като пепелник, и последва тълпата към Тибър.


>>	3

	_Административни офиси_
	_Archivum secretum apostolicum vaticanum_
	_Ватиканът_
	Доктор Бен Вердикс седеше в офиса си и се наслаждаваше на блажената тишина. В ушите му нямаше слушалки, а компютъра си включваше само ако имаше належаща нужда от него. Като се изключеше нежният шепот на вентилационната система, която осигуряваше свеж въздух за това затворено пространство, наоколо беше напълно тихо, точно както му харесваше.
	Също така беше сам и това го устройваше напълно. Едно от най-големите преимущества на професията му, за разлика от много други, беше, че не му се налагаше да работи с хора.
	По ирония на съдбата започването на работа в „Тайния архив“, както погрешно се превеждаше _secretum archivum_, изискваше същата публичност и провеждане на интервюта както при всяка друга длъжност. Преди да започне работа тук, преди повече от пет години, постоянно се сблъскваше с изискването „да умее да работи в екип“, което го караше да получава спазми. Имаше го и тук и той едва не се отказа да кандидатства за работата. В крайна сметка обаче събра достатъчно кураж. Впоследствие стана ясно, че тази екипна работа е просто остроумие на „Личен състав“ и няма нищо общо със задълженията на длъжността. Старши архиварят в многоуважавания Архив трябваше да обича книгите и ръкописите, изпълнени с исторически данни, а не със звука на собствения му или нечий друг глас. Бен Вердикс обичаше първото също толкова много, колкото мразеше второто, и това го правеше идеален за работата.
	Семейството му, естествено, го подтикваше към по-велики дела. Родителите му, Бог да благослови безсмъртните им души, никога не спряха да го окуражават да си намери по-добра работа, от която да получава и по-добро заплащане. Майка му и баща му се споминаха в период от осем месеца. Причина за смъртта им беше старостта. За Бен беше съкрушително да изгуби и двамата си родители толкова скоро, но такава беше волята на Бог, напомни си тогава той. Тя винаги беше загадъчна, рядко можеше да се обясни или да й се противопостави човек.
	Бен беше умен, дори брилянтен мъж, затова майка му искаше да стане адвокат, а баща му — политик, но интровертната му същност не му позволяваше да изпълнява подобни длъжности. Самата мисъл за човешките взаимоотношения, които тези професии изискваха, докарваше физическа болка в гърдите му, сякаш две огромни ръце го хващаха за гърлото и стискаха сърцето му. Дори малката снимка на лявата стена до входа на Тайния архив на Ватикана беше свидетелство за социалния му дискомфорт. През последните седем години изображението на Бен беше част от малката група служители, представени тук. Челото му беше покрито с пот, а очите му като че ли гледаха в две различни и еднакво неудобни посоки. Приличаше по-скоро на човек, който влизаше в затвора, а не на уважаван учен.
	Поне се радваше, че не се налага да гледа снимката. Всяка сутрин я подминаваше, преди да мине през охраната и да слезе на второто подниво, където се намираше офисът му — неговият оазис в настоящето и портал към миналото. Единствените гласове, които му говореха там, бяха отдавна затихналите думи на мъртвите, а единствените звуци, които нарушаваха спокойствието му, бяха онези, които любовта и отдадеността му към историята създаваха — шумът от конски копита по добре отъпканите пътища между Азия и Европа през четиринадесети век, зловещият стон на шестстотин меча в римската фаланга през трети век или безстрастният, спокоен глас на поет, който реди строфи на атически диалект в амфитеатър пред възторжени гръцки слушатели половин хилядолетие по-рано. Това бяха звуците на живота, с които Бен можеше да се примири. Звуците, които обичаше.
	Въпреки това спокойствието му често биваше разклащано и когато това се случеше, никога не свършваше добре. Малкият телефон на бюрото в офиса му изведнъж оживя и затанцува по гладката повърхност, докато звъненето му се носеше из пречистения въздух. Бен усети как вътрешностите му се свиват, а спокойствието му се изпарява със скоростта на колесничар, който напуска бойното поле.

	* * *

	Пет минути по-късно Бен напусна Архива и излезе на двора в сърцето на Ватикана, където отвсякъде беше заобиколен от каменна зидария. Намираше се близо до „Порта ди Санта Ана“, на един от трите площада пред огромната постройка, разположена на север от Сикстинската капела, по-известна като Апостолическия дворец. За голямо съжаление на Бен, дворът пред Тайния архив беше единственият от трите площада, който беше превърнат — по необходимост — в автомобилен паркинг. Цялата слава и великолепие, които се пазеха тук, в града на Господ, се губеха, когато човек излезеше и завареше гледката отвън.
	Бен отчаяно се нуждаеше от цигара, но отец Алберто му беше казал, че е неблагочестиво да се пуши, и като отдаден на вярата човек, той се подчини. Освен това вече месеци наред даваше всичко от себе си, за да се откаже от този вреден навик. Бен беше последвал примера на тийнейджърите, които виждаше навсякъде около себе си, и си беше купил електронна цигара. По негово мнение хлапетата просто искаха да покажат, че пушат, и въобще нямаха никотинова зависимост. Електронната цигара не беше истинска цигара, но определено беше по-добре от нищо. Червеният индикатор показваше, че устройството е заредено. Бен вдиша жадно и облачето, което издиша, разсея всякакви съмнения.
	Телефонното обаждане го беше разстроило. Принципно не обичаше да говори по телефона, а анонимните обаждания напрало го побъркваха. Това беше второто, което получи този месец. Не желаеше подобен модел да се превръща в нещо постоянно.
	Особено ако му дрънкаха само глупости. Бен беше силно отдаден на вярата човек. Родителите му ненавиждаха увлечението му по мислимите уклони на католицизма и само Божията милост се погрижи те да се оттеглят при Създателя, когато той откри Харизматичното католическо движение и малката общност в източните краища на града. Вдигнатите високо във въздуха ръце и пророчествата на чужди езици щяха да разтърсят консервативната му майка въпреки отрезвяващия ефект, който всичко това оказа върху душата му. Само споменаването на подобен пророчески екстаз щеше да донесе по-масивен удар на баща му от този, който го беше убил.
	Колкото и мистични да бяха увлеченията на Бен, той беше наясно, че светът на молитвите и надеждите беше коренно различен от външния свят. Вярата и виденията бяха запазени за църквата, а извън нейните врати светът съществуваше по свои правила, ден след ден.
	Но телефонното обаждане…
	Архиварят си дръпна още веднъж от електронната цигара, прекоси паркинга и се насочи към двете свързани арки, които водеха до лабиринта от коридори между Апостолическия дворец, Сикстинската капела и базиликата „Свети Петър“. Най-накрая излезе на големия кръгъл площад, който беше сред най-известните в света, и се приготви да вдиша огромна доза химикали в дробовете си.
	Бен застина на място, сякаш се вкамени.
	Пред очите му се разкри изумителна гледка… За момент не можеше да обясни какво се случва. Светът се движеше _назад_.
	Всеки ден, откакто работеше тук, Бен посещаваше площад „Свети Петър“ и всеки път гледката беше една и съща. Туристи и вярващи идваха на тази свещена земя, за да се наслаждават на грандиозната базилика и на величествените тоскански колони на Бернини. Също като слънчогледи, обърнати към слънцето, те винаги гледаха в една и съща посока, очите им винаги бяха залепени за едни и същи забележителности.
	Сега това не беше така — хората се бяха обърнали в противоположната посока. Бен не беше виждал нещо подобно досега — стотици души се бяха извърнали от столицата на католическия свят и напускаха пределите й.
	Опита се да разбере каква е причината.
	Миг по-късно ги последва.


>>	4

	_Президентството.* Ватиканът_
	[* Президентът на Ватикана се назначава от папата за срок от 5 години, но може да бъде отстранен от него по всяко време. — Б.пр.]
	_Офисът на кардинал Джото Форте_
	— Не можеш да изпращаш подобна информация на Швейцарската гвардия, без да ни запознаеш с нея, Джото.
	Порицанието беше отправено към Джото Форте, кардинал префект на Конгрегацията за каузите на светците*1, от неговия колега кардинал Дилън Кама, ирландски прелат, който беше прекарал последните четиридесет години затворен между стените на града. Някога беше служил като държавен секретар*2, а сега, години след официалната пенсионна възраст на Църквата, беше един от най-уважаваните съветници на курията*3. Гласът му изразяваше едно особено недоволство, на което само ирландците бяха способни — в него се усещаха безразличие и незаинтересованост, но и достатъчно лична отговорност и раздразнение.
	[*1 Конгрегация за каузите на светците — специален орган във Ватикана, който определя кой е достоен да се превърне в светец. Основан е през 1588 г. и през годните е претърпял редица реформи. — Б.пр.]
	[*2 Държавен секретар на Ватикана — длъжност, съпоставима с премиер в една светска държава. — Б.пр.]
	[*3 Курия — орган на Католическата църква, чрез който папата управлява Църквата на Ватикана. — Б.пр.]
	— Това е нещо, което засяга всички ни.
	— Не съм убеден, че е нужно да _засяга_ някого — отвърна кардинал Форте. Той оставаше напълно спокоен зад бюрото си, макар нарастващото му раздразнение да беше повече от очевидно. — Вероятно всичко е едно голямо нищо. Определено не е въпрос, с който да занимавам курията. Уведомих Гвардията само заради протокола. Ако е настъпило събитие, което според хората е от религиозно значение, тя трябва да е наясно. Тълпите се събират бързо и действат импулсивно.
	— Смяташ ли, че ще има такива?
	— Та те вече са факт — намеси се нов глас. Той принадлежеше на архиепископ Йован Уикола, който се беше разположил в едно от червените кресла в другия край на офиса на Джото. Мъжът беше участник в подобни срещи също толкова дълго време, колкото и кардинал Кама, макар че неговата роба все още беше пурпурна, а не червена. — Събрали са се край реката дори в този момент, докато разговаряме. Вие как бихте ги нарекли?
	— Тези така наречени _тълпи_, Ваше Преосвещенство — отвърна кардинал Форте, — са просто любопитни хора, които желаят да видят едно нещо, което, колкото и странно да е, въобще не е чудотворно.
	— Все пак — продължи да държи на своето Кама, който стоеше в средата на помещението — това тяло е второто в йерархията на курията и трябва да е наясно с всичко. Наше задължение е да уведомим държавния секретар и папата, ако нещо — _каквото_ и да е — ескалира.
	— Съгласен, съгласен — отвърна Джото. — Приемете извиненията ми, братя. Продължавам да не вярвам, че това застрашава по някакъв начин собствените ни интереси, след като Гвардията е уведомена за възможни стълкновения днес, но въпреки това приемам забележката. Съгласен съм, че трябваше да се посъветвам по-рано с вас.
	Това привидно самоунижение като че ли задоволи кардинал Кама.
	— След като се уточнихме, искам да попитам — какво съдържа предметът, който твоите хора откриха? — попита той и се завъртя на пети, за да се обърне точно към Джото.
	— Свързан е с реката, разбира се — отвърна кардиналът, — но има още нещо. Заради него двама души привлякоха сериозно интереса ни.

	* * *

	_Близо до река Тибър_
	Откакто реката стана червена сутринта, никой не можеше да определи какъв е източникът на промяната. Когато онези, които се занимаваха с разследвания и изследвания, се захванаха за работа, цветът на Тибър се промени от Сетебани на север до Тор ди Вале на юг. Това се превърна в най-голямата новина в Рим.
	Спекулациите за причините и значенията на случващото се бяха безброй. Нямаше как в град с подобна религиозна история хората да не видят символизма в червения цвят. Италия не беше Египет, но между легендите за превръщането на Нил в кървав канал по времето на Моисей и случващото се сега можеше да се търсят аналогии.
	Онова в реката не беше кръв. Още първият любопитен репортер, който се наведе над водата, загреба шепа от нея и я помириса. Учените предполагаха, че минерали от неизвестен залеж по речното дъно са причина за оцветяването или някакъв вид водорасли или други водни растения, които са способни за толкова кратко време да се окислят.
	Сред останалите хора се вихреха най-различни предположения. Правителството се страхуваше, че това може да е терористична атака, и заподозря, че оцветяването е причинено от някаква отрова. То алармира обществото да използва само бутилирана вода, докато не се назначи пълно разследване — макар че водата, която течеше по тръбите и чешмите, не изглеждаше инфектирана и си беше чиста както винаги досега. Еколозите веднага закрещяха, че това е замърсяване, и заобсипваха с обвинения корпорациите. Смятаха, че някоя от тях е изхвърлила нещо призори. Така те затвърдиха убежденията си, че големите компании с удоволствие биха умъртвили цяла река, ако по този начин можеше да спестят няколко евро за рециклиране.
	Имаше и други обяснения. Религиозните фанатици видяха знак, скептиците подушиха измама, а интернет — конспирация, както винаги.
	През цялото това време реката си течеше кървавочервена през сърцето на града. Никой не знаеше какво означава подобно нещо или какво може да донесе след себе си. Докато в точно определено време цветът не започнеше да се губи. До края на деня Тибър щеше да бъде отново нормален. Така трябваше и да бъде. Но светът около него нямаше още дълго да остане такъв.
	Това също беше гравирано върху солидния камък.


>>	5

	_Мостът Понте Систо на река Тибър_
	Светът на Анджелина Кала започна да се разпада пред очите й, когато отиде на брега на Тибър.
	Тълпите се отдалечаваха от Пантеона и прекосяваха уверено центъра на града към реката. Анджелина все по-трудно и по-трудно си проправяше път през хората на „Виколо дел Полвероне“ в своя устрем да стигне по-бързо до брега. Каквото и да беше онова, привлякло вниманието им, явно беше невероятно. Обикновено подобни тълпи се скупчваха за аудиенциите на папата или за големи градски събития — а такива нямаше планирани за днес.
	Анджелина стигна до източния край на известния мост Понте Систо, построен през петнадесети век.
	Тибър течеше червен под него.
	Щеше да види по-ясно това едва след като се качеше в горната му част. Високите каменни банки, които съпътстваха реката през целия център на града, не й осигуряваха добра видимост. Анджелина направи няколко бързи крачки по предназначения само за пешеходци мост, който беше възстановен някога от папа Сикст IV.
	Онова, което най-накрая видя, беше невъзможно за разбиране.

	* * *

	_„Пиаца Пиа“_
	_Близо до замъка „Сант’ Анджело“_
	Бен последва тълпата до края на „Виа дела Кончилиационе“, която започваше от площад „Свети Петър“ и продължаваше в права линия до известната кръгла папска крепост на брега на реката, чието първоначално предназначение е било да служи като мавзолей на император Адриан. Той не беше наясно каква беше крайната цел на тези хора, но нещо го привличаше и теглеше напред със странна сила.
	Когато най-накрая пристигна, наред със стотиците други около него, Бен видя причината за всичко това.
	_Реката течеше кървавочервена._
	Онзи, който му се беше обадил по телефона, не беше излъгал. Думите му не бяха мистични глупости или празни предсказания. Тибър наистина беше кървав и течеше като отворена вена.
	_Или като отворена рана в тялото на Христос._
	Бен застина на място, не можеше да осъзнае какво се случва. Туристите около него мърмореха изумени, чудеха се дали това не беше някаква лятна традиция в Рим, като оцветяването в зелено на река Чикаго в САЩ за празника на свети Патрик. Постоянно се чуваше цъкане на фотоапарати, а във въздуха се издигнаха безброй селфи стикове, които да запечатат ухилените физиономии на посетителите край кървавите води.
	Бен изпитваше единствено религиозен трепет и безпокойство заради онова, което непознатият глас каза, че предстои.

	* * *

	_Мостът Понте Систо_
	Анджелина се промъкваше между хората на древния мост, за да може да намери по-добър изглед. Тълпите направо я побъркваха, а тази тук беше още по-изнервяща. Изказвания като „реки от кръв“ и „божествени знаци“ не се връзваха особено добре с атеистичната й природа, също както и предположенията, че Цезар се е снабдявал с вода от средновековни източници. Въпреки това навсякъде около себе си чуваше подобни неща. _Толкова малко знания. Толкова много безпочвени твърдения._ Тези хора бяха толкова глупави, че не можеха да различат Форума от дупка в земята, така че от тях можеше да се очаква да придават свръхестествено значение на нещо, на което не можеха да намерят научно обяснение.
	Най-накрая успя да си проправи път до каменните парапети. От новата си позиция съумя да се наведе над тях.
	За миг Анджелина си позволи да потърси обяснение извън любимата си наука. Червената река беше някак си хипнотизираща и нереална. Тя видя отражението си във водата — косата й, която беше в почти същия цвят като нея, се губеше в течението.
	Анджелина бързо се опомни. _Има обяснение за всичко под слънцето._ И то никога нямаше нищо общо със свръхестественото.
	Тъкмо щеше да се потопи в мисли за причините за случващото се, да се изгуби в успокоителен научен анализ, който да я разсее от странното поведение на тълпата… но такава възможност не й се удаде. Мислите й бяха разкъсани от оглушителна стрелба и от болката, която й причиниха хвърчащите и удрящи се в корема й каменни частици. Куршумите се забиваха в стената до нея.


>>	6

	_Мостът Понте Систо_
	В каменната структура на моста Понте Систо се забиха два .380-калиброви куршума, които експлодираха в облак от каменни парчета и прах. Болката от летящите камъчета, които се врязаха в стомаха и краката на Анджелина, беше подсилена от песъчинките, които влязоха в очите й. Клепачите й застъргаха върху роговицата, докато се опитваше да прогони внезапната слепота и да разбере какво се случва.
	Преди зрението й да се възвърне напълно, някъде зад нея избухна нова експлозия и миг по-късно във въздуха се надигна поредната порция каменни отломки — този път на сантиметър от лявата й страна.
	Първият куршум беше прелетял на сантиметър от дясната й страна.
	Тълпата запищя и настъпи суматоха. Някои се хвърлиха импулсивно на земята в опит да се предпазят от стрелбата, макар защита от нея да нямаше. Други си избраха посока и хукнаха да бягат. Всички бяха ужасени и объркани.
	Анджелина беше също толкова изплашена, колкото и хората около нея. Досега не се беше сблъсквала с подобно нещо в живота си, затова умът й блокира и се предаде на шока. Въпреки това последва импулса да побегне, заедно с много други хора наоколо. Без много да му мисли, хукна в посоката, от която беше дошла.
	От другата страна на широката улица „Лунготевере деи Валати“, която беше разположена по протежение на източния бряг на Тибър и от двете й страни имаше паркирани автомобили, се намираше много по-малката „Виа деи Петинари“ — единственото подходящо място, където можеше да се прикрие, тъй като отвсякъде се издигаха високи сгради, разположени нагъсто. Поне за момента не можеше да измисли по-безопасен изход.
	Анджелина се окопити и хукна да бяга с всички сили.

	* * *

	_„Пиаца Пиа“_
	Бен Вердикс беше чувал стрелба само по филмите, затова, когато наоколо се разнесоха изстрели, мозъкът му нямаше представа как да ги интерпретира.
	Отговорът се появи под формата на кървав облак, който изригна пред очите му. Един мъж, който стоеше на не повече от два метра пред него, гледаше червената река и правеше клипче със своя „Самсунг Галакси“. В следващия миг главата му просто се изпари. Разхвърчаха се кости и мозък и изцапаха бежовото сако на Бен. Тялото пред него залитна и се строполи на земята. Коремът на архиваря се сви.
	В главата му се появи една мисъл.
	_Убийство. Станах свидетел на…_
	Разнесе се нова експлозия и Бен осъзна, че стрелбата не е приключила.
	Вляво от него залитна някаква жена. Той се обърна достатъчно бързо, за да види струята кръв, която изригна от рамото й. _Не, това не е възможно…_ В днешно време не беше нещо необичайно да се стреля по хора, но досега само беше чел и гледал по новините за подобни неща. Такива като че ли се случваха единствено в чужбина. Не и в Рим. Това не можеше да е истина, не и тук.
	Жената до него имаше много по-голям късмет от мъжа — куршумът беше уцелил рамото й, но не и главата или някой важен орган. Спътницата й я беше прегърнала и я водеше надалеч от реката.
	Тълпата се беше превърнала в крещяща маса от хора, които бягаха във всички посоки. Само Бен беше застинал на място. В краката му се намираше безжизнената фигура на мъртвеца, който изглеждаше ужасно в уголемяващата се локва кръв; тя беше в почти същия цвят като реката под тях.
	Отново се разнесе стрелба и Бен подскочи — не за да избяга като останалите, а защото паветата до него експлодираха със страшна сила.
	Най-накрая осъзна ситуацията. Мъжът пред него беше застрелян. Жената до него беше уцелена от куршум. След като остана сам, а тълпата около него се разбяга, поредният куршум се беше забил на сантиметри от тялото му.
	Бен Вердикс разбра, че той е целта на онзи, който стреляше.

	* * *

	_Мостът Понте Систо_
	Анджелина направи няколко подхранвани от адреналина крачки и паниката напълно превзе съзнанието й. В следващия момент осъзна какво се случва, а един глас закрещя с пълна сила в главата й. _Всички сме мишени, всеки един от нас на този мост. Всички, които сме се събрали край реката. Всички сме…_
	Последва нов изстрел и бордюрът до десния крак на Анджелина избухна. Тя изгуби равновесие и цялата й тежест падна само на единия глезен, но инерцията й позволи да продължи напред и да остане на крака, като бедрата й заработиха още по-усърдно.
	_Пореден изстрел. Пореден невероятен пропуск._
	Една кола зави рязко, за да не я удари, а шофьорът наду клаксона. Цялото тяло на Анджелина беше плувнало в пот — както от страха, така и от усилията, които влагаше, за да се измъкне.
	_Четири изстрела._ Имаше чувството, че е магнит за тях.
	Петият изстрел пропусна левия й крак с по-малко от милиметър и в този момент — изпълнен с хаос и суматоха — Анджелина осъзна, че изстрелите не са случайни. Тя не просто се беше озовала близо до стрелбата. Тя беше мишена.
	Обзе я паника и това я накара да побегне още по-бързо.

	* * *

	_От другата страна на улицата по „Лунготевере деи Тебалди“_
	— За бога, застреляй жената! — изкрещя на партньора си мъжът на име Ридолфо. В гласа му се усещаше раздразнение и нетърпение.
	— Ще го направя — отвърна изнервен по-мършавият от двамата, чието красиво лице беше изкривено от недоволство и концентрация. — Просто… потърпи малко, мамка му.
	Вторият мъж, Андре, който беше по-малък от партньора си с три години, беше вдигнал пистолета на нивото на очите си. Движеше се бавно в опит да проследи жената, която бягаше по натоварената улица.
	_Потърпи?_ Ридолфо не можеше да повярва, че Андре не успя да я свали с първия изстрел. Вече изстреля шестия, а жената продължаваше да е жива и непокътната… а това не беше целта им. Вероятно вече беше разбрала, че е мишена, което още по-малко се нравеше на Ридолфо.
	Андре не биваше да й позволява да живее толкова дълго. Хората, които знаеха, че ги преследват, се опитваха да се защитят, както правеше тази жена сега. Мишената им определено не беше експерт в измъкването, но въпреки това бягаше към една странична уличка. Търсеше прикритие. Притежаваше добри инстинкти.
	Андре отново дръпна спусъка, но както и предишните пъти, натисна прекалено силно чувствителната механика на това изящно произведение на оръжейното изкуство. 102-милиметровото дуло на неговия „Глок 25“ последва движението на китката му. Куршумът отиде встрани и се заби в една паркирана кола на цял метър от мишената им.
	— Проклятие, каза ми, че знаеш какво правиш!
	Другият мъж не го погледна, но Ридолфо беше наясно, че забележката му ще го вбеси. _Нека._ Андре го беше уверил, макар че и двамата не бяха професионални убийци, че знае как да стреля с пистолет.
	Ридолфо беше предположил, че в това влиза и правилното насочване на оръжието.
	— Цели се в гърдите й и после премести дулото с няколко сантиметра напред, за да компенсираш скоростта й — инструктира грубо мъжът, като знаеше, че ще имат видимост към жената само още няколко секунди. Тя се придвижваше бързо — като даваше всичко от себе си — към отсрещната страна на натоварената улица. Шмугваше се между колите, избягваше ги и отново хукваше напред. — След това натисни леко спусъка, а не го дърпай.
	Миг по-късно глокът на Андре отново оживя. Куршумът полетя към мишената си, но за пореден път се вряза близо до нея, а не в гърдите й.
	— Мамка му! — изкрещя Ридолфо, а от устата му полетя слюнка. Андре нямаше нужда да го укоряват. Самият той беше бесен на себе си, а целият му врат беше плувнал в пот.
	Насочи отново пистолета, но вече беше прекалено късно. Червенокосата жена се беше скрила между сградите от другата страна на улицата.
	Мишената беше избягала.


>>	7

	_„Пиаца Пиа“_
	Бен не можеше да види кой стреля по него, но и нямаше желание да се оглежда, за да разбере. Той вдигна поглед от свитото и кърваво тяло в краката му, завъртя се на 180 градуса и хукна да бяга заедно с тълпата.
	В другия край на улицата се намираше Аудиториум Кончилиационе — масивна постройка, след която нагъсто бяха разположени много сгради. В паниката си Бен не мислеше за тях, а конкретно за една малка постройка, която се намираше от другата страна на тунела „Пасето ди Борго“, който започваше зад залата и свързваше замъка „Сант’ Анджело“ с Ватикана. Карабинерите, една от трите полицейски служби, които се грижеха за обществената безопасност в Италия, разполагаха със свое бюро в сградата зад ъгъла. Бен не можеше да се сети за по-добро място, на което да отиде в този момент, от този безопасен и сигурен полицейски участък.
	Насочи се към свързващата улица и се опита да увеличи скоростта си, която не беше никак малка, но краката му отказваха да сторят невъзможното.
	Последва нов изстрел и Бен отново потръпна. Нямаше съмнение, че е мишена. В главата му се появиха безброй неприятни варианти — невероятно живи и ярки, като в един от тях си представи как поредният куршум се врязва в гръбнака или в тила му и предизвиква същата експлозия от кости и кожа, на която беше станал свидетел само преди малко.
	Паниката заплашваше да поеме контрол над него. За щастие, изстрелът не го уцели и Бен занарежда безмълвна молитва: _Господи, помогни ми!_
	След което побягна.

	* * *

	_Близо до Понте Систо_
	Най-накрая Анджелина успя да се придвижи през трафика на оживената улица по протежението на Тибър. Тя се шмугна в първата малка уличка, която забеляза. Използваше всяка останала капка енергия в тялото си, за да се измъкне от огневата линия. Куршумите се врязваха на сантиметри от нея, затова трябваше да се скрие. Трябваше да избяга от полезрението на нападателите си.
	Да се разкара оттук.
	Тясната уличка беше три пъти по-малка от онази, от която избяга. Тя водеше в противоположна на реката посока. Вместо с дървета беше оградена от тухлени сгради, които в момента бяха най-близкото нещо до добри приятели за Анджелина. Тя бягаше между тях със скорост, на която не знаеше, че е способна. Беше сигурна, че всяка секунда и всяка нейна стъпка ще бъдат съпътствани от поредния изстрел и… смяташе, че в един момент тялото й ще бъде пронизано от куршум. Запита се какво ли ще е усещането, но не изгаряше от желание да разбере.
	Някак си Анджелина успя да стигне непокътната до малката улица „Виа деи Петинари“. Макар стрелбата да беше секнала, тя не си позволи да забави темпа.
	_Продължавай напред. Бягай!_
	Гласът в главата й нареждаше и Анджелина се подчиняваше. Досега не беше чувала съзнанието или мислите си да й говорят по този начин — никога дори не се беше доближавала до момент, в който вътрешното й аз да й дава подобни заповеди. Но гласът беше разумен. Трябваше да се отдалечи колкото се може повече оттук.
	Единственият й шанс да го стори, беше да продължава да бяга.

	* * *

	_Няколко улици по-назад_
	— Размърдай се, задник! — Ридолфо излезе от прикритието на зелената кола, откъдето двамата с Андре трябваше да извършат една проста екзекуция. Не биваше да оставя задачата на спътника си, допусна грешка. Трябваше сам да свърши работата. Очевидно си имаше причина бащата на Андре да го ненавижда толкова открито.
	За щастие, това беше грешка, която Ридолфо можеше да поправи. Веднъж настигнеха ли жената, щеше да се увери, че собственото му оръжие ще причини смъртта й. Можеше само да се надява, че другият екип, който беше разположен на няколко километра от тях, в друга точка край реката, щеше да извади по-голям късмет с мишената си.
	— Жената избяга по онази странична уличка — провикна се на Андре и двамата се насочиха натам. Зареваха клаксони, а няколко коли завиха рязко, за да ги избегнат. Движението на автомобилите беше затруднено от всичките паникьосани пешеходци, които се опитваха да се измъкнат от сцената на събитията.
	— Аз ще тръгна оттук — продължи Ридолфо. — Ти иди една или две улици по-нагоре и й отрежи пътя. — Той посочи към горните няколко пресечки и погледна Андре с най-свирепия си поглед. — Не позволявай на кучката да избяга.

	* * *

	Докато Анджелина бягаше от нападателите си с ужасната мисъл, че това може би са последните й мигове, тя с изненада откри, че животът на човек наистина преминава пред очите му в края. Видя родителите си и по-малкия си брат на коледното тържество, когато бяха деца, а навсякъде около тях имаше увити в ярки опаковки подаръци. Видя въжената люлка, която висеше от дървото и на която се люлееше с часове. Видя първата си студентска квартира — спартанска и семпла — която я изпълваше с радост и доволство.
	Спомените бяха живи и приятни, но и някак си печални. Те притежаваха значимост, за която дори не подозираше.
	Анджелина нямаше представа колко пъти зави и промени посоката си. Забави темпа, тъй като страхът и съпътстващите го химически процеси, които й дадоха сила да избяга от изстрелите, започнаха да се оттеглят и да разкъсват болезнено мускулите й, вместо да й осигуряват необходимата енергия. Цялата беше плувнала в пот, която изведнъж етана студена. Дрехите й полепнаха по гърдите и гърба й с невероятна, задушаваща сила.
	Анджелина постоянно се обръщаше назад с мисълта, че всеки момент ще види насочено към главата си оръжие, но вместо това съзираше единствено тълпата от хора — някои я гледаха изненадани и слисани, несигурни дали да я последват, или просто да подминат тази често срещана лудост от страна на странниците в техния космополитен град.
	Краката на Анджелина ставаха все по-тежки. Бедрата й горяха — с всяка следваща крачка започваха да парят повече и повече, докато болката не стана толкова силна, че по бузите й потекоха сълзи.
	Това, повече от всичко случило се досега, я разгневи.
	Тя нямаше никаква представа кой я преследва и кой стреля по нея. Нямаше представа дали щеше да преживее този неочакван и нежелан момент в живота си. Но можеше да бъде сигурна в едно нещо относно преследвачите си. Те я накараха да се разплаче. Мамка му, Анджелина Кала не беше някаква ревла.


>>	8

	_Няколко минути по-рано_
	_Президентството, Ватиканът_
	Високо над тълпите, които се бяха събрали край реката, от прозорец, разположен на уникално място и осигуряващ гледка към целия Рим, кардинал Джото Форте наблюдаваше невероятния пейзаж. Така и не му омръзна да се наслаждава на този непознат свят, към който беше привлечен, докато се изкачваше по стъпалата на йерархията — след семинарията стана свещеник, после — монсеньор в Конгрегацията за доктрината на вярата*, а след това — епископ и архиепископ. Когато няколко години по-късно папата го уведоми, че е избран за принц на Църквата и ще бъде ръкоположен за кардинал следващия март, сърцето на Джото се изпълни с гордост. Да, това чувство беше смятано за порок. Трябваше да се срамува от себе си. Но как беше възможно човек, който още от младежките си години беше пожелал да се отдаде на Бог и на Светата майка Църквата, да не изпита поне мъничко гордост, че е получил червените одежди на кардинал?
	[* Най-старата от деветте конгрегации на Римската курия, която е натоварена с надзора на католическата доктрина. Кардиналът начело на конгрегацията се нарича префект, а втори по ранг е секретарят. — Б.пр.]
	Днес, като префект на Конгрегацията за каузите на светците, разполагаше с един от най-хубавите офиси във Ватикана и с една от най-добрите гледки в целия град. Факт, който беше признат не от кого да е, а от самия върховен понтифик*, който на едно от посещенията си тук скоро след ръкополагането му за кардинал беше отворил вътрешните врати и беше погледнал към града с възхищение.
	[* Използва се като синоним на „папа“, а периодът на управление на папата се нарича „понтификат“. — Б.пр.]
	— Скъпи ми Джото — беше започнал папата с характерната за него шеговитост, — разполагаш с най-прекрасната гледка в цял Рим. — Само след миг се обърна към кардинала, намигна му и добави: — Божествена е.
	Джото Форте се усмихна на спомена. Папата беше добър човек, скромен и силен, който успяваше да управлява добре, без да губи чувството си за хумор и непринудеността си. Джото можеше само да се надява неговата служба в Църквата да му спечели същата слава на добър човек.
	Кардиналът отстъпи от прозореца и усмивката веднага се изпари от лицето му. Следобедът беше много по-неприятен от спомените му.
	Не му харесваше да бъде корен от другите членове на курията. Беше също толкова неприятно, колкото и притеснително. Човек можеше да стигне много нависоко, но мнозина бяха падали лошо от подобни позиции. След това никой вече не им обръщаше внимание.
	Наистина ли трябваше да ги уведоми по-рано за досието, което беше получил преди две седмици? Дали отказът му да го предостави беше грешка?
	Една от отговорностите на Конгрегацията за каузите на светците, освен очевидната и добре известна роля да разследва хора, предложени за канонизиране от Църквата, беше събирането на информация за необичайни и невероятни събития в католическия свят — както във Ватикана, така и по цялото земно кълбо — които бяха проява на определена святост. В тази си позиция членовете на конгрегацията често бяха определяни като „следователите на чудеса“ на Църквата и около работата им имаше повече митология от която и да е друга католическа административна единица.
	Разследването на чудеса беше нещо, което вълнуваше силно обществеността, но екипът на Джото не се ограничаваше само с дейности, свързани с чудотворството. Неговите хора се занимаваха също така с всяко събитие или епизод, които се отклоняваха от нормите на Църквата. Ако се появяха нови групи с определена социална цел, които следваха видни лидери — като последователите на „освободителната теология“ в Южна Америка през петдесетте и шестдесетте години — екипът на Джото щеше да е първият, който да разследва тази нова тенденция, често в сътрудничество със старите си колеги от Конгрегацията за доктрината на вярата. Ако се разнесяха слухове, че хората са се „вдъхновили“ от влиянието на някой човек и всички католици са се превърнали в гайдари, чиито литургии се осъществяват под съпровода на джаз музика и танци, отново екипът на Джото щеше да разучи какво се случва. _Не че има нещо лошо в подобна литургия_, измърмори си кардиналът. Името му, което произлизаше от град Перуджа, беше малко подвеждащо, защото не подсказваше за шотландската му жилка, която беше наследил от майка си и вероятно заради нея винаги беше харесвал гайдите.
	Именно работата му го беше сблъскала с доклада. Глинената плочка беше намерена преди месец. Тя не представляваше интерес за никого във Ватикана, с изключение на няколко специалисти. Написаното върху нея беше на акадски, който, ако Джото си спомняше добре от семинарията, беше езикът на Древния Близък изток и имаше слаба връзка с християнското наследство.
	Въпреки това, нещо в откритието на плочката го безпокоеше. Не целият текст, който, трябваше да си признае, не беше чел, а един определен пасаж. В началото, още с първите редове, които беше изпратил за превод, се казваше, че онзи, който открие плочката, ще бъде застигнат от бърза и ужасна смърт.
	Мъжът, който я беше намерил, умря. Смъртта му беше настъпила бързо и наистина беше ужасна.
	Джото усети дискомфорт в стомаха си. Навън се разнесоха полицейски сирени, както често се случваше в града. В този момент те само подсилиха тревогите му.
	Постъпи правилно, като уведоми Швейцарската гвардия. Разбира се. Те имаха всяко право и основание да научат за новооткрит артефакт в пределите на Църквата, свързан със смъртта на човешко същество.
	Подобно престъпление, ако въобще беше такова, рядко изискваше намесата на висшестоящи лица от курията. В Рим постоянно се изравяха подобни антики. А хората умираха дори по много по-жестоки начини. Животът продължаваше.
	_Освен това каква тежест можеше да има някаква плочка със стари предсказания и пророчества?_
	Преди тази сутрин беше убеден, че просто си губи времето. Докато прекрасната гледка от офиса му не се промени.
	Защото след предсказанието, че откривателят на артефакта ще бъде погубен, първата „напаст“, описана на плочката, беше, че реката ще потече кървава.
	Това предсказание, както и проклятието върху откривателя се бяха оказали истина.


>>	9

	_Близо до площад „Кампо деи Фиори“_
	По свои изчисления Анджелина бягаше и си проправяше път между заплетените улички от поне десет минути. Макар да не бяха последвали повече изстрели и да не беше виждала преследвачите си, откакто се изгуби в по-забутаните части на квартала, тя не спря. _Рим е голям. Би било разумно да се отдалеча колкото се може повече._
	Тялото й обаче настояваше да спре да си почине. Краката й почти бяха отказали. Гърдите и сърцето й заплашваха да се пръснат.
	Анджелина забави ход, избра две паркирани перпендикулярно до тротоара коли и се шмугна между тях, като се надяваше това решение да не й е последното. Тя клекна, за да се скрие от полезрението на минувачите, облегна се на жълтия фиат зад себе си и се плъзна по вратата му, докато дупето й не се удари в твърдия асфалт.
	Почти пет минути Анджелина не прави нищо, дори изпразни главата си от всякакви мисли. Така позволи на сърцето и дишането си да се успокоят. Седеше мълчалива и очакваше преследвачите й да се появят отнякъде, да я забележат и да приключат с нея. Само че минутите минаваха, а звуците, които се носеха към нея, бяха обичайните за града. Най-накрая Анджелина се отърси от психическия ступор, в който беше изпаднала, и пусна разума си от клетката, в която го беше затворила. Мигновено в главата й се разрази истински хаос от мисли.
	_Какво, по дяволите, става? Какво да правя? Къде да отида?_
	Опита се да успокои дишането си, след което започна да подрежда мислите си по категории и групи. Процесът беше същият, като да работи върху някоя научна загадка. Това я накара да се отпусне и да се справи със завладелия я шок.
	Не беше ранена, поне не съществено. Тялото я болеше от каменните отломки, които се бяха посипали отгоре й, но един бърз оглед й показа, че кожата й не е разкъсана, а и не усещаше да има счупени кости.
	Анджелина се опита да измисли какво би довело до случилото се през този следобед. Каква беше причината да се превърне в мишена? Не й хрумна нищо — нямаше основание подобно нещо да й се случи. Може би се беше спречкала с един-двама туристи, но това беше нещо нормално, което никога преди не беше водило до стрелба.
	А и водата на реката… не знаеше какво, по дяволите, да мисли за това.
	Стомахът й отново се сви от паниката. Трябваше да се отдалечи още повече. Тук не беше безопасно. Трябваше да стигне до някоя метростанция, да влезе в нея и да отпътува надалеч.
	Анджелина се съвзе и се изправи.
	Не полетяха отново куршуми. Никой не хукна след нея. Тя се обърна, включи се във вълната от пешеходци и бързо се изгуби в нея.

	* * *

	_През няколко улици_
	На Ридолфо не му харесваше, че трябва да преследва жената по страничните улици на Рим. Времето от късния следобед до вечерта беше запазено за разходки за местните жители, които бяха завладели тротоарите, особено в региона около „Кампо деи Фиори“ с неговите преплетени алеи и площади, изпълнени с продавачи на цветя, кафенета и семейни магазинчета. Странната промяна във водата на Тибър беше изкарала всички навън. Те бяха плъпнали и по платната на улиците, които принципно бяха толкова тесни, че колите минаваха трудно по тях дори когато бяха празни. Ридолфо не само трябваше да бяга и да се поти — дрехите му, които бяха абсолютно чисти сутринта, бяха подгизнали — но и се налагаше да го прави сред тълпа, чиито погледи бяха залепени за лицето му като магнити.
	През целия си живот живееше с мисълта, че — за разлика от партньора си — не беше олицетворение на красотата, всъщност беше изключително грозен по всички възможни стандарти. Спомняше си посещенията при доктора, когато беше малко момче. Онзи тъпак често говореше на майка му и баща му — винаги когато смяташе, че Ридолфо не може да го чуе — за „вродени увреждания“ и „физически деформации“. Родителите му се опитваха да го предпазят от подобен език. Той беше „специален“ според майка си и „уникален“ според пастрока си.
	Ридолфо не смяташе, че това бяха подходящи определения за едно дете, което се налагаше да крие петнистата и смачкана каша, която представляваше вратът му. Той се срамуваше, а по-късно и отвращаваше, от странните бразди, които осейваха бузите и правеха кожата му да изглежда набръчкана. Никое човешко лице не биваше да изглежда по този начин. Ненавиждаше онова, което другите деца му причиняваха, макар че по-късно разбра, че това е нещо, характерно за тях. Те го подиграваха безмилостно, отлъчваха го от малките си групички и се стараеха да е наясно, че е различен, нежелан и неприятен.
	С времето Ридолфо се научи да живее с външния си вид. Една част от него беше благодарна, че заради него животът му беше поел в определена посока. Той беше разбрал, че не трябва да се съобразява с това, което другите мислеха за него. Беше разбрал, че трябва сам да се справя с трудностите, с всичко, което му се изпречеше на пътя, без да обръща внимание на чуждото мнение. По този начин успя да изгради характера си.
	Погледите, които непознатите продължаваха да му хвърлят, го дразнеха. Колкото и политически толерантен да беше станал светът през последните няколко години, нямаше културна сила на Земята, която да накара хората да спрат да се пулят в такива като него, когато се покажеха на улицата.
	Затова Ридолфо не излизаше често и направо побесня заради некомпетентността на Андре, която го беше накарала да го стори. Не само това, но се наложи да бяга сред тълпа от минувачи с пистолет в ръка. Погледите идваха от всеки ъгъл и отвсякъде. Можеше да усети дъха на злобните тъпаци, който беше като гъста мъгла, през която трудно се преминаваше.
	Ридолфо даваше всичко от себе си, за да не им обръща внимание, но вратът му беше плувнал в пот от гняв и отвращение.
	Убийството на Анджелина Кала не беше просто изпълнение на заповедта, дадена от шефа. Ридолфо щеше да накара кучката да си плати заради преживяното унижение.

	* * *

	Анджелина зави за пореден път, като се опитваше да се движи бързо, но не и паникьосано като преди малко. Беше се смесила с тълпата и се отдалечаваше все повече и повече от мястото на нападението. По-добре беше да е сред хора, отколкото да бяга като луда и да привлича вниманието на околните. Дишаше дълбоко и се опитваше да върви нормално.
	Преди няколко улици извади мобилния си телефон и отвори „Гугъл Мапс“, за да огледа района и да намери пътя до най-близката метростанция. Тя се намираше само на няколко пресечки от нея. Анджелина забърза крачка, когато я наближи. Дали щеше да е в безопасност там — под земята и далеч от центъра на града? Или мъжете щяха да я последват и да я хванат в капана на стоманената кутия — в този мобилен гроб, от който никога нямаше да я пуснат да си отиде?
	Двете възможности се дуелираха в главата й. Поемаше риск, като отиваше в метростанцията. Не можеше да отрече това. Но не можеше да се сети за по-добър вариант. Чувстваше се прекалено открита тук. Метрото беше най-добрият й шанс.
	След няколко крачки излезе на голямата улица „Корсо Виторио Емануеле II“ — тя беше една от най-оживените в центъра на Рим. Метростанцията беше на стотина метра вдясно. Почти беше стигнала до нея.
	Анджелина зави зад ъгъла и погледна напред — търсеше обичайната табела за стълбището, което водеше към метросистемата. Това й попречи да види лъскавия черен ван, който се доближи до нея. Прозорците му бяха също толкова черни, колкото и боята му, така че дори да го беше забелязала, нямаше да види нищо вътре. Ванът забави скорост, за да се изравни с нейната, и спря до нея. Страничната му врата се плъзна настрани и вътре се очертаха фигурите на четирима облечени в черно мъже.
	Отвличането й се случи толкова бързо, че Анджелина беше сграбчена, преди да се усети какво става. Двама от мъжете излязоха от вана — единият я хвана за краката, другият уви дебелите си, масивни ръце около гърдите й, а с огромната си длан запуши устата й. Те я замъкнаха към вътрешността на автомобила с професионална координация, а онези вътре я поеха и издърпаха.
	Секунда по-късно мъжете отвън се качиха обратно в превозното средство, затръшнаха страничната врата и сложиха качулка на главата на Анджелина, чийто свят почерня.

	* * *

	_„Пиаца Пиа“_
	Отвличането на Бен Вердикс се случи в близост до Стационе Карабинери Сан Пиетро, накъдето се беше насочил в своя опит да избяга от стрелбата край реката. Не можеше да се отрече, че похитителите му бяха доста дръзки, щом бяха посмели да го отвлекат на тази оживена улица, само на няколко метра от полицейския участък.
	Черен ван, подобен на този, който беше изпратен за Анджелина Кала, пресече пътя му. За разлика от нея той видя, когато вратата се отвори, видя мъжете, които слязоха от него, но просто нямаше какво да направи, за да предотврати отвличането си. Хората, които го сграбчиха, бяха много по-силни от него и преди да успее да извика, всичко беше приключило. Вече се намираше във вана, вратата се затвори зад него, ръцете му бяха завързани зад гърба, а на главата му беше сложена качулка, за да не вижда нищо.
	Последното, което Бен Вердикс чу, преди да припадне от страх, беше ревът на двигателя.
	Мъжете, които го отвлякоха, не издадоха никакъв звук.


>>	10

	_Четиридесет и седем минути по-късно_
	_Район „Торе Маура“, Източен Рим_
	— Сядайте и мълчете. — Както винаги Емил Дюре започваше разговора грубо, думите бяха изречени с обичайния за него тежък акцент. Белгийският изгнаник посочи към двата кожени фотьойла в цвят бордо, месинговите им капси блестяха на обикновената лампа, която висеше от тавана в иначе незабележителния му офис. Креслата и огромното махагоново бюро между тях бяха единствените знаци за разкош и изглеждаха напълно не на място в тази спартанска обстановка. Те бяха екстравагантност, която Емил заслужаваше. Едип ден щеше да замени всичко евтино с луксозно.
	Двамата мъже, които влязоха в офиса му само преди няколко секунди, се разположиха на фотьойлите. Те се чувстваха неудобно в този старомоден разкош, който мебелите неуспешно се опитваха да създадат. Като се имаше предвид случилото се преди около час, определено изпитваха още по-голямо неудобство от присъствието на мъжа, който ги беше повикал тук.
	Емил си пое дълбоко въздух. Зад него един от прозорците беше широко отворен и гледката предлагаше една неособено луксозна част от Рим. Сградите, които се виждаха на умиращата следобедна светлина, бяха предимно индустриални. Имаше и жилищни, но им липсваха куполите и кулите на онези в центъра, които хората от цял свят свързваха с града.
	За съжаление, оттук не се виждаше реката.
	Въпреки това прозорецът беше със западно изложение и осигуряваше невероятни залези. Все пак в края на този ден нощта щеше да настъпи независимо от всичко останало.
	Двамата мъже срещу него се гърчеха на местата си. Тази дума много му харесваше. _Гърчене._ Звучеше толкова унизително и приятно. Истинска наслада. На местния му белгийски френски нямаше задоволителен еквивалент. _Se tortiller_ звучеше прекалено учтиво, а _se contorsionner_ беше едновременно прекалено дълго и буквално. Някои думи просто бяха по-красиви в превод.
	Нравът на Емил не му позволяваше да продължава да търпи посетителите му да се _гърчат_ мълчаливо.
	— Смятам, не е необходимо да отбелязвам, че съм недоволен. — Той погледна навъсен мъжете от другата страна на бюрото му. Двамата се изпънаха като струни. Те знаеха в каква посока ще поеме разговорът, но въпреки това се чувстваха изключително неудобно.
	— Съжаляваме, татенце — отговори бързо по-младият и по-красивият от двамата. — Нещата малко излязоха извън контрол.
	Емил даде всичко от себе си, за да не избухне. По-глупавият от мъжете му беше син — факт, който не можеше да промени — но хлапето поне можеше да му направи услуга и да не си отваря устата, за да изпее поредната песен, в която да обясни некадърността си.
	Емил се колебаеше дали да вкара Андре в проекта, предвид малкото, което синът му можеше да предложи. Поради обстоятелствата обаче щеше да му е трудно да го държи на тъмно. Човек не можеше да се превърне от просяк в принц, от незначителна мижитурка в суперзвезда, без единственият му роднина да забележи разликата. Затова, ако не решеше да изключи Андре напълно от живота си, което означаваше, че ще се наложи да се премести някъде другаде, когато всичко приключеше — опция, която все още не беше отхвърлил напълно — то нямаше друг вариант, освен да го вкара в играта. В крайна сметка Емил проявяваше семейна сантименталност, нещо, което смяташе за бащина лоялност. Разбира се, предпочиташе детето му да е по-умно и да има по-добър бизнес нюх и находчивост, но генетичните зарове спираха там, където пожелаеха. Първата съпруга на Емил беше красавица, но нямаше нищо в главата й, затова плодът на техния съюз не трябваше да бъде винен за съдбата си.
	Независимо от всичко, Андре се беше провалил в тази своя първа важна мисия.
	— Имаше една-едничка задача — каза Емил. — Буквално. Да ликвидираш жената. Не само че е жена, но е и учен при това. Съвсем не е един от най-страшните противници. А вие ми казвате, че не сте успели да я затриете?
	— Татенце, просто…
	— Млъкни — кресна Емил, за да прекрати жалкия опит на хлапето да му отговори. — И не ме наричай така, мамка му. — Мразеше лигавото обръщение, което синът му използваше. Андре знаеше това, но не спря да го нарича по този начин. Явно синът му нямаше достатъчно респект от него.
	Емил се обърна към мъжа в другия фотьойл:
	— Ти. Трябваше да предотвратиш това.
	— Съжалявам, шефе. — Мъжът не каза нищо повече, но задържа погледа му, без да трепне. Качество, което Емил много уважаваше.
	Ридолфо Пасерини, който беше само три години по-голям от сина му — но с много по-големи възможности от него — веднъж беше описан на Емил като „грозен като задника на курва“. Определението беше изречено от собствената му майка, което му придаваше още по-голяма тежест. Емил беше напълно съгласен. В началото, когато двамата с Ридолфо се запознаха, често се бъзикаше зад гърба му, че ако бъде въвлечен в сбиване в бар и няма оръжие в себе си, просто ще изправи Ридолфо пред противника си, защото „самата сила на подобна грозота ще накара мъжа да отстъпи“. По-късно, когато двамата се опознаха по-добре, Емил започна да се шегува със служителя си пред него. Ридолфо беше млад мъж, който имаше доста правилна преценка за себе си и не се обиждаше от факта, че е грозен като смъртта — приемаше, че е такъв. Безпощадността му беше привлякла интереса на Емил. Той беше хладнокръвен и тази хладнокръвност му позволяваше да върши безкомпромисно всичко, което му бъдеше наредено.
	— Не само че не убихте жената — продължи Емил, — но и оставихте да се измъкне. Това е неприемливо. За съжаление, трябва да призная, че колегите ви не се справиха по-добре с мъжа. — По-късно щеше да се разправя с другия екип. — Сега полицията е навсякъде. По всички телевизионни канали говорят само за стрелбата. Затворили са някои части на града.
	— Не се е измъкнала — отговори спокойно Ридолфо. — Беше отвлечена.
	— Отвлечена?
	— Беше тръгнала към метрото. Щеше да ни се открие чудесна възможност да я хванем в капан под земята. Много по-лесно щяхме да я пипнем в затворено пространство.
	— Изплюй камъчето.
	— Преди да влезе в метростанцията, един ван спря до нея. Четирима мъже отзад плюс шофьор.
	— Бяха професионалисти, татенце — допълни Андре.
	Погледът, който Емил му хвърли, го накара да замълчи.
	— Не знам какви бяха, но знаеха какво правят — потвърди Ридолфо. — Ванът нямаше никакви отличителни знаци и не успях да видя номера. Отвличането беше извършено… перфектно. — Той изрече последното с нескрит респект към извършителите.
	Емил барабанеше с пръсти по бюрото си.
	— Същото се е случило с Вердикс — най-накрая призна той. Ридолфо повдигна вежди. — Екипът, който изпратих за него, каза същото. Хванали са ги напълно неподготвени.
	Настъпи неловка тишина.
	— Какво искаш да кажеш — че двамата са били отвлечени точно под носовете ни? — попита Ридолфо.
	Емил отново забарабани с пръсти.
	— Честно казано, не знам, но това не ми харесва. — Той вдигна поглед и изгледа двамата мъже. — Искам да се погрижите за това. Екипът на Бартоломео има друга задача. Трябва да се справите и с двата… проблема. — Емил задържа погледа си върху Ридолфо. — Мога ли да разчитам на вас?
	Мъжът се изпъна като струна и кимна.
	— Защото — продължи Емил и се обърна към сина си, — откакто водата потече червена тази сутрин, няма връщане назад. — Андре също кимна, макар лицето му да издаваше, че въобще не е разбрал важността на задачата. — Няма как да спрем хода на събитията — продължи баща му. — Не трябва да позволявате чужда намеса. Пророчеството не може да бъде контролирано.
	В изказването му се криеше невероятна ирония, но Емил беше изключително убедителен.
	— То ще се случи. Ще бъде отприщено. И ние ще се възползваме от него.
	Нелепо беше точно Емил Дюре — бивш учен и презрян изгнаник от академичните среди — да говори за пророчества. Атеисткият му антагонизъм беше добре известен сред приятелите му, както и омразата му към бившите му колеги. За него пророчествата бяха „културно остарели глупости“. Той споделяше това мнение от години.
	Въпреки това Андре и Ридолфо бяха наясно, че тук ставаше въпрос точно за пророчество. Двамата знаеха, че всички прозрения съвсем скоро щяха да се превърнат в реалност.


>	Втора част
>	Пророчество

>>	11

	_Под Апостолическия дворец_
	Качулката на Анджелина беше свалена от главата й със сила. Тя седеше на твърд дървен стол, а ръцете й бяха завързани зад гърба.
	От отвличането й досега никой, освен самата нея, не беше издал звук. Яростните й въпроси „Кои сте вие, по дяволите?“ и „Какво, мамка му, правите?“ бяха посрещнати с мълчание. Накрая — изтощена и останала без дъх — се отказа да пита каквото и да било. Стигнаха бързо от мястото на отвличането й до настоящото й местонахождение, което бог знаеше къде е. Пътуването беше траяло около петнадесет минути, които заради графика протекоха в спиране и тръгване. Накрая, с качулка на главата, я бяха отвели в някаква сграда, някъде.
	Сигурността в живота на Анджелина се беше изпарила за един миг. Единственото, което й остана, беше страхът.
	Махнаха й качулката и тя запремигва на светлината. За няколко секунди виждаше единствено светли петна, които се сливаха на фона на някакво добре осветено помещение. Когато очите й привикнаха, цветовете се превърнаха в бетонени форми.
	Стая, правоъгълна. Бетонени стени. Голи, небоядисапи. Без прозорци. От тавана идваше флуоресцентна светлина. Имаше няколко обикновени маси и нищо друго. Страхът стисна здраво Анджелина за гърдите. Това не беше офис, а помещение, в което нямаше да се случи нищо хубаво.
	Навсякъде около стола й имаше мъже. Двама стояха точно срещу нея. Бяха внушителни и високи, облечени в еднакви черни костюми. Друг седеше на стол от лявата й страна; забеляза го с периферното си зрение.
	— Доктор Кала — започна единият от изправените мъже, говореше премерено и официално, — бих желал да ви направя услуга и да ви освободя. Разбира се, ще го сторя, ако останете спокойна и не напуснете мястото си.
	Страхът заседна в гърлото на Анджелина. Изведнъж й се прииска да експлодира. Снизходителните думи на мъжа я накараха да се разгневи.
	— Да ми направите _услуга_?! — от устата й излизаха огън и жупел. — Стреляхте по мен, преследвахте ме, отвлякохте ме от улицата и имате наглостта да ми говорите за _услуги_?
	_Поне не ме застреляха_, обади се вътрешният й глас, който се опитваше да надвика яростта й. Стреляха толкова пъти, но всеки път пропускаха. _Ама че успокоение._
	Хрумна й идея. Може би такава беше целта на преследвачите й през цялото време — както на моста, така и след това. Вероятно не искаха да я убиват на улицата, а само да я отведат на място, от което можеха да я отвлекат. Почувства се като заблудена овца на пасище, която се е отделила от стадото и се е напъхала право в лапите на вълка. Смяташе, че е свършила добра работа, като се опита да заблуди преследвачите си по заплетените малки улички, но явно я бяха подвели. Бяха я отвели до бетонено помещение без прозорци…
	— Извинявам се за начина, по който се наложи да ви доведем тук — продължи мъжът със сериозен глас, в който нямаше и следа от съжаление, — но предвид обстоятелствата нямахме голям избор.
	— Вървете по дяволите! — изригна Анджелина. Нямаше какво друго да каже. Думите й не звучаха убедително, но поне я накараха да се почувства по-добре.
	— Сигурен съм, че когато бъдете запозната със ситуацията, няма да сте толкова враждебно настроена към нашите действия. — Тонът на мъжа беше труден за разчитане и Анджелина присви очи, за да го огледа по-добре. Той беше висок, малко под два метра, с късо подстригана кестенява коса, която образуваше странен ореол на флуоресцентната светлина. Цялото му тяло изглеждаше… Анджелина не можеше да намери правилната дума. _Яко._ Мъжът пред нея беше здравеняк, приличаше на огромно дърво, което беше пуснало дълбоки корени в земята и знаеше, че няма нищо на този свят, което да го събори.
	— Няма какво да ми обяснявате. Не мисля, че нещо би оправдало действията ви. Куршумите ви бяха истински, копелета такива! — Анджелина искаше да завърши с „Майната ви“, но някак си успя да се въздържи. — Направихте го на обществено място… сред толкова много хора! Бог знае колко от тях можехте да нараните! — Тя се сети, че всъщност няма никаква представа дали имаше ранени, или не. — Господи, колко от хората навън получиха от куршумите ви?
	— Доктор Кала — отвърна търпеливо мъжът и направи малка крачка към нея, — трябва да се успокоите. Дишайте. — След което добави: — Не сме стреляли по вас.
	— Майната ви! — думите й най-накрая експлодираха. Този тип можеше да е голям здравеняк, но Анджелина нямаше намерение просто да си седи и да слуша лъжи.
	— Подобен език не е подходящ на това място — отвърна мъжът. За първи път видя нещо различно от сила в очите му. Ругатнята наистина го беше обидила. Той беше изрекъл „това място“ с искрено благоговение.
	Бетонените стени въобще не й приличаха на свещени.
	— Поемете си въздух — продължи мъжът. — Ако ми дадете възможност да ви обясня, ще разберете, че доведохме двама ви тук заради вашата безопасност.
	Гневът на Анджелина поутихна. Думите му я объркаха. Тя го погледна в очите.
	— Двама ви?
	Мъжът не отговори. Вместо това просто кимна наляво от нея.
	Тя се обърна бавно натам. Спомни си, че един от похитителите й беше седнал там. Само че мъжът не беше кимнал към него, нито към друг облечен в костюм човек, част от екипа му. На стол като нейния беше завързан някакъв мъж в бежово сако. Той беше блед като бялата светлина, която се стелеше от тавана. По лицето и дрехите му имаше кървави петна.
	Мъжът я погледна с изпълнени със страх очи и за един кратък миг Анджелина усети как всичките й емоции — страхът, безпокойството, ужасът — се изпаряват. Само допреди миг не можеше да бъде сигурна в нищо… за разлика от сега.
	Сега можеше да бъде сигурна, че е виждала този мъж и преди.


>>	12

	_Под Апостолическия дворец_
	Анджелина беше завързана с кабел, който притискаше ръцете й през последния половин час. Единият от похитителите й го махна, за да я освободи. Шокът да види познато лице на това странно място, я накара да се въздържи и да не засипе мъжете с порой от гневни възражения. Явно този, който командваше тук, остана доволен, че не последва истерична реакция.
	Анджелина започна да разтрива зачервените си китки. Раменете и предмишниците й я боляха от неудобната поза, в която беше завързана, а краката й, осъзна едва сега, горяха от изтощение — беше се опитала да се измъкне, а ето къде попадна.
	— Позволете ми да се представя официално — каза високият мъж, който очевидно командваше парада. Той се изпъна като войник. — Казвам се Ханс Хайнрих и съм майор от папската Швейцарска гвардия. Зад вас е моят сержант — _вахтмайстер_ Йонас Вютрих, а до вратата — мъжът посочи далечния край на помещението, към затворената стоманена врата — е капрал Макс Йодер, който се присъедини към нас, за да се увери, че никой няма да ни прекъсне.
	Анджелина чуваше думите, но не можеше да осъзнае значението им. _Швейцарската гвардия?_ Доколкото си спомняше, това бяха легендарните лични охранители на папата, но Анджелина Атеистката нямаше никаква работа с папските приближени. Освен това тези мъже въобще не приличаха на гвардейците, които постоянно виждаше във Ватикана по време на честите си посещения с туристическите групи. Те винаги бяха облечени в церемониални одежди, които ги караха да приличат на танцуващи клоуни — в ярки цветове, контрастиращи на прекомерно широките панталони и нелепо изглеждащите яки. Мъжете в това помещение въобще не приличаха на тях. Те бяха елегантно облечени в сиви костюми с черни ризи, които прикриваха мускулести тела.
	_Швейцарската гвардия_, ама друг път.
	Нищо нямаше смисъл. Нито тези мъже, нито…
	Хайнрих продължи да обяснява за себе си — или да лъже за себе си — но Анджелина вече не го чуваше какво говори. Умът й беше погълнат от лицето на мъжа, който седеше завързан на стола до нея. Тя определено не познаваше похитителите си, които и да бяха те, но в момента, в който погледна другия заложник, веднага си спомни, че се бяха срещали и преди. Докато оглеждаше лицето му, което беше изкривено от ужас, Анджелина се сети точно къде.

	* * *

	_Преди деветнадесет месеца_
	_Въпреки неуспехите в живота си Анджелина не губеше надежда за бъдещето, макар че четиридесет и трите молби за работа, откакто получи научната си степен, можеше да се броят за провал. Шибани четиридесет и три молби. Тя си позволяваше да изрича ругатни наум, които принципно успяваше да спести в речта си. Двадесет и седем интервюта. Никакъв резултат. Анджелина Кала, професор по древна история, та дори и асистент-изследовател по древна история… По дяволите, би се съгласила да започне работа и като машинописка в университета, само и само да получи шанс да се занимава с древна история. Мечтите й обаче не се превръщаха в реалност._
	_Мъжете около нея даваха всичко от себе си, за да я лишат от надеждите й. По-скоро не мъжете, а мъжките индивиди. Нямаше смисъл да го премълчава. Анджелина беше с кръгло лице и красиви лунички по него, подкрепено от хубави цици и наперено дупе — още от раждането си беше екипирана с всичко необходимо за живота, но искаше да изгради кариера, която да й спечели уважението на мъжете, а не само да гледа как лигите им потичат, като я видят. Полето, в което искаше да успее — науката — беше окупирано предимно от мъже, както в Италия, така и по целия свят. Това беше сфера, която малко или много продължаваше да бъде затворена за онези италианци, които не отговаряха на изискването „трябва да имаш пенис, за да минеш оттук“._
	_Анджелина беше приемала доминацията на другия пол в това поле смело въпреки предизвикателствата. Всеки път беше готова да се предаде, но си напомняше, че все още не е ударила дъното. Не беше бездомна, а и не й се беше налагало да спи в канавките. Само че не беше убедена, че трябва да се успокоява с подобни падения, защото те не бяха особено реалистични. Анджелина не се страхуваше да изпадне в забвение, страхуваше се от посредствеността. Големият успех или големият провал идваха с причина — човек трябваше да е изключително добър или изключително лош, за да стигне до една от тези крайности. Зациклянето по средата не изискваше нищо, но и не предлагаше нищо. Анджелина се намираше точно там — между два полюса, които с всеки изминал ден й се струваха все по-близо до нищото. До застоя._
	_Само на едно от местата в това свое ходене по мъките успя да извлече някаква полза. Преди месец и половина кандидатства за изследователска позиция в Архива на Ватикана. Помощник. Младши. Архивар. Анджелина усети неприятния вкус в устата си, когато си спомни обидно ниския пост, за който беше прекалено квалифицирана, но и за него „някак си“ успяха да я отхвърлят. В този момент вече беше готова да кандидатства за каквато и да е работа в своето поле на изява, колкото и унизително ниско в йерархията да беше. Единственото, което искаше, беше да не бъде дискриминирана. Така винаги можеше да се издигне нагоре. Можеше да положи основата и да се изстреля към върха. Или поне такъв беше планът. В крайна сметка нещата се бяха развили другояче._
	_— Всички сме много впечатлени от работата ви, госпожице Кала — започна водещият интервюто, добре познатият старши архивар кардинал Едоардо Оберти, който, забеляза Анджелина, нито веднъж не я нарече „доктор“ — титла, която той беше наясно, че й принадлежи. Говореше й учтиво, сериозно и надуто._
	_— Очевидно е, че сте специалист в областта си. Всяка препоръка за вас говори за голям интелект и за това, че сте една силна личност. — Тази забележка беше отправена от друг мъж от участниците в интервюто, но Анджелина не помнеше от кого точно. Всичките й изглеждаха еднакво, клонинги на едно и също лице със сива коса и намачкан костюм. Всичките бяха мъже, разбира се._
	_— Това е работа, при която се ценят подобни квалификации — вметна друг от клонингите. — Има само една посока, в която може да се отправи един млад човек, отдаден на науката, и тази посока е нагоре._
	_Тези думи бяха изречени толкова окуражително, че Анджелина щеше да се почувства унизена, ако вече не беше свикнала с подобно отношение. Вместо това тя просто се усмихна и кимна леко с глава, за да инсценира благодарност за нещо, което не беше нищо повече от прикрити в арогантност обиди._
	_Анджелина беше изгубила вяра във всички тях. С изключение на един — старши архивар на име Бен Вердикс, който беше назначен за неин придружител по време на еднодневното й посещение и който трябваше да я разведе из архивите, да й обясни каква е работата на различните вътрешни екипи и какви са настоящите проекти. Той беше изключително мил мъж, вероятно седем-осем години по-възрастен от нея, но с качества, които го караха да изглежда много по-мъдър и — колкото и парадоксално да звучеше — със съвременни разбирания, които при другите възрастта често опорочаваше. Вердикс беше погълнат от работата си човек, който се чувстваше изключително удобно между рафтовете с книги и изпълнените с папки помещения. Той бликаше от енергия и ентусиазъм, докато вървеше малко пред нея — вероятно за да не е толкова близо до особата й, тъй като изглеждаше изключително срамежлив — и обясняваше различни исторически данни. Анджелина се зарадва, че вижда подобни качества и у друго човешко същество. Имаше нещо мило в постоянното му повтаряне на едно и също изречение през целия ден: „Мога да ви уверя, че работата много ще ви хареса“. Думите не звучаха снизходително, когато излизаха от неговите уста, а „Пожелавам ви успех!“ беше напълно искрено._
	_В крайна сметка интервюто беше завършило като всички останали. Любезни усмивки и ръкостискания. Обещания, че решението ще бъде взето съвсем скоро. Обещания, които противоречаха на фактите, защото никой в стаята не вярваше, че Анджелина има някакъв шанс да получи позицията. Това беше потвърдено след два дни с писмо, което вероятно беше напечатано още преди интервюто. Поредният отказ, който можеше да добави към купчината._
	_Това беше. Последната капка, от която чашата преля. Колкото и изтъркано да беше клишето, то добре описваше положението й. Стига толкова. Време беше да признае поражението и да започне да се оглежда за някаква друга работа._

	* * *

	Когато махнаха кабелите, с които бяха вързали ръцете на мъжа до нея, Анджелина се убеди, че изплашеното изражение принадлежи на същия Бен Вердикс, когото беше срещнала преди толкова много месеци в Тайния архив на Ватикана. Тогава изглеждаше мил, а сега — ужасе`н.
	— Предполагам, че се познавате — прекъсна мислите й монотонният глас на мъжа, който се представи като майор Ханс Хайнрих. — Докладите ни сочат, че вече сте се срещали.
	Анджелина се обърна към него.
	— Докладите ви… ранговете… отвличането за „наша безопасност“. — Тя поклати раздразнено глава, след което посочи Бен. — Да, срещала съм се с този мъж преди, но нямам намерение да стоя тук и да обсъждам минали събития, докато не ми обясните какво, по дяволите, става в _действителност_. И стига с тези глупости за Швейцарската гвардия и „належащите обстоятелства“. Или ни убийте и да приключваме, или започнете да говорите проклетата истина.
	Анджелина изрече последните си думи с всичката дързост, на която беше способна, но в мига, в който напуснаха устата й, осъзна какво всъщност е изрекла, и застина.
	_Мамка му, жено, необходимо ли е да обличаш в думи всичко, което ти дойде на ума?_
	Хайнрих отново реагира на тази вулгарност — или богохулство, както биха го нарекли набожните — с неудобство.
	— Доктор Кала, досега не съм ви излъгал за нищо и нямам намерение да го правя в бъдеще — отвърна мъжът, който бързо се беше окопитил. — Смятам да сторя точно това — да ви обясня ситуацията — което ще е в полза както на вашите, така и на моите интереси. Защото, макар доктор Вердикс да знае малко повече от вас за настоящото положение, изглежда, че никой от двама ви не е много наясно с него, както смятахме до момента.
	Анджелина отново погледна Бен, чието лице продължаваше да е бледо, а сега и изкривено от изненада. Той я погледна неволно и погледите им се срещнаха за първи път. В очите му се четеше единствено изумление.
	— Ако смятате да обяснявате, обяснявайте — настоя тя, като се обърна към майора.
	Мъжът си взе стол и седна пред нея.
	— Важно е да уточним доколко сте запознати с една определена плочка.


>>	13

	_Квартал „Пренестино-Лабикано“ Източен Рим_
	_Църква „Свети Павел от Кръста“_
	_Седалище на Харизматичните католици_*
	[* Харизматичното движение е една от най-популярните и бързоразвиващи се сили в днешния християнски свят. То се бори за обновление на християнството. Нарича се така от „харизми“, което може да се преведе като „духовни дарби“. — Б.пр.]
	Храмът беше почти празен. Младият мъж първи забеляза това. Обикновено не идваше тук, освен когато имаше служба, и досега не беше виждал просторното помещение толкова празно. Редовете от пейки изглеждаха някак си странно изоставени, като само тук-там имаше по някой човек — хора, които бяха решили да потърсят временно усамотение по средата на деня. Изглеждаха някак си не на място, стояха със затворени очи и коленичили в древни молитвени пози в едно светилище, което беше сравнително съвременно и проектирано да побира тълпи, а не случайни посетители.
	Това беше достатъчно, за да накара младия мъж да се чувства неудобно, и той определено се чувстваше така.
	Църквата „Свети Павел от Кръста“, една от малкото енории на Харизматичното движение на Римокатолическата църква, за което малцина знаеха, че съществува в града — град, който беше свикнал с официалните и ритуални служби, макар вече да не бяха в традиционна форма или на латински — си беше отклонение както от стила, така и от традициите. Отвън изглеждаше квадратна, тухлена и обикновена, а вътре приличаше повече на баптистките и евангелистките храмове, отколкото на католическа църква. Стените й не бяха украсени — бял гипсокартон и матова боя — а подовете не бяха покрити с мрамор, а с кафеникави килими. Нямаше колони или изсечени от камък олтари. Високите прозорци не бяха с изрисувани, а с обикновени стъкла. Разполагаха само с един правоъгълен дървен олтар в далечния край на помещението, покрит със зелен плат, както и с редици пейки, които в крайна сметка създаваха усещането, че човек се намира в църква. Никой от недостатъците на храма обаче не спираше тълпите от вярващи да идват всяка сряда, събота и неделя, за да търсят божествено убежище от света и просветление на душата. Службите в „Свети Павел от Кръста“ винаги събираха огромни тълпи, които едва се побираха в храма.
	През всеки друг ден обикновеният интериор щеше да изпълни с въодушевление младия мъж, който вървеше забързан по покритата с килим централна пътека — точно простотата радваше сърцето му, а не помпозността и показността. Тази сграда беше като негов втори дом.
	Днес обаче дори домът не можеше да го успокои. Сирените не спираха да вият отвън, откакто на две места в града беше съобщено за престрелки. Цял Рим беше на ръба.
	Но това не беше основната причина за безпокойството му.
	Когато стигна до олтара, който беше преграден с нисък дървен парапет, коленичи набързо пред него. Знаеше, че първо трябва да спре тук. Трябваше да спре и да коленичи. Да каже някоя молитва и да отдели необходимото време, за да отвори сърцето си пред Бог, щом беше влязъл в светия му дом. Такава беше втората му природа… само че сега нямаше време да следва тази природа. Новините, които носеше, бяха прекалено важни. На челото му лъщеше пот, а тежкото му дишане ехтеше в тихото помещение.
	Младият мъж се приближи до един от служителите, който чистеше килима зад олтара.
	— Трябва да се видя с отец Алберто. — Думите му излизаха между тежките вдишвания и издишвания, а раменете му се повдигаха и увисваха след всяка от тях.
	— Отецът си почива. — Отрицание. Чистачът спря да чисти и сви старите си рамене. Двамата мъже се познаваха добре. Повечето членове на енорията се познаваха — нещо също толкова странно, колкото и това общество. Чистачът, чието име беше Лорънс, беше съвсем ново попълнение в редиците им, но никога не беше необходимо много време да интегрираш някого, когато станеше ясно, че намеренията му са чисти и искрени.
	— Наясно съм, че по това време си почива — настоя младият мъж, вероятно прекалено грубо, — но се налага да го видя веднага. Моля те. — Гласът му го предаде на последните две думи. — Иди в стаята му, Лорънс. Кажи му, че съм тук. Той ще разбере.
	_Трябва да разбере._
	Физиономията на чистача се промени и най-накрая старецът вдигна поглед от пода. Лицето му беше набраздено с дълбоките белези на времето, а от очите му бяха останали само изморени каньони, но дори следите, които годините бяха оставили върху него, не можеха да скрият изненадата.
	Обикновено Томас не се държеше по този начин.
	— Всичко наред ли е, млади човече?
	Имаше намерение да отговори. Можеше да каже много неща — неща, които резонираха с дълбоката вяра, която двамата мъже споделяха, с очакванията им, с опита им. Устните му се разтвориха, щеше да изрече нещо — съблазънта беше голяма — но след миг на размисъл стисна челюст и поклати глава.
	— Просто… повикай отчето. — Томас кимна към страничната врата на храма. — Моля те.
	Чистачът задържа погледа му малко по-дълго, след което остави прахосмукачката настрана и излезе от храма, без да изрече нищо.

	* * *

	Разговорите с отец Алберто Алварес бяха истинско духовно преживяване. Самото присъствие на стареца беше достатъчно, за да промени душата на човек, често казваше Томас, и много мъже и жени от града, а и не само, бяха привличани именно поради тази причина. Самата му компания създаваше коренно различно усещане от ежедневните срещи с други човешки същества. Той можеше да те вдъхнови, да те промени.
	За четирите години, в които беше последовател в харизматичната католическа църква „Свети Павел от Кръста“, Томас Насимбени не беше присъствал на едно място със светия човек — независимо дали беше тук в храма, или някъде другаде — без да изпита същото чувство на невероятно възхищение, което принципно го беше привлякло към тази енория и забравените й традиции. Още по време на първото си посещение, когато мина през странните стъклени врати, подходящи повече за някой мол, отколкото за църква, и се озова в помещение, за което би се заклел, че е презвитерианска молитвена зала, ако табелата отвън не съобщаваше, че мястото е — поне официално част от римокатолическото общество, Томас беше усетил нещо. Някъде вътре в него, далеч от ограниченията на интелектуалната вяра и рационалната утеха на убежденията, които свързваше с религията през целия си двадесет и две годишен живот, той изпита… Тогава му беше трудно да облече в думи чувството. Дори сега не му беше лесно да го опише. Той изпита същността и близостта на божественото. За разлика от всяка друга църква, в която беше влизал, в тази нямаше мадони и икони, а само обикновени кръстове на една от стените. Нямаше величествен орган на апсидата или обичайните филони*1. Духовниците се обличаха в бяло, а около вратовете си нахлузваха семпъл епитрахил*2. В средата на цялата тази _простота_ сърцето на Томас изведнъж се беше развълнувало. Той беше усетил — по начин, който надминаваше интелектуалния му усет — че тук няма да види нищо материално, затова затвори очи и видя Божието лице.
	[*1 Филон — дреха за богослужение. — Б.пр.]
	[*2 Дреха за богослужение, която се окачва на врата и се спуска надолу по гърдите. — Б.пр.]
	Оттогава не стъпи в друга църква.
	През годините Томас стана отдаден последовател на Харизматичното католическо движение. Той не знаеше нищо за групата преди първото си посещение, нищо за нейните сходства с евангелистите петдесятници — най-вече в мистичните познания, харизматичните дарби и личното просветление — които бяха довели до маргинализирането й и до пренебрегването й от католиците по цял свят и особено в столицата на религиозната империя. Постепенно, частица по частица, Томас беше научил историята на Харизматичния католицизъм, който му беше донесъл откритото възмущение на набожното му семейство и приятели, когато им спомена, че се е присъединил към това движение. За него омаловажаването и пренебрегването на харизматиците от многобройните религиозни фракции само подсилваха истината в тяхното послание. От малък познаваше единствено скучните църковни служби, които се извършваха по определен модел и бяха оформени според желанията на църковната управа. Най-накрая Томас беше намерил място, където живото туптящо сърце на вярата все още функционираше. Където говореше надеждата и където Господ можеше да бъде.
	Томас не смяташе, че има по-подходящ, благ и чувствителен човек от отец Алберто, чрез който да _бъде_. В един свят, в който свещениците се бяха превърнали в бизнесмени, а епископите — в политици, той беше намерил добър пастор, който беше истински мистик. Отец Алберто нямаше скрити мотиви. Той искаше просто да бъде — както сам се изразяваше с поетичните си изказвания — „глината в ръцете на обичния Бог, готов да приеме формата, която Той изискаше от него“. Наистина беше такъв. И продължаваше да бъде.
	Той беше човек, който заслужаваше да бъде следван. Той беше човек, който заслужаваше да научи за онова, което Томас беше видял.

	* * *

	Лекото проскърцване, отъркването на дърво в дърво подсказа на Томас, че има някого зад вратата. Той застина при звука. Осъзна, че е затаил дъх и че ушите му туптят. Ако милият, но строг чистач се появеше и му кажеше нещо различно от „Отецът е готов да те приеме“, младият мъж имаше чувството, че душата му ще експлодира.
	Той се обърна към вратата, но не видя Лорънс там… Както препускаше, сърцето му като че ли замря. Пред него стоеше самият отец Алберто.
	Емоциите на Томас отново се пробудиха. Той ликуваше от факта, че свещеникът се беше появил по негова молба — това беше повече от очакванията му. Чупливата коса на отчето, някога катраненочерна, а сега прошарена със сиви, почти бели кичури, беше късо подстригана, но иначе неподдържана, а сивата му брада стигаше до гърдите му. Лицето му не беше толкова набръчкано, колкото сипаничаво от възрастта, беше обсипано с каверни и хълмчета, които правеха гладките места груби и му придаваха вид на бездомник, на човек, който е бил белязан от света. Въпреки всичко това лице беше истинско олицетворение на мира и спокойствието. Томас се беше взирал в него толкова много пъти. Беше се възхищавал на яркосините очи на отец Алберто и усещаше, че нещо много повече се крие зад тях.
	Сега обаче очите му бяха различни. В тях се таеше нещо, което Томас рядко беше виждал.
	Безпокойство.
	— Какво има, Томас? — попита свещеникът. — Сърцето ти е… доста развълнувано.
	Младият мъж преглътна.
	— Да, отче, силно се безпокоя.
	— Опитай се да се успокоиш. — Отец Алберто сложи ръка на рамото му. През плата премина неестествена топлина и стигна чак до костите му. — Кажи ми какво те тревожи.
	Слуховете за престрелките отново изникнаха в главата на Томас. Както и полицейските барикади, които видя на път за насам. Реши засега да ги остави настрана.
	— Пророчеството, отче — избълва Томас. Имаше чувството, че очите му се насълзяват. Вероятно в тях се събираха сълзи. Сълзи на радост. — Пророчеството… Божията ръка. Всички онези неща, които постепенно ни бяха разкривани през последните няколко месеца, си дойдоха на местата. Точно както вие казахте.
	Отец Алберто го стисна по-силно за рамото.
	— Синко, успокой се. Превъзбуден си.
	— Открили са я! — заяви младият мъж.
	— Говориш неразбираемо, Томас. Кажи ми какво имаш предвид.
	Младият мъж бръкна в джоба на панталона си и извади телефона. Плъзна пръст по екрана му и го отключи. Уеб браузърът вече беше отворен и в него беше заредена някаква снимка.
	— Открили са я! — повтори Томас и подаде телефона на свещеника. — Плочка, написана на някакъв древен език. Очевидно е била намерена при разкопки преди месец, но съобщиха за откритието едва днес. Части от нея са били преведени. Отче, на плочката е написано пророчество, което потвърждава всяко ваше предупреждение!
	Отец Алберто погледна малкия дисплей на телефона на Томас. Докато скролваше статията, чертите на лицето му се стегнаха, а очите му се присвиха.
	— Знаете какво се случи днес — добави младият мъж с по-спокоен и изпълнен с изумление тон. — Това е първото чудо.
	— В текста са наречени „напасти“ — каза отец Алберто, който продължаваше да чете статията.
	— Преводачите могат да ги превеждат както си искат — отвърна Томас. — Първото пророчество ни беше разкрито преди месеци, а сега откриваме, че е записано на тази плочка — младият мъж посочи към дисплея на телефона, — която може да е създадена преди много столетия. И се случва. Точно тук, навън.
	Томас ликуваше. Такава беше реалността и тя беше смазваща.
	— Плочката — добави той — потвърждава онова, което вече знаем. — Младият мъж се пресегна и внимателно покри ръцете на свещеника със своите. — Бог започна да действа. А това чудо е едва първото.


>>	14

	_Под Апостолическия дворец_
	— Плочката беше открита преди около месец — обясни Ханс Хайнрих, като представи подробностите сухо и сбито като всеки доклад, който Анджелина някога беше чела. Очевидно майорът беше човек, който не си падаше по празнословията и гледаше да спомене само основното в настоящата тема. — Откривателят й беше цивилен археолог на име Мануел Хереро — мъж от испански произход, който работеше на строителната площадка на „Ейч Ес Би Си“ в Сан Клементе.
	Анджелина познаваше мястото предимно заради задръстванията, които строителството предизвикваше в квартала от месеци насам.
	— Както е известно, правителството изисква да се направи проучване, преди да започне нов строеж в Централен Рим. Това е земя, на която всеки квадратен метър крие история, и е само въпрос на време да се разбере какви руини и артефакти се крият под пръстта, преди да се поставят основите и да се излее бетонът.
	— Винаги има нещо. — Намесата стресна както Анджелина, така и Хайнрих. Бен Вердикс беше проговорил за първи път, откакто се озоваха тук. — Не бива да омаловажавате нуждата от подобни проучвания.
	— Нямах намерение да омаловажавам…
	— Подобни разкопки разкриват най-различни неща. Намирали сме грънчарски изделия, библиотеки, основи на къщи, дори цели църкви, заровени под краката ни. Ватиканските музеи са претъпкани с неща, „намерени под улиците“.
	Въпреки обстоятелствата Анджелина получи изненадваща утеха от думите на Бен. Приятно беше да чуе как един историк се забавлява с историята, макар преди малко да е бил отвлечен под дулото на оръжие.
	— Доктор Вердикс, не ме разбрахте правилно — възпротиви се майорът. — Точно това имах предвид, че по време на подобни разкопки се намират такива неща. Докато по-голямата част от намереното не притежава особена стойност, освен за свръхентусиазираните, и обикновено проучването се извършва бързо, а намереното само се описва и каталогизира, то този път откритието е изключително… важно.
	— Просто някаква плочка. — Анджелина повтори онова, което беше научила от Хайнрих преди малко. Нямаше търпение да разбере какво му беше толкова специално на този предмет, за да предизвика всичко това. Шокът от отвличането беше започнал да отшумява и да отстъпва място на страстта й по историята.
	— Точно така — потвърди майорът. — Господин Хереро е открил малка плочка, заровена под земята, приблизително два метра под нивото на почвата. Направена е от човешка ръка, от червена глина, която — сигурен съм, че ще се съгласите, след като я видите — произлиза от мястото, което днес познаваме като Южен Ирак.
	Анджелина усети как нещо в нея се надига — интерес и вълнение, които напоследък рядко я навестяваха. Забеляза, че Бен също е заел по-изправена поза.
	— Казвам, че _днес_ се нарича Ирак — продължи Хайнрих, — защото в древния свят тази земя е била позната като…
	— Месопотамия — прекъсна го Бен.
	— Вавилон — добави Анджелина.
	Двамата се обърнаха един към друг и погледите им се срещнаха отново. Този път страхът беше отстъпил място на изумление.
	— И двата отговора са верни — потвърди Хайнрих. — Говорим за земите на Древен Вавилон, сърцето на царство Месопотамия, едно от най-великите владения в древния свят — тези хора са създали свои легенди, закони и свой собствен уникален език. Най-важното е, че върху плочката са изписани двадесет и седем реда — сравнително добре запазени — на акадски език.
	Анджелина имаше чувството, че през тялото й потичат огнени вълни.
	— Акадски? — Въпросът се изплъзна от устата й. Вълнуваше се и не можеше да повярва едновременно. — Открили сте нов документ на акадски? — Иронията, че наричаше нещо на отдавна умрял език „ново“, не й убягваше. Акадският, който е бил стар дори когато е станал основният език на месопотамското общество, е бил свързан с култура, изчезнала преди почти три хилядолетия. Макар да имаше редки примери, че акадският е продължил да бъде използван и след упадъка на вавилонския език през осми век пр.н.е., най-новите текстове датираха не по-късно от 105 г., което означаваше, че всичко написано на този уникален език беше на повече от 1900 години.
	— Така изглежда — отвърна майорът.
	— Може ли… може ли да видим плочката? — попита толкова колебливо Бен, че едва беше чут.
	— Разбира се — отговори Хайнрих и кимна на колегата си, който веднага отиде до масата в далечната част на помещението, на която имаше отворено куфарче.
	— За вас, доктор Кала — продължи майорът и посочи към Анджелина, — това ще бъде нещо напълно ново. Но вие, доктор Вердикс, сигурен съм, ще си спомните, че вече сте виждали част от мистериозната плочка.

	* * *

	Вахтмайстер Йонас подаде принтиран лист А4 на Анджелина и тя го погледна учудена. Досега денят й беше много странен. Вече стана и невероятен.
	По време на обучението си беше прочела всеки съществуващ текст на акадски. Винаги се беше гордяла с този факт, макар каталогът с материали да не беше чак толкова голям. Това не беше латински или гръцки, нито дори арамейски или класически иврит. Всички те имаха богати библиотеки, които можеха да запълнят целия живот дори на най-вещите в областта учени. Събраната колекция от акадски текстове можеше да се побере в неособено голяма библиотека. Анджелина имаше възможността да прочете всички тях по няколко пъти, и го направи.
	Никога преди не беше виждала този текст.
	В долната част на листа, точно под снимката, бяха описани характеристиките на плочката. Тя беше правоъгълна и два пъти по-дълга, отколкото широка — приблизително 48 на 24 сантиметра. Двадесет и седемте реда текст бяха написани с отстъп около сантиметър отляво и отдясно. Редовете бяха леко наклонени надолу. Грубите й ръбове предполагаха, че е част от доста по-голяма плоча, макар текстът да изглеждаше цялостен.
	— Това е снимка само на едната страна — каза Анджелина и погледна майор Хайнрих. — Имате ли други?
	— Няма нищо на гърба — отговори гвардеецът, — а и не бяха намерени други плочки заедно с тази. Претърсихме доста сериозно. Явно документът е цялостен.
	Анджелина кимна и отново погледна снимката. Онзи, който се беше погрижил за плочката след намирането й, беше свършил чудесна работа. Повърхността й беше почистена, за да може всеки рунически нюанс да е ясен. Осветлението, на което беше направена снимката, също беше подходящо, за да запази всеки детайл.
	Речниковата памет на Анджелина бързо се завърна. В интерес на истината не беше имала възможност да превежда от акадски от… по дяволите, имаше чувството, че е минало много повече време, отколкото беше в действителност. _Години._ Не всеки ден се появяваха нови документи. Въпреки това, макар че нямаше причина редовно да се занимава с древна лингвистика, някои качества никога не напускаха човек. Нейните също не бяха атрофирали напълно и се върнаха с пълна сила, за да заличат всеки неприятен миг, който беше преживяла през деня. Анджелина имаше чувството, че вече не се намира в някакво подземие заедно с папската стража, а в библиотеката на университета „Сапиенца“, където прекара студентските си години — едни изпълнени с амбиция и ентусиазъм времена. Сега, както и тогава, прочете всяка фраза и започна да свързва постепенно руните, за да им придаде смисъл. За нея този език беше неразделно свързан с митологията на културите, които го бяха създали. Можеше да усети водите на потопа на Гилгамеш, които заливаха легендарните месопотамски земи. Величествените стени и зикурати на Ур, колоните и градините на Вавилон в Шумер. Всички светове, на които този език беше станал свидетел, и всички легенди, чийто единствен глас той беше останал. Тези митове и легенди бяха просъществували през изключително много култури, за да изникнат в ума й, докато се опитваше да преведе този текст.
	Но както всичко друго през този ден и това се превърна и нещо неприятно.
	Няколко реда по-надолу триъгълниците и тиретата се промъкнаха в склада й от речникови запаси и се превърнаха в ясна дума. „Река.“ Възможно беше да се има предвид Ур или Ефрат — най-известните в месопотамската митология. Втората беше толкова характерна за акадската литература, че можеше да се споменава, без дори да се използва името й, както жителите на Вашингтон казваха само Хълма, без да уточняват, че имат предвид Капитолийския хълм, а тези на Лондон казваха само Града.
	Само че една друга река се беше наместила в ума на Анджелина днес.
	Следваше руна, чиито линии бяха разположени перпендикулярно и нарядко и се отнасяха за действие. _„Тече.“_ Докато Анджелина изричаше думата на глас, осъзна, че става въпрос за бъдеще време. „Ще потече.“
	_Реката ще потече…_
	Пророчество. Анджелина потрепери. Някак си знаеше, че следващата руна ще означава „кръв“, още преди да я погледне.

	* * *

	Бен Вердикс разглеждаше снимката със съвършено различна вътрешна настройка от тази на Анджелина. Той беше само на няколко метра от нея, все още седеше на стола, за който допреди малко беше завързан, но мислите му го бяха отвели в един друг свят.
	_Виждал съм тази плочка и преди._
	Тази мисъл му се струваше невъзможна. Определено никога през живота си не беше виждал плочката. Артефактът беше съвсем нов за него — не само съдържанието и формата му, но и самото му съществуване. За първи път чуваше, че подобно съкровище от далечното минало е било открито наскоро.
	Но _беше_ виждал плочката и преди. Или, ако трябваше да бъде по-точен, част от нея.
	— Тези четири реда, тук в горната част — най-накрая проговори Бен, посочи снимката и се наведе към Хайнрих. — Познавам този текст.
	Майорът не отвърна нищо, но бавното кимане потвърди, че е очаквал написаното да бъде разпознато.
	— Знаел си за това? — попита Анджелина. Изненадващото изказване на архиваря беше може би единственото нещо на света, което можеше да откъсне вниманието й от изображението в ръцете й.
	— Не самата плочка. Но тези редове… Чел съм ги и преди. Техен препис, лишен от всякакъв смисъл.
	— Как е възможно това?
	— Аз му ги дадох — обади се един нов глас.
	Вратата в далечния край на помещението се беше отворила и мъж в широка черна роба, стегната в кръста с пурпурен пояс, пристъпи към тях.
	— Дадох ви ги — продължи мъжът — и от този момент насетне всичко започна да пропада.


>>	15

	_Някъде в Централен Рим_
	С промяната на цвета на реката започна и промяна в атмосферата на древния град, но стрелбата накара хората не само да се чувстват странно, а и да се страхуват. Водите потекоха червени и това предизвика любопитството на всички. Те бяха повече от объркани. Освен това имаше стрелба, не на едно място, а на две, почти едновременно, и това вся страх у тях.
	Засега нямаше сериозни доказателства, че двете събития са свързани. Най-вероятната теория за оцветяването на реката беше замърсяване: изпускане или спукана тръба. Не беше необходимо много, за да се свърже „кръвта“ на реката, макар да беше възможно цветът да е напълно случаен, с истинската кръв, която беше пролята по улиците.
	Водите се промениха и започнаха да умират хора.
	Един от тях беше убит край Тибър, на „Пиаца Пиа“. Друг беше ранен и почина на път към болницата. На Понте Систо също имаше стрелба. Там никой не беше убит, но трима души от тълпата бяха ранени и се наложи да бъдат изпратени в спешното отделение. Беше възможно броят на ранените да се увеличи.
	Както и страхът. Градът беше обзет от паника. А водите продължаваха да текат червени.


>>	16

	_Под Апостолическия дворец_
	Дребната, закръглена фигура на кардинал Джото Форте се губеше пред двамата швейцарски гвардейци, до които вървеше, но атмосферата в помещението бързо се промени, което несъмнено подсказа, че този човек притежава огромна власт.
	— Първите редове от плочката ви бяха изпратени по мое изрично нареждане няколко седмици след като беше намерена. — Кардиналът заговори директно на Бен, който очевидно го беше разпознал. Не беше трудно да се види, че е доста объркан от думите му.
	— Кардинал Форте, аз… аз… — запелтечи той. — Не разбирам. Какво общо има това с вашия офис? И следователно с мен?
	— Вторият въпрос може би е по-лесен за отговаряне. — Джото Форте кимна на майор Хайнрих, който отвърна на безгласната команда, като донесе стол на кардинала. Той седна и изпъшка, тялото му беше прекалено голямо за него.
	— Текстът ви беше изпратен, защото вие сте единственият експерт по акадски във Ватикана. Бяха ни необходими няколко дни и безброй телефонни обаждания до различни колежи и институти, за да ви намерим. В крайна сметка се оказа, че сте — буквално — _под_ носа ни. — Остроумната забележка, че Бен се е намирал в подземията на Тайния архив, чиято реална площ не беше известна, но включваше повече от осемдесет километра подземни тунели и складови помещения, явно се хареса много на кардинал Форте. Никой друг не се усмихна на шегата му.
	— Казано накратко — продължи той, като отново стана сериозен, — искахме да разберем какво означава, и вие бяхте подходящият човек за работата.
	Бен постепенно отмести поглед от кардинала. Очите му се спряха в някаква точка на пода, а спомените му се завърнаха по-ясни от видение.
	— Помня, че превеждах този текст — измърмори той. — Беше написан на ръка.
	— По онова време не смятахме за необходимо да ви разкриваме повече подробности — обясни Форте. — Това е обичайна практика. Когато не знаем с какво си имаме работа, действаме предпазливо.
	— Дори това да е древна плочка? — изуми се Анджелина.
	— Това е само предположение! — отвърна кардинал Форте с изпълнен с енергия и власт глас. — Вие _предполагате_, че е стара, точно както и ние. Но човек никога не може да бъде сигурен. Наскоро бяха открити много „древни“ документи, свитъци, фрагменти от папирус и какво ли още не, които се оказаха фалшификати. За съжаление, тези неща може да се фалшифицират, макар че в наши дни е трудно това да остане неразкрито. Ватиканът няма интерес да става за смях, като обяви старинна находка, докато не провери дали наистина е такава. Първо трябва да се проверят текстът, материалът и всичко останало.
	Анджелина се отпусна на стола и кимна едва. Кардиналът може и да беше просто един дебел духовник с арогантно държание, но беше прав. През отминалите години имаше прекалено много случаи на измамни „открития“, излезли на бял свят, като най-известното беше така нареченото „Евангелие за жената на Исус“, публикувано и огласявано от една от най-видните учени по религиозни науки. То беше представено като откритието на века и беше привлякло интереса на научните среди и медиите, но в крайна сметка един журналист разследва произхода му и откри, че всичко е измама. Това коства репутацията на учената, а уважаваната институция, в която работеше, драматично се срина в очите на общественото мнение. Анджелина разбираше защо Ватиканът пипаше внимателно в подобни ситуации.
	— Нямаше нищо необичайно в четирите реда, които преведох — настоя Бен и се изправи на мястото си. — Помня работата си по глифовете. Бяха въведение към поредица от предсказания, напасти, нещо подобно. Въобще не бяха необичайни за древен документ, произлязъл от култура, която се кланя на митове.
	— Когато изпратихте вашия превод на тези първи редове — отвърна кардинал Форте, като клатеше одобрително глава, — ние стигнахме до същия извод. Просто новооткрити предсказания, каквито древността е произвеждала в изобилие. Те са интересни за учените, но съвсем не може да се смятат за катастрофални за Църквата или за цялостното възприемане на историята. Липсата на критика към текста от ваша страна — добави кардиналът — ни накара да вярваме, че става въпрос за автентичен акадски. Чувал съм, че този език е доста труден за фалшифициране.
	— Изключително — потвърди Бен, — тъй като прекалено малко хора го знаят толкова добре, че да го използват творчески, и поради факта че цялата налична литература е добре известна.
	— Вашата работа ни увери в това. Пратихме снимката на нашите научни офиси, за да може плочката да мине през нормалния ни процес на каталогизиране и регистриране, след което да бъде представена пред научния свят за цялостно изучаване. — Кардиналът млъкна за миг. — Сега ми се иска да й бяхме обърнали повече внимание. Веднъж започне ли този процес, прекалено много хора са замесени в него и е много трудно да го спрем. Казаха ми, че снимката е била публикувана тази сутрин в някакъв научен сайт.
	— Защо искате да спрете процеса? — попита Анджелина.
	Кардиналът не я погледна. Той не отделяше очи от Бен.
	— Доктор Вердикс, помните ли какво гласяха тези първи редове, които преведохте?
	Бен се замисли само за секунда, паметта му беше освежена от фотографията в ръцете му.
	— Ставаше въпрос за незабавната смърт на онзи, който открие пророчеството. Нещо подобно. Типично въведение за подобен документ.
	— Правилно — потвърди кардиналът. — Или, ако трябва да бъдем по-точни, преводът гласеше следното. — Мъжът бръкна в джоба на робата си и извади нагънат лист хартия, който разгъна и зачете: — „Онзи, който открие тези думи, ще бъде споходен от бърза и ужасна смърт.“ Това звучи ли ви познато?
	Бен кимна. Анджелина се беше загледала в снимката, докато кардиналът четеше. Превеждането от акадски в движение не беше качество, което всеки учен притежаваше, но докато думите бяха изчетени на глас, те като че ли съвпадаха с впечатленията, които й бяха останали от първите редове.
	— Точно този цитат привлече вниманието ми — обясни майор Ханс Хайнрих, който отново се включи в разговора.
	— Аз… не разбирам — призна си Бен, като местеше поглед от кардинала към гвардееца.
	— Думите може да ви звучат нормално в превод — продължи Хайнрих, — но четири дни по-късно предсказанието, или пророчеството, ако предпочитате, което преведохте от плочката… се превърна в реалност.

	* * *

	Нито Бен, нито Анджелина имаха представа как да отговорят. През главите им преминаваше прекалено много нова информация, за да могат да я обработят, затова няколко секунди просто се взираха в гвардееца.
	Най-накрая жената прекъсна налегналата ги тишина.
	— Какво, по дяволите, означава това? — попита тя. Осъзна, че се чувства по-удобно да разговаря с Хайнрих, отколкото с Форте. Антипатията й към религията се състоеше също така в неприязънта й към мъжкоцентричното духовенство, което я управляваше, и макар кардиналът да се държеше уважително и сериозно, откакто влезе в помещението, той беше въплъщение на всичко онова, което Анджелина презираше. — Пророчествата по древните плочки не се превръщат в реалност просто ей така.
	— Така смята и кардинал Форте — отвърна Хайнрих с огромна доза уважение към висшестоящия. — Затова ни предаде текста.
	— Може да съм вярващ — добави кардиналът, — но смятам, че скептицизмът е здравословен за вярата. Първо трябва да се зададат въпроси, за да последват отговори.
	— А когато един човек умре — продължи гвардеецът, — всички се превръщаме в скептици. Мъжът, който откри плочката, Мануел Хереро, за когото ви говорих по-рано, почина четири дни и единадесет часа, след като откри артефакта. Точната причина за смъртта — някакъв опасен патоген — все още не е определена. Но съвсем спокойно мога да заявя, че тя е отговаряла на думите от превода ви, доктор Вердикс, била е „бърза“ и „ужасна“.
	Бен седеше неподвижно на стола си, лицето му беше като от камък.
	— Разбира се, вие сте прави — продължи Хайнрих, — както и Негово Преосвещенство е прав: пророчествата от древния свят са като водата в морето. Накъдето и да се обърнеш, те са там. Но когато намериш такова и още първото му предсказание се превърне в реалност, на мен ми намирисва на измама, а не на история. Още повече щом предсказва нечия смърт.
	Гвардеецът забави крачка. Погледът му се насочи неумолимо първо към Бен, а после — и към Анджелина.
	— В момента, в който разбрахме за смъртта на Хереро, вие двамата се превърнахте в заподозрени.


>>	17

	_Двадесет и шест дни по-рано_
	_Болница „Фатебенефратели“, Централен Рим_
	— Почина ли?
	Въпросът беше зададен неочаквано плахо, почти колебливо. За момент това изненада Бартоломео, тъй като Емил Дюре винаги държеше нещата под контрол. По-младият мъж трябваше да си припомни, че през всичките си години на тази планета шефът му никога не беше отнемал човешки живот, дори и не беше нареждал нечия смърт. Можеше да му се прости плашливостта, при положение че въпросът му — ако получеше положителен отговор — щеше да промени завинаги това.
	— Така ми казаха — отвърна спокойно Бартоломео, макар че по телефона гласът му звучеше обиграно тъжен.
	Точно това съобщение чакаше шефът му. Ясен отговор. Предварително проигран.
	— Много съжалявам да го чуя — отвърна Емил, като продължи да действа по сценарий. Не беше лесно да се различи какво се съдържаше в гласа му — облекчение или тъга. — Чух, че е добър човек.
	Бартоломео беше наясно, че шефът му отчаяно искаше да говорят за още много неща. Той беше човек на драматичните идеали, който постоянно трябваше да бъде „свалян от сцената“, на която показваше своята екстравагантност. Месеци наред Емил беше планирал хода на действията, които бяха довели до този момент и до всичко, което предстоеше, и желаеше събитията да притежават… мащабност.
	В този ден всичко започна да се случва.
	Миг по-късно Бартоломео чу как линията прекъсна. Бяха изиграли ролите си по сценарий. Нямаше какво повече да си кажат. Нямаше нужда от любезности или празни приказки. Името на Бартоломео не беше споменавано по телефона, а той не би посмял да използва това на работодателя си дори очи в очи. Между тях имаше доверие, което произлизаше от зависимостта им един от друг, доверие, което нямаше намерение да предава.
	Емил му беше възложил една от най-важните задачи в цялата операция. Играчите бяха много и всеки от тях беше получил важна роля, но шефът беше доверил на него да се погрижи плочката да бъде открита в точното време и откривателят й да не оживее.
	Две седмици преди „откритието“ Бартоломео се беше внедрил като временен работник в екипа по изследване и разкопки на Мануел Хереро. Той беше работил в строителството, преди да се заеме с незаконни дейности, така че не му беше трудно да изиграе ролята, а и опитът му позволяваше да работи с Хереро всеки ден. Така получи чудесната възможност да изсипе белия безвкусен прах в кафето на мъжа на сутринта, в която плочката трябваше да бъде открита. След това смачка и прибра в джоба си чашката, за да не може никой да я намери.
	Бяха им обяснили, че патогенът ще унищожи тялото само за няколко дни и че ефектът му ще стане явен почти незабавно. Двете му действия — бързата му проява и ужасните мъки, които причиняваше — бяха част от изискванията.
	Проклятията в крайна сметка трябваше да са такива.
	По нареждане на Емил Бартоломео тайно беше наблюдавал нещастния човек през тези четири дни на мъки. Хереро беше „намерил“ плочката, която беше поставена на точното място на разкопките, за да бъде сигурно, че ще бъде открита и че всичко ще протече по план. Не беше приятно да се причинява подобно нещо на друго човешко същество. Патогенът разяждаше органите му с жестока ефикасност, от очите и ушите му течеше кръв, а от устата му — слюнка. Всичко това приличаше на филм на ужасите.
	Онова, което предстоеше, беше изключително мащабно и невероятно прекрасно за цената на този един живот, така че не можеше да има място за никакви съмнения. Плочката, както се бяха погрижили, беше открита. Тя предвиждаше смъртта на откривателя си… така че нямаше друг избор.
	Освен това не се ли казваше още от дълбока древност, че от време на време е необходимо някой човек да умре за благото ми другите?
	Емил беше цитирал това на Бартоломео, докато двамата обсъждаха тази част от плана. Приписал беше думите на Исус, Пилат или на някого другиго от Библията. По-младият мъж, въпреки библейското си име, не ходеше на църква, затова не можеше да бъде сигурен.
	Съмняваше се, че това ще е последният път, в който шефът му щеше да използва този цитат.


>>	18

	_Под Апостолическия дворец_
	— Какво искате да кажете с това, че сме заподозрени? — Анджелина не можеше да повярва на думите на Хайнрих. Целият ден нямаше никакъв смисъл — от стрелбата, през преследването, до залавянето й и разкритието за плочката и нещастната кончина на откривателя й. Идеята, че тя и Бен Вердикс бяха заподозрени за смъртта на Мануел Хереро, беше най-нелепото нещо, което беше чувала.
	— Логично беше да стигнем до подобно заключение — спокойно отвърна майор Хайнрих. — Не вярвахме, че смъртта на Хереро е причинена от някакво пророчество, колкото и убедително да беше предсказанието в текста. Това ни оставяше предположението, че смъртта му някак си е била оркестрирана, заедно с откриването на плочката. — Гвардеецът размаха пръст към снимката, която все още беше в ръцете на Анджелина.
	— И ако изключим доктор Вердикс — намеси се кардинал Форте, — вие, доктор Кала, сте единствената в Рим, която е експерт по този език.
	— Акадски — прошепна любимата си дума Анджелина. Тя изведнъж беше придобила неприятен привкус и звучеше укорително.
	_Понякога нещата, които обичаме, ни захапват._
	Логиката им не беше грешна. Но как беше възможно някой да оркестрира смъртта на друг човек — ако наистина се беше случило това — и да я свърже с пророчеството в някакъв древен текст, без да знае какво съдържа този древен текст? Самият факт, че плочката е ново откритие, означаваше, че не съществуват преводи, които да бъдат потърсени в прашните библиотекарски сбирки. Онзи, който беше свързал смъртта на Мануел Хереро с пророчеството на плочката, е трябвало да знае за откриването й и да е запознат с езика, на който е написана.
	— Значи смятате, че сме измамници. — Дори след като изрече думите, Анджелина не беше сигурна дали звучеше обвинително, или умолително. Самата идея беше абсурдна. Отвратителна.
	— Такива бяха подозренията ни — потвърди Хайнрих.
	Едва сега на Анджелина й направи впечатление, че военната му стойка беше изпъната, както и чертите на лицето му. Швейцарските гвардейци приличаха на плюшени играчки в обичайната си униформа, но ако всички бяха изваяни под одеждите си като майора, наистина представляваха сериозна сила.
	— Продължавате да използвате минало време — каза Бен най-накрая. Той стоеше настрана от дискусията между Анджелина и другите, като се намесваше само от време на време, и дори този коментар беше изречен по-скоро на въздуха, отколкото на Форте или Хайнрих. — Защо?
	— Нещата… се промениха — отвърна кардиналът, след което изпъшка и кимна на Хайнрих, за да го подкани да обясни.
	— Тази сутрин, след като реката стана червена, смятахме, че сте замесени — продължи майорът. — Бяхме изпратили целия текст от плочката на лингвисти в университета „Тафтс“ в САЩ, така че бяхме наясно какво е следващото предсказание — първото от поредица напасти.
	Анджелина отново погледна снимката. Руните, които вече преведе, като че ли светеха върху листа. _Реката… ще потече… червена…_
	— Когато това „предсказание“ се превърна в реалност, осъзнахме, че си имаме работа със сериозна манипулация и че един от двама ви — а вероятно и двамата — стои зад нея. Назначих по един екип за всеки от вас.
	— Следили сте ни?
	— Следили, подслушвали и наблюдавали електронно, да — отговори спокойно Хайнрих, без да показва, че има никакви угризения за това нахлуване в личното им пространство. — От момента, в който водата стана червена, хората ни бяха до вас.
	— Не можехте ли просто… не знам, да ни се обадите? — Гласът на Анджелина беше преднамерено груб. — Определено нямаше да откажа да разговарям с вас.
	— Не искахме да разкриваме, че знаем каквото и да било за вас. Ако планирахте нещо, а ние смятахме, че го правите, искахме да научим колкото се може повече за действията и намеренията ви, преди да се разкрием.
	Анджелина отново искаше да изрече едно „майната ви“, но с големи усилия си прехапа езика.
	— В края на краищата трябва да сте доволни, че ви следяхме — каза Хайнрих, забелязвайки, че лицето на жената става все по-червено и по-червено. — Благодарение на това станахме свидетели на нападенията над вас.
	Анджелина трябваше да се съгласи. За момент стрелбата на Понте Систо отново експлодира в главата й. Усети забиващите се в кожата й отронени каменни парчета.
	Бен също изглеждаше блед.
	— Двамата с доктор Вердикс бяхте нападнати почти едновременно — продължи Хайнрих. Тонът му беше станал малко по-мек и по-състрадателен. — Стрелбата започна на две различни места в града и само с няколко секунди разлика. Напълно координирана атака.
	— Мъжът пред мен… главата му… — думите на Бен бяха несвързани, но отразяваха частици от спомена му за случилото се. — Досега не бях виждал човек да умира. — Той вдигна очи към майора. — Една от жените, които стоеше до мен, беше простреляна в ръката или в рамото, не съм сигурен. Тя оцеля ли?
	— Опасявам се, че благополучието на другите не влизаше в заповедите на хората ми — отвърна майорът. Гласът му отново беше станал хладен. — Те бяха там, за да наблюдават вас. Местната полиция ще се заеме с другите жертви и ранени.
	Бен потъна в стола и заби поглед в пода.
	Анджелина изгледа Хайнрих, а после — и кардинала. Двамата мълчаха. Само допреди малко изпитваше единствено гняв към тях — особено към духовника — а сега усети, че в нея се надига нещо различно. Благодарност. Благодарение на тези мъже и техните подозрения все още беше жива.
	— Защо му е на някого да стреля по нас? — попита Анджелина и наруши тягостната тишина. — Аз съм просто екскурзовод. Доктор Вердикс е архивар.
	— Отговорът на този въпрос е очевиден — отвърна Хайнрих. — Явно не сме само ние в Рим, които знаем, че сте единствените експерти по акадски.


>>	19

	_Под Апостолическия дворец_
	За първи път от залавянето си Анджелина стана на крака.
	— Трябва да ни кажете повече, а не само да намеквате, че и други знаят за нас — заговори тя обвинително към швейцарския гвардеец. — Ако някой иска да ни застреля, защото има интерес към научните ни познания, то не е достатъчно да получа само бегла идея за самоличността му.
	— Опасяваме се, че не разполагаме с тази информация — отвърна равнодушно Хайнрих. — Допреди час-два вие бяхте единствените ни заподозрени.
	— Е, това е адски успокоително.
	Ругатнята премина железните окови на нормалното благоприличие на Анджелина и тя изпита внезапен срам, подсилен от факта, че изрече подобно нещо пред член на гвардията на папата и един от кардиналите му. Смъмри се за това. _Може да не обичаш духовниците, но ругатнята си е ругатня._
	— Съжалявам, просто…
	— Не се извинявайте, доктор Кала — отвърна майор Хайнрих. — Ние искаме да разберем кой стои зад атаките, също толкова ревностно колкото и вие.
	— Съмнявам се.
	— Полицията ще ни изпрати до час видеозаписите от двата района. Все ще намерим нещо, от което да започнем. — Анджелина забеляза, че когато говореше за операции като тази, Хайнрих ставаше уверен и непринуден, сякаш това беше средата, в която се чувстваше най-удобно. — Ще проверим телефонните ви разговори с надеждата и там да открием някаква следа.
	Анджелина погледна Бен, за да види дали и той смяташе всичко това за пълен абсурд, но архиварят просто седеше неподвижен на стола, а погледът му продължаваше да витае из помещението.
	— Ще ни е изключително полезно, ако работите с моите хора — продължи Хайнрих. — Всякаква информация за контакти с…
	Майорът не довърши изречението си. Устата му все още беше отворена, но главата му се наклони леко на една страна. Едва сега Анджелина забеляза тънкия кабел, който висеше от лявото му ухо и се скриваше под яката му.
	Хайнрих не помръдна, докато слушаше гласа в слушалката си, след което рязко се изпъна като струна и тръгна към кардинал Джото Форте.
	— Ваше Преосвещенство, ако обичате, последвайте ни. Трябва да ви отведем на среща, на която бяхте поканен.
	Форте стана и майорът внимателно го упъти към сержант Вютрих в другия край на помещението. Кардиналът кимна учтиво първо на Бен, а после — и на Анджелина, и без повече приказки напусна.
	Хайнрих се обърна отново към тях.
	— Съжалявам, но се налага да ви напусна за известно време. Моля ви да останете тук, а капрал Йодер ще стои на пост пред вратата и ще се грижи за вас, докато се върна.
	Майорът не изчака отговор, а се завъртя на пети и също се насочи към изхода.
	— Чакайте малко! — възпротиви се Анджелина. — За какво е всичко това? Какво се е случило?
	Хайнрих спря на място, вероятно обмисляше дали да отговори, или не, но накрая заговори с гръб към нея.
	— Реката е възвърнала нормалния си цвят — каза той и се насочи към вратата, която се отвори пред него. Преди Анджелина да успее да му зададе следващия си въпрос, майорът й отговори: — Първата „напаст“ приключи. Но ще има друга.


>>	20

	_Някъде в Централен Рим_
	Часът беше 17:16, когато първият минувач забеляза промяната. Реката, която течеше червена от ранни зори, беше запазила мистериозния си цвят през целия ден, но със залязването на слънцето едно малко момиче, хванало дядо си за ръка, посочи към водите й и изрече невинно:
	— Виж, дядо, дъното се вижда!
	Реакцията й беше привлякла вниманието на други минувачи, макар че числеността на хората край реката беше намаляла значително, след като се разпространи новината за двете атаки. Онези, които бяха наблизо обаче, също забелязаха, че водата, която се блъска в бреговете, е прозрачна — макар на дълбокото да не беше такава от доста дълго време — и червеният цвят постепенно се разсея пред очите им, докато кръвта не стана ръжда, а ръждата премина в тъмнокафяво, което от своя страна прие нормалния белезникавокафяв цвят на Тибър.
	Мнозина от минувачите държаха вестници в ръце, а онези, които нямаха такива, разполагаха с мобилни телефони, на които четяха една и съща история. Преди месеци, по време на рутинни разкопки на археологически обект, била намерена глинена плочка, на която — на някакъв древен език — били предсказани поредица от странни събития. На повечето коментатори, подобно на повечето наблюдатели, не им пукаше каква култура беше създала този артефакт, на какъв език беше написаното на него или пък каква беше причината за археологическите дейности. Те бяха заинтригувани от факта, че един от редовете на плочката гласеше: „Реката ще потече кървава“, и през целия ден правеха снимки именно на този феномен.

	* * *

	_Църква „Свети Павел от Кръста“_
	_Седалище на Харизматичните католици_
	В една задна стая на сградата, в която се намираха църквата и офисите, Томас и двама други се бяха събрали за може би най-важната работа в живота си. Помещението се използваше за неделно училище — там най-младите от техните членове учеха как да живеят според вярата на харизматиците — а сега се използваше, за да се събуди вярата в много други. В хиляди. Може би дори милиони.
	Когато Господ говореше, той говореше на целия свят.
	— Готова ли е камерата? — Томас беше нетърпелив. Струваше му се, че двамата му помощници се бавеха прекалено много, за да поставят триножника и цифровото устройство. Те бяха по-млади дори от него, току-що загърбили тийнейджърските си години. Подобни неща трябваше да са им в кръвта.
	— Още секунда. Искам да се уверя, че резолюцията е настроена правилно. Това е HD камера. Подари ми я леля ми за Великден. Но не искаме резолюцията да е много голяма, защото ще ни отнеме цяла вечност да качим клипа. Смятам, че 720р ще е добре.
	Томас не беше в настроение да се занимава с подобни неща, но имаше доверие на момчетата, те знаеха какво правят.
	Точно както вярваше, че Господ ще му помогне със задачата, която отец Алберто му възложи.
	Днес Томас щеше да бъде говорителят.
	— Така — каза операторът му най-накрая. — Всичко е настроено както трябва. Готов ли си?
	Въпреки нетърпението си Томас изпита съмнение в себе си. Приглади косата си с длани — по-скоро церемониално действие, отколкото необходимо, като се имаше предвид късата му подстрижка — и придърпа ризата си, за да я изпъне. По-представителен от това нямаше да стане. Но беше изплашен, целият се тресеше.
	_Помни, дете_, чу отново думите на обичния свещеник, изречени само преди няколко часа, когато отец Алберто му възложи задачата, _трябва да бъдеш спокоен. Словата не са твои, а на Господ. Самият той ще извърши чудесата си._
	Томас затвори очи и си пое дълбоко въздух. Думите на свещеника го успокоиха и тревогата му като че ли се оттегли.
	— Добре — каза той и погледна към камерата, — да го направим.
	Миг по-късно една червена светлинка подсказа, че устройството записва.
	— Обични братя и сестри — изрецитира тържествено Томас, — настъпи време на чудеса.
	Думите му звучаха величествено, сякаш вярваше, че целият свят ще им се възхити. Когато настъпи тишина, младият оператор направи жест с ръка, който гласеше: _продължавай да говориш_, и Томас продължи.
	— Светият Дух никога не е спирал да говори на човешкия род през вековете — претегляше внимателно всяка своя дума, — както не е спрял да го прави и днес. Намирали сме пророчества в божествената слава на молитвите. Слушали сме истории за знаци и чудеса.
	Томас отново се развълнува.
	— Днес светът видя знак за прославата на Бог. Древната река стана кървава като Нил, за да познаем Божията мощ. — Той си пое дълбоко въздух. — _Знаехме_, че това ще се случи. Бяхме подготвени.
	Томас се наведе към камерата.
	— А вие, братя и сестри… вие бяхте ли готови? Чухте ли гласа на Бог, който ни съобщава, че пристига?
	Младият мъж се отпусна на стола си, лицето му беше сериозно.
	— Защото чудесата на Господ едва сега започват.


>>	21

	_Район „Торе Маура“_
	_Източен Рим_
	— Всичко ли мина, както беше планирано? — попита нетърпеливо Емил не защото не знаеше много добре, че Тибър течеше кървава вече почти девет часа, както беше предвидено, а защото искаше да знае подробностите, които бяха от голямо значение за него. Подробности, благодарение на които този ден щеше да се превърне в част от една грандиозна картина.
	— Нямаше никакви проблеми — отвърна Бартоломео. На лицето му не беше изписано задоволство, макар че имаше причина за такова. Той беше сериозен по въпроса точно както беше сериозен по време на екзекуцията на Хереро.
	— Беше адски яко — добави партньорът му.
	Янис беше на същата възраст като Бартоломео — всъщност рождените им дни бяха с два дена разлика — и макар да бяха професионалисти в областта си, темпераментите им бяха коренно различни. Докато Бартоломео беше спокоен, пестелив на думи и винаги официален, Янис беше типичният емоционален грък с гъсти вежди и маслинено лице, което всяка минута се кривеше в какви ли не изражения.
	Макар да не обичаше човешката емоционалност, Емил не можеше да попари ентусиазма на младия мъж. Бяха се справили отлично. Емил се поздрави за пореден път за своята съобразителност при сформирането на екипите си, които отговаряха на точните нужди на проекта.
	— Не мисля, че има човек в града, който да не разбра какво се случва — продължи Янис. — По дяволите, не само в града, а в цял свят. Новината се върти по телевизията, по интернет, навсякъде. — Докато Бартоломео беше отговорен за техническата част на задачата, Янис се занимаваше с изпълнението й. Той очевидно ликуваше от ефективността, с която беше свършил работата.
	Изражението на Емил беше неразгадаемо. Разбира се, беше доволен, но не искаше да го показва.
	— Не бъди такъв самохвалко — отвърна той. — Нормално е хората да разберат какво се случи. Нали това беше идеята?
	Усмивката на Янис не помръкна, но той се отпусна на мястото си. Не очакваше топли или ентусиазирани думи от страна на шефа си, но усещаше, че той е доволен.
	— По-важното е, че обществото не забеляза нищо — добави Емил, след което се обърна към Бартоломео. — Има ли вече някакви сведения относно естеството на… инцидента? — Мъжът наблегна на последната дума, която беше срещнал в един особено благоприятен блог пост в интернет през изминалите няколко часа. Терминът беше използван от повечето репортери, които не знаеха как другояче да нарекат реката, която беше променила цвета си.
	— Не и такива, които да отговарят на фактите. Интернет е залят с теории — пълна каша от предположения и идеи, които нямат нищо общо с действителността. Единственото, което са успели да постигнат, е да изключат желязото и други минерални наноси от дъното на реката, които бяха основните хипотези в началото.
	— Каква е обосновката им?
	— Подобни минерали са лесни за изследване, а нивата на желязо в червената вода не са се повишили.
	Емил кимна доволен.
	— И?
	— Общото мнение е, че става въпрос за някакъв биохимичен агент.
	Дюре повдигна една от рунтавите си вежди. Точно заради такива неща всичко можеше да се обърка.
	— Биохимичен? Да не би да се опасяват, че става въпрос за тероризъм? — Въобще не желаеше да се стига дотам.
	— Хората винаги се опасяват от тероризъм — отвърна Бартоломео и сви лекомислено рамене, което не се хареса особено на Емил. Янис бързо пое щафетата:
	— Живеем в странни времена, шефе. Забравена на пейка чанта кара всички да крещят: „Тероризъм!“. Тук говорим за промяна на цяла река.
	Емил се намръщи при тези думи, но не каза нищо.
	— Преобладаващото научно мнение е, че не става въпрос за тероризъм, тъй като водата не е с опасно съдържание. Не са засечени радиоактивни частици, нито токсини или отрови. „Идеална за пиене“, така се изрази един тип по телевизията.
	Изражението на Емил омекна.
	— Това е добре. Опазил ни Бог да припишат случилото се на шайка фанатици.
	Бяха вложени много усилия, за да се намери химично съединение, което да промени цвета на водата, без да представлява някаква опасност. Ключът към цялата шарада беше неговата безвредност. Само така щеше да бъде предизвикана реакцията, която Емил желаеше.
	Също така трябваше да се увери, че никой няма да разгадае напълно съдържанието на плочката, преди да постигнат целите си. Иначе рискуваха целият проект да се провали. Всяко драматично събитие в Рим се приписваше на чудеса или на човешка намеса и докато над хората властваха вълнението и суеверието, щеше да има достатъчно време да постигне целите си.
	Това беше основната причина да изберат да работят с акадски. Другите класически и древни езици бяха изучавани от прекалено много специалисти. Латинският беше като втори език на половината духовенство в Италия, а малцина в научните среди нямаха поне минимални познания по древногръцки — затова двата езика бяха изключени от картинката. Ивритът беше добър вариант, но за съжаление, не само евреите го изучаваха. Всеки втори теолог в света беше привлечен от него, така че той също нямаше да послужи за целите им.
	Акадският от своя страна беше напълно подходящ. По дяволите, дори Емил, с неговия опит и познания, не познаваше повече от два-три символа на този мъртъв език. Това малко или много го правеше перфектен.
	Реши отново да се върне в разговора.
	— Първото ни начинание мина добре, но е много важно да не се пренавиваме. Това беше лесната част. Следващата напаст ще е много по-трудна и ще изисква много повече от вас.
	— Да, сър — отвърна Бартоломео, стана и дръпна Янис за рамото.
	Емил им направи знак, че могат да си ходят, и чу как вратата изщрака след тях.
	Следващата напаст. Специално заради нея беше наел индустриален инженер. Благодарение на него беше уверен, че подготовката беше направена както трябва. Въпреки това беше нервен.
	Да влияеш на реката, беше лесно. На деня и нощта обаче — не.


>>	22

	_Под Апостолическия дворец_
	Тишината, настъпила след напускането на майор Ханс Хайнрих малко след като кардинал Форте беше ескортиран от колегата му, увисна тежко в помещението. Нито Анджелина, нито Бен се чувстваха удобно, оставени сами, нито пък знаеха какво да си мислят за странната дискусия отпреди малко.
	Жената се приближи до стола на архиваря. Той все още не беше ставал от него и с изключение на това, че ръцете му бяха отвързани и свити в скута му върху снимката, не беше помръдвал от първоначалната си поза. По лицето и сакото му все още имаше кървави пръски.
	За момент Анджелина отново си спомни впечатленията си за него от времето на първата им среща. Добротата му можеше да се мери единствено със стеснителността му. Тя смяташе, че социалната му изолираност беше нещо, което правеше случилото се през деня още по-тежко за него.
	— _Винаги съм се чувствал по-удобно, когато съм сам тук_ — беше признал пред нея, докато я развеждаше в публичната част на Тайния архив на Ватикана по време на интервюто й, — _където трябва да се занимавам само с история. Винаги ми е било по-лесно, отколкото отношенията ми с хората._
	Дори тогава се беше поколебал, защото беше осъзнал, че разговаря с „истински човек“.
	— _Съжалявам_ — бързо беше добавил. — _С вас не ми е трудно да разговарям. Говоря просто… принципно…_
	— _Няма проблем_ — беше го прекъснала Анджелина. — _Знам как се чувствате, доктор Вердикс. Разбирам ви._ — Тя не беше срамежлива, дори малко стеснителна не беше. Едно момиче, което искаше да успее в свят на момчета, се научаваше още от ранна възраст как да бъде дръзка и уверена. Но можеше да разбере желанието човек да се отдаде на миналото и да намери уют в историите, написани върху камък. Те бяха нещо, в което може да се намери убежище. Един свят, какъвто Бен беше намерил в Архива, където сутрините не започваха със стрелба, отвличане и подозрения в убийство.
	Тази мисъл я накара да потръпне.
	— Слушай — каза Анджелина, приближи се и коленичи до Бен. — Имам идея.
	Погледът му остана далечен, заседнал някъде в миналото.
	— Бен — повтори тя и сложи ръката си върху неговата. Усети, че пръстите му треперят, и се замисли дали всичко това не го беше пречупило.
	Ако можеше да му помогне, щеше да го стори.
	— Бен, искаш ли да се махнеш оттук?
	Думите й най-накрая го извадиха от унеса му.
	— Да се махна? — Цветът се завърна на лицето му. Погледите им се срещнаха. — Как?
	Анджелина се усмихна нервно.
	— Остави това на мен. Но имам едно условие. — На лицето на Бен се изписа любопитство.
	— След като излезем оттук — каза тя, — искам да ме заведеш където ти кажа.

	* * *

	Миг по-късно Анджелина беше хванала Бен за ръката и двамата вървяха към вратата в другия край на помещението. По-рано беше забелязала, че е автоматична, и когато се плъзна пред тях, изпита облекчение. За съжаление, както и очакваше, зад нея стоеше третият гвардеец. Той се обърна към тях още преди вратата да се беше отворила напълно.
	— Съжалявам, госпожо, сър. — Мъжът кимна учтиво на двамата и застана точно пред входа, за да не могат да минат. — Опасявам се, че трябва да ви помоля да останете вътре до завръщането на майор Хайнрих.
	Гвардеецът беше огромен, много по-висок и едър от шефа си. Той изпъваше плата на униформата и заплашваше да я сцепи по шевовете. За миг Анджелина се зачуди дали планът й наистина беше толкова добър, колкото смяташе преди малко, но вече бяха стигнали дотук и нямаше намерение да се отказва.
	— Учтиво отказваме — отвърна тя с цялата си налична любезност. Дори успя да се усмихне, което я задоволи напълно.
	Явно това беше единственият отговор, който гвардеецът не беше очаквал. _Виждаш ли_, заговори вътрешният й глас, _това се оказа много по-ефикасно от обидите._
	— Извинете?
	— Учтиво. Отказваме. Точка — повтори Анджелина.
	— Отказвате?
	— Да останем — обясни тя. — Тук. — Тя обхвана с жест помещението зад тях. — Бяхме доведени на това място, изслушахме колегата ви и сега искаме да си вървим.
	Огромният мъж запристъпва от крак на крак.
	— Опасявам се, че това не е възможно. Сега, ако обичате, се върнете на местата си…
	— Арестувани ли сме? — настоя Анджелина.
	Гвардеецът отново изпита неудобство.
	— Хм, не, технически не мисля, че сте…
	— Щом не сме арестувани, тогава си тръгваме — отвърна уверено жената. — Сигурна съм, че ще успеете да ни намерите отново, ако имате нужда от нас. — Не беше сигурна дали гвардеецът усети сарказма й, но чу приглушения смях, който дойде от Бен, и разбра, че партньорът й в това начинание е успял.
	— Ще трябва да се обадя по телефона и да попитам — каза най-накрая мъжът, но Анджелина усети, че сега е времето за действие.
	— Обаждайте се на когото си искате — отвърна тя, пристъпи напред и внимателно избута гвардееца, за да минат двамата с Бен, — но ние не сме принудени да останем тук, затова си отиваме.
	Бен я последва. Анджелина вървеше към стълбището дръзко и с високо вдигната глава. Гвардеецът зад тях хукна към телефона или радиостанцията си, но тя не си позволи да се обърне. Заизкачваха се по стъпалата с надеждата да излязат по-бързо оттук.

	* * *

	_Пред Апостолическия дворец_
	Анджелина и Бен излязоха от командния център на Швейцарската гвардия, който се намираше под Апостолическия дворец, по-малко от пет минути след като напуснаха стаята за разпити. Освен гвардееца, който се опита да ги спре на първата врата, не срещнаха никаква съпротива, докато изкачваха двете нива до повърхността. Явно другите гвардейци не бяха запознати за тях, нито пък имаха инструкции да ги спрат, и освен хвърлените по посока на Анджелина погледи, които тя предположи, че се дължат по-скоро на факта, че е жена, отколкото на нещо друго, всеки си гледаше работата, без да им обръща особено внимание.
	Навън денят почти беше свършил. Светлините на Ватикана се бяха превърнали в едно цяло и къпеха древните сгради в злато на фона на тъмносиньото платно, което потъмняваше отгоре.
	— Не мога да повярвам, че го направихме — каза Бен, когато излязоха на открито. — През всичките си години тук никога не съм бил на онова място. Не мога да повярвам, че просто си излязохме.
	— Понякога е необходима малко дързост — отвърна Анджелина. В интерес на истината краката й трепереха. Да си тръгне толкова наперено от стаята за разпити на Швейцарската гвардия, беше доста дръзка постъпка и до този момент не вярваше, че ще успее.
	Но вече бяха свободни и Бен й беше длъжник.
	— Обеща ми, че ще ме отведеш където поискам.
	— Така ли?
	Анджелина едва не се стресна, не беше съгласна да се отнасят по подобен нечестен начин с нея, но на електрическата светлина на площада видя бръчиците, които се оформиха около очите на Бен, когато той се усмихна.
	Част от увереността му се беше завърнала, а с нея — донякъде и духовитостта му.
	— Много смешно — скастри го тя, като се опита да звучи раздразнена, но на лицето й също се появи усмивка.
	Светлината й разкри още нещо. Бръкна в чантата си и извади от нея мокра кърпичка.
	— Трябва да си изчистиш лицето. — Разгъна я и я подаде на архиваря. — Съветвам те да махнеш това сако.
	Бен погледна връхната си дреха и видя засъхналите червени петна по нея. На лицето му отново се изписа сериозно изражение. Разкопча сакото, свали го и го хвърли отвратен в най-близкото кошче за отпадъци. Взе предложената мокра кърпичка и изчисти с нея бузите и челото си.
	— Къде искаш да те заведа? — попита най-накрая той.
	Анджелина също беше станала сериозна. Тя извади сгънатата снимка от джоба си.
	— Не знам за теб, доктор Вердикс, но тази снимка не ми е достатъчна. Ако сме се превърнали в мишени заради тази плочка, искам да видя оригинала.
	Бен я изучава известно време, след което усмивката се завърна на лицето му.
	— Съвсем случайно знам къде се съхраняват подобни предмети, веднъж станат ли притежание на Ватикана.
	Анджелина срещна погледа му.
	— И аз така си помислих.
	Бен тръгна и й направи знак да го последва.
	— Трябва да те накарам да се закълнеш, че няма да кажеш на никого какво си видяла, преди да влезем там.
	— Да се закълна?
	Когато се обърна към нея, изражението му беше изключително меко.
	— Не ги наричат „тайни архиви“ без причина.


>>	23

	_Някъде в Рим_
	Докато нощта падаше над Вечния град, а реката възвръщаше нормалния си цвят, гражданите на Рим напускаха бреговете на Тибър, който ги беше привличал през целия ден. Напрежението в публичното съзнание растеше. Новините за двете престрелки бяха оповестени, а по всяка новинарска емисия бяха пуснати клипове, изпратени от зрители. Няколко часа по-късно водата върна естествения си цвят, но това не успокои града. Части от Рим бяха затворени, за да се разследват стрелбите и случващото се с Тибър, и едва сега биваха отваряни отново. Стрелците се издирваха, но не бяха открити. Страхът ескалираше ли, ескалираше.
	Човечеството винаги предпочиташе да се скрие в миша дупка при подобни ситуации, а в свят, в който те не бяха нещо непознато, много римски врати се заключиха за първи път от месеци насам.
	Зад заключените врати и дръпнатите завеси жителите на Рим седнаха зад мобилните си телефони, лаптопите, домашните компютри и компютрите в интернет кафенетата, за да претърсят Мрежата за информация относно събитията от деня, която тя можеше да им разкрие. Хората бяха шокирани, изключително изплашени и искаха отговори.
	Инстаграм беше също толкова червен, колкото Тибър — десетки хиляди снимки бяха споделени, за да се покаже изумлението от трансформацията на реката. Фейсбук позволяваше да се изразяват всякакви емоции, той беше място, на което тълпите от хора можеха да предлагат теории, идеи и коментари.
	Сред всичко това бяха публикувани видеоклипове от стотици хора, които имаха нещо за казване за деня, обсебил съзнанието на всички.
	Едно видео обаче се открояваше от останалите.
	Един млад мъж, вероятно на не повече от двадесет и пет години, беше седнал пред камерата в малка и незабележителна стая. Той беше с къса коса и обикновена риза, разтворена на гърдите. Някои биха казали, че този човек изглежда като обладан, други биха го определили като луд, а трети — като вдъхновен. Но младият мъж говореше с плам и жар на онези, които искаха да го чуят. Видеото беше качено в YouTube, в нов канал на религиозна група, за която повечето не бяха чували — това беше първата й видеопроява.
	— Обични братя и сестри — започна той, — настъпи време на чудеса. — Религиозното му красноречие беше очарователно, изпълнено с откровения и божествен плам. — Днес светът видя знак за прославата на Бог. Древната река стана кървава като Нил.
	Следващите му думи бяха онези, които предизвикаха публичния интерес.
	— Знаехме, че това ще се случи.
	Първоначалната реакция към краткия клип бяха няколко „харесвания“. След това той беше споделян, разпространяван и публикуван наново. Разпространи се като вирус в града, страната и целия свят. „Харесванията“ станаха хиляди, а след това — десетки хиляди.
	— Защото чудесата на Господ — продължи говорителят с вещаещ прокоба глас — едва сега започват.
	След това взе лист хартия и започна да чете от него.

	* * *

P>
	Сърцето на стария фараон беше жестоко,
	но това на новия е по-жестоко.
	Ще положа отново длан върху него и всички негови хора
	и знаците и чудесата ми ще се умножат.
	Ще протегна ръце към тях,
	за да разберат присъдата ми,
	а онзи, който направи откритието —
	неговата ужасна смърт ще настъпи бързо.
	Това ще се случи на седемнадесетата година на
	второто хилядолетие след идването на слънцето,
	когато великата звезда ще е в своя пик над Вечния град.
	Първият знак ще е реката, която ще потече кървава…
	Вторият знак ще е свързан с промяната, светлите места
	ще станат тъмни в град, изпълнен със светлина.
	След това ще дойде мъглата, която ще замъгли
	съзнанията на децата на падналите хора.
	На четвърто място ще е огнен кръст, който ще погълне
	светините в центъра на Светия престол.
	И тогава ще настъпи моментът, в часа на първата
	светлина на третия ден от началото на тези събития,
	когато над мястото, на което почива Скалата,
	зората ще бъде възпряна,
	а слънцето ще бъде изличено от небето.
	И тогава земята ще се разтресе,
	и първородният син ще умре на място,
	и целият свят ще познае мощта на Бог.
P$


>	Трета част
>	Заблуда

>>	24

	_Осемнадесет месеца по-рано_
	_Рим_
	Емил Дюре никога не беше замислял подобно нещо в живота си. Той не беше престъпник — поне досега. Той беше професионалист, добър учен в добро тяло. Кръговете на научния елит не му бяха нещо непознато, а забавленията му се въртяха около интелектуалните събития и стремежа за постоянно усъвършенстване.
	Въпреки това, ако Емил някога беше навлизал в територията на настоящите си планове, животът му определено щеше да бъде очертан в различни контури. Той щеше да е престъпник. Това, което готвеше, беше нещо много мащабно. Обмисляше идеалното престъпление. Едно много опасно начинание. Много рисковано. Въвличаше се в неща, непознати за него досега, но каращи го да изпитва нови измерения на вълнението, каквито дори не беше подозирал, че съществуват.
	Животът му щеше да се промени. В крайна сметка това беше най-важното.
	_Никой не прави нещо за нищо_, напомняше си постоянно, _с изключение на жалките камикадзета и самоубийствените филантропи._
	Господи, как обичаше Айн Ранд*. Гневеше се, че жената не беше сред живите — тя беше човек, който познаваше истинската разлика между силата и слабостта. А Емил все още беше сред ергените, които си търсеха втора съпруга.
	[* Айн Ранд (1905–1982) — американска философка, сценаристка и романистка от руско-еврейски произход. Позната със своята рационална философия, която самата тя нарича „обективизъм“. — Б.пр.]
	Първата му съпруга, която срещна в Белгия, беше истинска сексбомба — много по-висша класа красота, отколкото заслужаваше, още повече предвид факта, че когато се запозна с нея, беше завършващ образованието си хърбел с месечни доходи, които едва му стигаха да покрие храната и разходите си в университета в Льовен, а и с перспективи, които се свеждаха до това един ден — някой ден — да си изгради име в сфера, която в най-добрия случай щеше да му донесе малко по-голяма заплата от настоящите му постъпления. Но Тереза Лаклер — сексбомбата от близкия блок — му каза, че го обича, независимо какъв е. Думи от рода на: „Обичам те, защото си много умен, скъпи“, накараха Емил да стане сантиментален. Независимо от небалансираната им от визуална гледна точка връзка — Тереза имаше нежна фигура с перфектни форми, която се носеше под дългата до раменете руса коса и смарагдови очи, които блестяха като скъпоценни камъни на една прекрасно гримирана кожа, а Емил беше с кестенява чуплива коса, която постоянно се опитваше да залепне за мазното му чело, и тяло, което може би щеше да изглежда добре в костюм и вратовръзка, но за съжаление, можеше да си позволи единствено панталон и риза, които го караха да изглежда опърпан и странен — между тях пламна нещо.
	И също толкова бързо изгасна. За нещастие на Емил, жената се оказа много вятърничава. „Обичам те, защото си много умен, скъпи“, беше признание, че тя не беше. За една година от прибързания им брак Емил успя да получи възможно най-много. Той беше историк. Получи научната си степен осем месеца след сватбата и през цялото време копнееше за разговори относно древността, тежкото положение на човечеството и социалния напредък. Вместо това прекарваше вечерите си в обсъждане на новите италиански моди и музикални хитове — теми, за които хич не му пукаше. Не можеше да търпи повече и възможно най-бързо се насочи към най-близкия бракоразводен адвокат, за да подаде документи за развод.
	Тереза вече беше забременяла по времето, когато я изостави. Емил беше сметнал, че ще е по-добре да раздели нищожния си чек със сина си, отколкото да остане и да играе ролята на баща. Затова всеки месец прилежно изпращаше необходимата сума по пощата, когато напусна Белгия и замина за Италия, където университетът „Рома Тре“ му предложи да стане младши ректор по Средиземноморска античност. Получи добро възнаграждение и започна да гради кариера.
	Три години по-късно се яви на интервю за гостуващ куратор* в Тайния архив на Ватикана — пост, за който се смяташе напълно квалифициран. Явно интервюиращите го бяха на същото мнение. Благодарение на това успя да участва в доста по-интересни разкопки в огромния град, продължи кореспонденцията със своя син в Белгия и получи работата, която щеше да му донесе всичко, за което мечтаеше.
	[* Разпоредител, наставник. — Б.пр.]
	Спомените за Тайния архив разгневиха Емил. Той посвети четиринадесет години от живота си на онова забравено от бога място. _Четиринадесет години!_ От куратор беше станал постоянен член на институцията, а след това — съвсем логично — беше повишен в старши изследовател. Нямаше много по-високи нотации от тази в древното пространство, което се смяташе за личната библиотека на папата, или поне нямаше по-високи нотации за онези, които не бяха съгласни да се откажат от секса и всички неща, които Емил смяташе за част от нормалния живот. За едни от най-високите духовни рангове, като монсеньор и кардинал, имаше неписани изисквания. Въпреки това заплащането му се вдигна доста след повишението и макар никой учен да не беше забогатял с честен труд, дори да работеше във Ватикана, Емил имаше възможност да живее комфортно, макар и скромно.
	Тогава започнаха неприятностите. Емил не си беше помислял дори, че действията му така ще разгневят неговите колеги. Все пак работеха в тайните архиви на Ватикана — какво толкова, че беше споделил дребни частици от тайните им? Стори го в името на прогреса и повечето знания. Не беше направил нищо драматично, като да открадне някой артефакт или да изнесе документи, които да продаде на черния пазар. Просто беше направил няколко снимки с цифровия си фотоапарат… и то не на предметите, които принадлежаха на колекциите. По дяволите, та това не беше нищо съществено. Съвсем тихо и кротко беше отишъл в читалнята на папа Лъв XIII, когато нямаше никого там, възползва се от достъпа си до помещението извън часовете, в които беше отворено всеки ден за ордите от научни работници, и снима няколко страници от списъците със съдържанието на Архива.
	_Само съдържанието, нищо повече. Индексите._ Това се случи, преди голяма част от каталога да бъде вкарана в компютрите за вътрешна употреба — Емил си представи как би копирал и прехвърлил информацията от компютъра, ако тази база данни съществуваше. Същите правила бяха в действие тогава, както и до днес: всякакви снимки, сканирания или каквито и да било възпроизвеждания бяха забранени.
	Емил разбираше по принцип защо Ватиканът не иска целият списък на колекцията му да бъде пуснат в публичното пространство. Съкровищата, които Тайният архив съдържаше, бяха необхватни и нещо, за което се знаеше, че се намира на определен рафт в определено мазе, лесно можеше да се превърне в цел за ловците на реликви, „търговците“ и обикновените крадци. „Сигурността на първо място“ беше доста логична политика. Но Емил не виждаше никакъв проблем в това, че беше споделил няколко страници от каталога с изследователите от чуждестранна институция, когато бяха помолили. Те бяха мъже със сходни на техните възгледи, които работеха в същата насока като тях и не търсеха съкровища или слава. Емил дори не беше приел заплащане за оказаната помощ. Той просто беше сторил нещо, което смяташе за професионална услуга.
	_Само няколко страници от каталог._ А те го уволниха, сякаш се беше опитал да взриви апартамента на папата или да продаде ключовете на свети Петър.
	Единият от професорите, на които Емил беше изпратил фотографираните индекси, се беше обърнал към Секретариата с молба за разрешение за изследване, базирайки се на информацията за точното съдържание, което искаше да разгледа, стигнало до вниманието му „благодарение на любезната помощ на вашия старши служител, който ми изпрати снимки на съответните страници с индекси“. Писмото беше смъртна присъда на професионалната кариера на Емил. След кратко разследване се стигна до извода, че виновникът е той, и висшестоящите безцеремонно го уволниха и сложиха черен печат на академичната му репутация — определиха го като „човек със съмнителна професионална етика“, което означаваше, че няма да може да си намери работа никъде, след като вратите на Ватикана се затвореха след него.
	_Копелета._ Това беше всичко, което можеше да каже. _Упорити кюрета, които бяха прекалено вглъбени в пазенето на тайните си, за да познаят истинския талант, с който разполагаха._
	Иронията във всичко това беше, че тези хора дори не знаеха тайните, които пазеха.
	Емил усети как кътниците му се търкат един в друг, а мускулите на челюстта му го бяха заболели от натиска. Спомените му винаги събуждаха подобни чувства в него. Смъмри се, отпусна челюст и си пое няколко дълбоки глътки въздух.
	Време беше да забрави всичко това. Миналото си беше минало. Не беше приятно, но беше свършило. Вече трябваше да се освободи от него.
	Също така беше настъпило времето да приеме, че отдавна е отминал моментът за „обмисляне“ и „плануване“ на посоката, в която щеше да поеме животът му в следващите няколко месеца. Беше сигурен в това, както беше сигурен в целите си от първия ден, в който му хрумна планът.
	В началото му се струваше прекалено грандиозен и невъзможен, но с времето и с настойчивостта на идеята впечатляващите мащаби и очевидните трудности бяха станали все по-постижими. По-достъпни. По-възможни. Не бяха лесни за постигане, но не бяха и напълно невъзможни.
	Целта беше прекалено велика, за да не поеме рисковете, които операцията изискваше.
	За момент миналото отново се промъкна в настоящето, но Емил нямаше нищо против това нахлуване.
	Целта. _Неговата цел._ Копелетата, за които работеше, бяха толкова вглъбени в пазенето на тайните и съкровищата си, че му позволиха да се устреми към нещо много по-велико.
	Нещо, което щеше да изтръгне от тях.


>>	25

	_Домашният офис на Емил_
	Единственият начин планът на Емил да успее, беше чрез интензивни приготовления. Успехът или провалът щяха да зависят изцяло от предварително свършената работа. Действителната постъпка — получаването на онова, което желаеше най-много — беше лесната част. Привличането на вниманието на целия свят, манипулирането и направляването му изискваха майсторство.
	Майсторство и помощ. Макар мисълта за маскирания ренегат да се нравеше на Емил Дюре, той знаеше от самото начало, че това не е реална възможност. Мъжете, които се захващаха с подобни начинания, винаги биваха залавяни и рядко преследваха толкова голяма награда, колкото неговата. Не, за да сработеше планът му, щеше да има нужда от екип, а вероятно и от няколко. Щеше да се нуждае от хора с качества, които самият той не притежаваше, които бяха готови да работят за дял от онова, което накрая щяха да спечелят. Защото дори най-малката порция от него си струваше рисковете, които щяха да поемат.
	Емил беше започнал да съставя плана си от най-големия до най-дребния детайл. Четири месеца бяха посветени на задачата и с всеки изминал ден той беше все по-уверен в успеха си — разбира се, ако намереше правилните хора, които да го превърнат в реалност.
	Интервютата бяха започнали миналата седмица.
	От самото начало беше наясно, че ще има нужда от технологични специалисти. Емил не знаеше почти нищо за компютрите и технологиите, макар че не беше в пълно затъмнение относно основните устройства на съвременния свят. Имаше нужда от много по-способни хора — от онзи тип, които до болка познаваха всички подробности за онлайн информацията, телекомуникациите и индустриалните комуникации. Това бяха все неща, които Емил разбираше само като концепции. Затова беше намерил трио — група, за която го увериха, че е способна да направи абсолютно всичко… и определено всичко, от което имаше нужда.
	Лидерът на малката групичка, мъж на име Вико Еспозито, беше открит след поредица от посещения в интернет кафенета, известни като свърталища на хакери, в чиито среди Вико се смяташе за нещо като легенда. На Емил му беше необходимо известно време, за да измисли как да се свърже с него, но когато най-накрая интервюто беше уредено, Вико се беше показал като таланта, от който имаше нужда: невероятни умения, подкрепени от морална гъвкавост, която му позволяваше да гледа на престъпната дейност повече като на честно предизвикателство, отколкото на нещо нередно или неетично. Вико имаше само едно условие, което не подлежеше на преговори, ако желаеха участието му в проекта: той беше част от трио и тримата мъже винаги работеха заедно. Емил не беше сигурен дали има нужда от такъв голям екип, но щом хакерът желаеше това, бог му беше свидетел, че заплащането нямаше да е никакви проблем.
	Освен от технологии проектът се нуждаеше от значителна намеса и в публичните начинания, като индустриални строежи, изследователски екипи, електроразпределение и канализация. Това беше още една насока, в която Емил нямаше никакви познания, но именно Вико му беше препоръчал Бартоломео Скарси. Точните му думи бяха: „С него работихме по друг проект преди няколко месеца. Добър е. Завършва започнатото“.
	Интервюто на Бартоломео беше проведено няколко дни по-късно и мина много добре. Мъжът беше груб, неприветлив, но напълно подходящ за работата, която Емил му беше подготвил. Той беше здравеняк, което щеше много да му помогне да се впише като строителен работник и участник в разкопки. Освен това познаваше публичните дейности, тъй като беше имал успешна кариера като строителен инженер, преди една нощ, изпълнена с прекалено много алкохол, да беше довела до края на всякакви мечти за бъдеще в тази насока. Оттогава работеше в тъмните ъгли на черния пазар.
	— Ще си намериш партньор. Някой, с когото можеш да работиш — инструктира го Емил. — Някой, на когото имаш доверие. Разполагаш с две седмици да намериш правилния човек, след което искам да ми го доведеш, за да се запозная с него. — Мъжът изпълни обещаното точно както беше очаквал Дюре.
	Най-належаща беше нуждата от екип за мокри поръчки. На Емил му беше трудно дори да използва фразата. „Мокри поръчки.“ Струваше му се като жаргон от екшън филм за ЦРУ, напълно непознат за човек, живял в научните среди. Възможно беше обаче, веднъж влязъл в действие, планът му да изискваше… адекватен отговор на възникнали в хода на събитията проблеми. Не можеше да си позволи целта да му се изплъзне само защото на пътя му се е изпречило някое препятствие.
	Така че трябваше да има екип за мокри поръчки. За това му трябваха близки до него хора, на които да има пълно доверие и върху които да може да упражнява пълен контрол. Емил вече имаше идея кои щяха да участват в този екип, макар че щеше да му е необходимо време, за да се убеди, че синът му е подходящ за задачата. Ако го направеше партньор на Ридолфо, един от малкото истински приятели, които Андре имаше, тогава спойката щеше да е добра.
	Днес обаче Емил трябваше да се съсредоточи върху настоящите си задачи. Интервюто, което насрочи за този следобед, беше едно от най-важните от всички.
	Успехът на плана се криеше в неговата религиозна страна. В крайна сметка силата на Бог щеше да бъде използвана за негова изгода, а що се отнасяше до историческата част от религиозния аспект, Емил се чувстваше напълно в свои води — нямаше проблем да се позове на миналото и да даде примери от древността. Самият той не беше вярващ и не разбираше какво мотивира вярващите по целия свят.
	Не отричаше, че се нуждае от някого, който беше наясно с това.
	Мисълта продължаваше да се върти в главата му, когато на вратата на офиса му се почука.
	— Влез — каза с твърд и силен глас Емил.
	Вратата се отвори бавно. Човекът зад нея беше с набръчкано лице и стоеше леко прегърбен под тежестта на годините. Емил виждаше този човек за първи път, но фланелената риза и намачканите дънки го изненадаха. Той очакваше расо или черна риза с традиционната бяла якичка.
	— Моля — покани мъжа, без да разкрива какво се крие в мислите му, — седнете. — Посочи един от столовете срещу него. Посетителят влезе, затвори вратата след себе си и седна.
	— Аз съм Емил — представи се той. Това беше достатъчно предвид обстоятелствата.
	— Приятно ми е да се запознаем — отвърна старецът. — Аз съм Лорънс де Лука.


>>	26

	_Домашният офис на Емил_
	Възрастният мъж седна, а Емил го огледа от глава до пети от другата страна на бюрото си. Това беше човекът, на когото имаше намерение да се довери изцяло. На този човек щеше да се осланя както планът, така и собственото му бъдеще и свобода. На този човек, облечен в дрипави дрехи.
	— Не изглеждате както очаквах — призна си Емил.
	Старецът го погледна с безизразни очи.
	— Предполагам, трябва да кажа, че съжалявам — отвърна той, — макар да нямам никаква представа какво сте очаквали. Така че не знам дали наистина е така.
	Емил не успя да скрие усмивката си. Проницателната забележка на стареца му хареса. Лорънс де Лука беше поне с двадесет години по-възрастен от него, ако не и с тридесет, с набръчкана кожа, която беше добре избръсната, макар че на брадичката му имаше набола бяла четина. Очите му бяха сини и вкопани в очни орбити, които изглеждаха прекалено големи за тях. Носът му беше като ястребов нокът — насочен надолу към устните му. Въпреки всичко това старецът говореше красноречиво. Учестеното дишане и дрезгавият глас не можеха да прикрият ерудицията и остроумието му.
	— Разбрах, че не е необходимо да ви наричам „отче“? — продължи Емил.
	— Да, вече не е необходимо. — Отговорът на Лорънс беше лишен от всякакви емоции.
	— Отказали сте се от свещеничеството преди колко? Две години?
	— Година и половина, ако трябва да бъда точен.
	Емил кимна. Подобна времева линия щеше да бъде идеална за целите му.
	— Заинтересован съм от причините — каза той и се помести леко на стола си, — поради които сте напуснали. Били сте свещеник доста дълго време.
	— Почти тридесет и пет години.
	— Въпреки това ми казаха, че през този период не сте били точно пример за идеален духовник.
	Най-накрая лицето на стареца, когото наричаха просто Лорънс, се промени. Сивата му вежда бавно се повдигна.
	— Какво трябва да означава това?
	— Споделиха ми — отвърна Емил, — че сте били уникална смесица от отдаден религиозен човек, напълно верен на религиозния си живот, но без да бъдете обременен от… как да го нарека… оковите на настоящите схващания.
	Старецът просто премига, но Емил видя преминаващите през очите му мисли. Повдигнатата сива вежда бавно се отпусна.
	— Не бих нарекъл това рядкост в духовния свят — заяви накрая той.
	— Липсата на вяра ли?
	— Способността да вършиш нещо без нуждата да си напълно отдаден на него — възпротиви се старецът. — Ако днес ставаха свещеници само онези, които вярваха безрезервно в онова, което проповядваха, нека просто кажем, че недостигът на духовници щеше да е огромен.
	— Ах, разбирам — отвърна Емил, отпусна се на стола и си позволи отново да се усмихне. Сплете пръстите на ръцете върху скута си.
	Старецът не знаеше как да приеме промяната в поведението на своя домакин.
	— Смешно ли ви е това? — попита той. Тонът му беше отбранителен. — Затова ли ме повикахте тук, да ми се подигравате, че нямам вяра? Съжалявам, но не съм впечатлен. Имах достатъчно време на разположение, за да свикна с подобен тип подигравки.
	Емил изтри усмивката от лицето си и се изправи на мястото си.
	— Не ме разбрахте — каза с искрена сърдечност. — Въобще не съм обезпокоен от липсата ви на вяра. Що се отнася до мен, спокойно можете да сте най-заклетият атеист или привърженик на Феята на зъбките, не ми пука.
	Лорънс се обърка още повече.
	— Освен това — добави Емил, преди да даде възможност на събеседника си да го прекъсне — не съм най-подходящият човек на света, който да ви съди. Лично според мен позицията ви е… — потърси правилната дума — … разбираема.
	Старецът го изгледа внимателно. Очевидно тази среща не беше точно онова, което беше очаквал. Емил беше доволен.
	— В интерес на истината — продължи той — точно това ме привлече най-много към вас. Фактът, че не вярвате, а вероятно и никога не сте вярвали, но въпреки това сте работили години наред сред вярващи.
	Лорънс кимна, просто потвърждаваше фактите.
	— Дори сте им помагали да изграждат собствената си вяра, да я подсилват, да говорят за нея.
	— Не разбирам какво общо имат тези неща с всичко това — осмели се да каже най-накрая Лорънс. — Просто си вършех работата. Правех необходимото, за да преживявам.
	— Правили сте много повече. Казаха ми, че сте били много популярен свещеник, преди да се оттеглите. Били сте обичан от енориашите си.
	Старецът седеше мълчалив. Коментарът го накара да се почувства неудобно, но все още чакаше да види къде ще го отведе всичко това.
	— Въпросът ми към вас е — започна Емил, надушвайки подходящия момент — способен ли сте да го направите отново?

	* * *

	От този момент насетне разговорът между Емил и Лорънс пое в напълно различна посока. Стоическата мълчаливост на стареца отстъпи място на любопитство. Вкопаните в лицето му сини очи като че ли заблестяваха все повече и повече с разкриването на всяка подробност от плана на Дюре.
	— Няма да е лесно да ги убедя, че съм един от тях — каза Лорънс, докато Емил му обясняваше ролята, която искаше от него да изиграе. — Групи като тази, за която говорите, са затворени и подозрителни към външни хора. Свикнали са да ги проучват и са станали бдителни и внимателни.
	— Точно заради това ще бъдете перфектен — възпротиви се Емил и се наведе над бюрото си. — Един изгнаник, който иска да се присъедини към други изгнаници.
	Лорънс обмисли идеята и поклати леко глава.
	— Аналогията не е точна. Аз не бях изгонен, сам напуснах.
	— Те също не са напускали — отвърна Емил. — Създали са своя собствена общност в периферията на Църквата. Те са изгнаници, защото сами са решили така, също като вас.
	Този път Лорънс не отговори, а просто се потопи в думите.
	— Лесно можете да моделирате историята си, за да се впишете в идеологията им — продължи Емил. — Например можете да кажете, че сте напуснали, защото сте останали разочарован от институционализираната йерархия на Църквата. Заради мъртвия й и бездушен структурализъм. Желали сте нещо по-… живо.
	Старецът кимна одобрително.
	— Тези понятия не означават нищо, ако не са изпълнени с правилния смисъл. Вярата срещу Църквата. Духовността срещу религията.
	— Разбира се, ще се наложи да прикриете собствените си убеждения. — Емил изгледа внимателно Лорънс. — Харизматиците са група, ръководена от идеята, че вярата е нещо живо вътре в теб. „В сърцето ти.“ Винаги е било така във всяка харизматична група в християнската история — от монтанизма* през втори век до петдесятниците в наши дни. Католическото харизматично движение не се е променило. — Историята беше научила Емил на много уроци.
	[* Есхатологично, пророческо и феминистко движение в християнството, което съществува от втори до шести век. Кръстено е на своя основател Монтан. — Б.пр.]
	Лорънс заклати одобрително глава и погледна домакина си с възхищение.
	— Сега разбирам защо се съсредоточихте в миналото ми в началото на нашия разговор — каза той. — Както вече сте забелязали, имам известен опит да се преструвам на вярващ пред вярващите.
	Емил му се усмихна широко — чувството за конспиративно разбирателство беше създало връзка между тях.
	Изведнъж лицето на стареца помръкна.
	— Какво има? — попита Емил, който веднага усети промяната в настроението на госта си.
	— Не биха приели външен свещеник, та дори и бивш такъв. Паството им е изцяло подчинено на техния духовен водач — мисля, че се казваше отец Алиегро.
	— Алберто — поправи го Емил. — Отец Алберто Алварес.
	— Да, точно той. Напълно отдадени са на този човек. Не биха приветствали нов водещ глас.
	— Тогава не се опитвайте да бъдете водач — отвърна домакинът, а усмивката се завърна на лицето му. Очакваше подобен развой и вече го беше обмислил добре. — Чух, че се е отворило ново, по-подходящо работно място при тях. Кажете ми, Лорънс — попита с огромна усмивка на лице Емил, — обмисляли ли сте някога да станете чистач?


>>	27

	_Домашният офис на Емил_
	Седмица по-късно Емил се обади на Ридолфо Пасерини и го извика сам в офиса си. В екипа, който се състоеше от него и сина му, определено първият беше онзи, който мислеше, затова искаше да му разкрие плановете си насаме, за да се увери, че мъжът разбира изцяло какво се иска от него и какво се очаква.
	— Чатнах, искате ме заради силата ми — каза Ридолфо, след като Емил му сподели плана дотолкова, доколкото смяташе, че е необходимо. По-младият мъж млъкна и погледна шефа си в очите. — Предполагам, че не ме искате заради красотата ми.
	Емил отвърна на широката му усмивка. Това беше онзи Ридолфо, когото познаваше.
	— Работата ще е тежка — заобяснява той, връщайки се на темата. — Може да стане доста грозно. Ще работиш за мен — единствено и само за мен — и очаквам абсолютна лоялност. Когато приключим, разбира се, ще бъдеш добре възнаграден.
	— Ще има ли други? — попита Ридолфо. — Които ще работят върху това? Не мога да си представя, че ще бъдем само вие, аз и Андре.
	Емил кимна.
	— Ще има и други, но ще научиш за тях само ако е необходимо. Колкото по-малко знаеш, толкова по-добре.
	Ридолфо замислен потърка с ръка деформираната кожа на бузата си.
	— Значи, това е някакво… какво? Тайно общество? Към кое от тях се присъединявам в момента? Опус Деи? Илюминатите? Чел съм доста такива книги.
	Емил въздъхна отвратен.
	— Защо всичко, което се случва в този град, се приписва на тайните общества? За бога, човек би си помислил, че всеки проклет мъж, жена и дете принадлежат на масоните или друг колектив, чиято цел е да унищожи Църквата. — Раздразнението се усещаше в тона му.
	— Ако трябва да бъда честен — отвърна Ридолфо, — говорите ми за доста потайни дейности. А Църквата е вашата цел.
	— Въобще не ми пука дали тя ще съществува, или не. Тази институция няма връзка в настоящите ми планове. Просто не ми пука дали ще е жива, или не. — Емил се приближи до Ридолфо. — Защо трябва всичко в Рим да е една религиозна вендета? Не е ли достатъчно да си човек, който жадува за нещо велико, без да се намесва религията?
	Младият мъж погледна шефа си.
	— Щом това не е ход срещу Църквата, тогава какво е? Какво точно целите?
	Емил се отпусна в приветливата кожа на стола си. Отговорът не дойде веднага, той беше предшестван от кратка тишина и от барабаненето на пръстите му по подлакътниците.
	— Вероятно не съм се изразил правилно — каза най-накрая той. — Религията не е изцяло извън интересите ми, просто не съм мотивиран от религиозни идеали. Много по-заинтересован съм да заявя претенции към онова, което искам, и да го измъкна от хватката на религиозните идеологии.
	Ако Ридолфо беше разбрал изреченото от шефа му, той не го показа.
	— Християнството има прекалено много правила — продължи Емил. — Направи това, направи онова. Не е достатъчно да бъдат назовани просто правила — наречени са команди, _заповеди_, донесени ни от планината, за да ни кажат, на мен и на теб, какво можем и не можем да правим. — Бузите му почервеняха, но след като си пое няколко пъти дълбоко въздух, възвърнаха първоначалния си цвят. — Никога не съм бил привърженик на Десетте Божи заповеди, Ридолфо. Първата винаги е била неприемлива за мен, а останалите са много… обвързващи.
	— Господин Дюре — прекъсна го мъжът, — не разбирам накъде клоните…
	— Не бих казал, че целенасочено съм се стремил да _нарушавам_ заповедите — продължи Емил, — макар че има една от тях, която много ме вбесява.
	— Коя? — попита Ридолфо.
	— Седмата — отвърна шефът му и отпусна длани в скута си.
	— Седмата? — Лицето на мъжа се изкриви в объркана гримаса. — Не мога да кажа, че ги знам по ред.
	Емил се изправи неочаквано. Отиде целеустремено до една малка лавица и извади една Библия от купчина книги. Това беше неговият рафт с „изследователски материали“. За него Библията не беше по-различна от речник или атлас… а той знаеше как да я използва, както знаеше как да използва и гореспоменатите.
	След няколко секунди намери страницата, която търсеше, и остави отворената книга пред Ридолфо.
	— Точно там — каза той и посочи към строфата. — Това е седмата заповед.
	Мъжът се наведе над страницата и зачете на глас:
	— Не кради.*
	[* Необходимо е да се отчете, че „Не кради“ е седмата заповед при католици и лютерани. При православните християни е осма заповед. — Б.пр.]
	Когато вдигна поглед, Емил му се усмихваше.
	— Имаш ли нещо против да нарушиш Божите закони, синко?


>	Четвърта част
>	Отвличане на вниманието

>>	28

	_Наши дни — през нощта_
	_Хълм в Рим_
	Залезът над хълмовете на Рим беше красив. Докато светлите дневни лъчи постепенно се превърнаха в брилянтно оранжеви и червени, за да завършат в тъмносиньо и нощно черно, лампите и витрините подхванаха своя традиционен танц и оживяха. Дневният Рим на камъни и куполи беше отстъпил място на озарения от светлините модерен нощен Рим — калдъръмените улици проблясваха на уличните лампи, а от небостъргачите се носеше флуоресцентно синьо, което създаваше свръхестествен и странно красив отблясък в нощното небе, на която само съвременният човек можеше да се наслади.
	Бартоломео осъзна, че през тази нощ ще се случи нещо величествено — по-величествено дори от цялата тази нощна красота. С едно мигване на окото всичко това щеше да изчезне. Светлината, създадена от човека, щеше да изгасне и Вечният град щеше да престане да блести.
	За разлика от реката началото на тази напаст нямаше да остане незабелязано. Всички щяха да отбележат момента, в който щеше да настъпи мрак. Точната минута, дори точната секунда. Свидетели щяха да бъдат млади и стари, онези, които знаеха за пророчеството, и онези, които не знаеха.
	Тя щеше да се стовари над всеки един от тях и с Божията воля щеше да завладее съзнанията им.
	Бартоломео потрепери. Мисълта, тази невъзможна, чудесна и невероятна мисъл, беше почти оргазмична.

	* * *

	_Двор „Белведере“_
	_Ватиканът_
	Анджелина и Бен стигнаха до тежките дървени врати, които представляваха входът към Тайния архив на Ватикана. Пълното му име — _Archivum Secretum Apostolicum Vaticanum_ — беше изписано на месингова табелка до малка и незабележителна врата. Под нея имаше черен звънец и нищо друго — нищо, което да подсказва великолепието и уникалността на онова, което се криеше вътре.
	Докато прекосяваха асфалтирания двор „Белведере“ от вътрешната страна на Апостолическия дворец, Анджелина си спомни последния път, когато беше на това впечатляващо място. Тя беше натиснала малкия звънец, облечена в тъмносиния костюм, който беше изгладила до съвършенство. Беше изпръскала почти цяла опаковка спрей, за да направи косата си подходяща за сутрешното интервю. Любимата чанта „Версаче“ беше заменена от кожен бележник, който я караше да изглежда официално и професионално.
	Нищо от това не й беше помогнало, за да постигне целта си.
	Днес обстоятелствата бяха коренно различни от онзи път. Сега беше нощ и осветеният от лампите двор създаваше други впечатления в сравнение с онези, които беше изпитала тогава. Анджелина осъзна, че за разлика от онзи ден сега изглеждаше разчорлена и дрипава. Преследването по-рано днес беше превърнало косата й в истинска бъркотия и макар потта й да беше засъхнала, беше оставила петна по дрехите й и ги беше вкоравила. Чувстваше се като скитница, попаднала на място, където нямаше скитници.
	Бен вървеше уверено пред нея, без да обръща внимание на всичко това, тъй като отдавна беше свикнал с него. Вратата беше заключена. Часовете за посещение отдавна бяха минали, но архиварят извади някаква карта от портфейла си и я плъзна през четец, толкова малък и добре скрит, че Анджелина дори не го беше забелязала. Милисекунда по-късно се чу тихо жужене и той отвори вратата.
	— След теб — каза любезно на спътницата си и й направи знак да влезе в слабо осветеното владение на тайните, което тя не предполагаше, че някога отново ще посети.

	* * *

	Анджелина влезе в малкото фоайе, а Бен я последва и затвори вратата след себе си. За първи път, откакто се „събраха отново“ благодарение на любезното съдействие на Швейцарската гвардия, тя си спомни предишната им среща. Състоя се тук, в това малко антре, в деня на нейното интервю.
	_Добре дошли в Тайния архив_ — беше я поздравил Бен и се беше ръкувал с нея. Не обичаше да бъде използван като разводач: тази отговорност беше прекалено социална за него. За съжаление, персоналът се редуваше и тогава беше неговият ред.
	_Макар че това наименование не е точно преведено_ — беше добавил той, повтаряйки добре заучената реч, която използваше винаги по време на подобни представяния. — _Латинското _secretum_ не означава „таен“ в смисъла на днешната употреба на думата, тъй като тя предполага нещо скрито или държано надалеч от публичното знание. Може би по-добрият превод е „личен“. Архивът е започнал своето съществуване като колекция на личните материали на папата: кореспонденция, записки, подобни неща. През годините е станал много по-обширен._
	Бен си спомни, че Анджелина беше дала всичко от себе си, за да не изглежда обидена, защото, макар да кандидатстваше за поста помощник по своята лингвистична специалност — акадския, тя беше достатъчно веща в латинския и много добре знаеше това, което той й обясняваше.
	Анжелина се беше изпънала като струна, беше се усмихнала любезно и му беше позволила да изнесе своето представление. Бен добре помнеше силата, която лъхаше от нея. Разбира се, нямаше почти никакъв шанс да бъде назначена на поста, за който кандидатстваше. Това също си го спомняше чудесно. Просто така беше устроен светът. Не беше честен, но всички го разбираха, включително доктор Кала. Виждаше го в очите й, докато я развеждаше из коридорите и читалните — погледът на очаквано поражение и тъгата при мисълта, че това, което вижда сега, никога няма да бъде нейно. Въпреки това Анджелина беше изпълнена с решителност, че ако не днес, то някой друг ден ще събори бариерите, които обществото беше издигнало пред нея.
	Нищо не беше способно да прикрие очевидната й любов към света, който постоянно биваше навиран пред очите й като морков пред заек. Анджелина се беше оживила при тази истинска историческа дискусия и се беше възхитила на секциите от Архива, в които я водеше.
	Бен познаваше добре това възхищение. Работеше тук от пет години, но продължаваше да го изпитва всеки ден. За някои хора историята беше само прах и стари разкази, непроизносими имена и несъответствия между отминали дати. За други тя беше човешкото минало в цялата му прелест: всеки артефакт беше контактна точка между ръцете, които го докосваха днес — същите, които държаха смартфони и лазерни скенери, — и онези, които го бяха създали, които мелеха брашно с чукало и създаваха колела за колесници. Всеки древен документ беше нечий глас, който светът отдавна смяташе за мъртъв, но който благодарение на онези, които можеха да го прочетат, отново имаше възможност да говори. Да поучава. Да бъде чут.
	Бен знаеше, че Анджелина Кала се чувства по същия начин като него. Видя го изписано на лицето й тогава, видя го и сега, когато я поведе за втори път през същото фоайе.
	— Оттук — посочи той към една врата отзад.
	Жената не каза нищо, просто го последва в малкия коридор, по който стигнаха до стълбище, водещо към съкровищата на Архива.

	* * *

	Анджелина последва Бен по стълбището, което беше изненадващо стръмно и тясно. Звукът от стъпките й се смесваше с неговия и ехтеше през металната конструкция, явно нова добавка към това място, което беше на повече от петстотин години. _Вероятно за да се пести място_, мислеше си тя. Докато вървяха, анализираше всичко наоколо. Каквито и да бяха първоначалните идеи на архитекта, който беше конструирал това крило от двореца, едва ли беше предполагал, че един ден то ще бъде използвано, за да съхранява подобна огромна колекция като Архивите. Анджелина смяташе, че тук, както и навсякъде в Рим, вътрешната „реконфигурация“ беше нещо необходимо, за да се пести място.
	След няколко стъпала се озоваха на първото подниво, на което я беше отвел Бен по време на предишната им среща. Метална врата отляво водеше до читалнята на папа Пий XI, където учените биваха допускани, за да четат документите на рафтовете, до които — помнеше Анджелина — се стигаше през една малка врата отзад.
	Но Бен не спря. Той подмина вратата, зави и продължи да слиза по стълбите.
	_Тази стая и съдържанието й — никога няма да бъда вътре._
	— Плочката не е ли там? — попита Анджелина. Тя гледаше в краката си заради слабата светлина и се опитваше да следва архиваря по петите, макар да се отдалечаваха все повече и повече от читалнята.
	— Прекалено е нова — отвърна Бен, без да спира. — Артефактите първо трябва да бъдат каталогизирани, индексирани и вкарани в системата, преди да бъдат разпределени в някоя секции и да станат достъпни за ползване.
	Слязоха по още едно стълбище и се насочиха към третото подниво.
	— Но дори след като цялата тази процедура бъде завършена, е малко вероятно нещо като тази плочка да отиде на рафтовете. Те са предимно за документи и книги. Всичко, което е по-крехко и няма да се изследва често, се отнася в бункера.
	Анджелина спря на място.
	— Бункера? — Беше чувала много истории за безбройните помещения, в които се съхраняваха някои от най-значимите съкровища на Архива — като записките на Галилео Галилей преди процеса му и документите от осми век, които установяват функционалното естество на Римокатолическата курия — но никога не беше чувала някое от тях да се нарича „бункера“.
	— Бил е добавен през седемдесетте години на двадесети век — обясни Бен и продължи да слиза по стълбите. — Официално е отворен при папа Йоан Павел II през 1980 година. Оттук.
	Стигнаха до метална врата, която беше същата като онези на другите етажи. Бен я отвори и пред тях се откри тесен коридор, който продължаваше напред поне двадесет метра.
	— Бункерът е разположен точно под „Кортиле дела Пиня“. Той е част от Ватиканските музеи, които се простират надлъж и нашир в двореца, но основната му цел е да служи като хранилище на Архива. Наричаме го „бункер“, защото в действителност е такъв.
	Анджелина не виждаше лицето на спътника си. Не знаеше дали забележката му беше съпроводена с усмивка или някакъв жест, но забеляза, че той забърза крачка.
	В края на коридора, където Бен прокара картата си за достъп през цифров четец, по-незабележим и от онзи отвън, тя разбра защо.


>>	29

	_Двадесет минути по-рано_
	_„Виа Тина ди Лоренцо“_
	_Жилищен квартал, Североизточен Рим_
	Тримата мъже, които Емил беше наел, за да играят ролята на технически екип, стояха пред компютрите си, заобиколени от мазни закуски и литри кафе, което беше техен неотлъчен спътник от сутринта. Денят им не беше започнал особено добре, но нещата се бяха променили драстично.
	Младият мъж, когото наричаха Вико, беше водещата фигура и триото, откакто се запознаха в „Тек Кафе“, докато все още бяха студенти, и оттогава бяха станали неразделни като братя. Той наблюдаваше двамата си партньори, които работеха усърдно. Обзавеждането на мазето, в което се намираха, представляваше евтина сбирщина от маси „Икеа“ и тонове кабели, свързващи трите им компютъра и огромните монитори, които осветяваха цялото помещение в електронно зелено и синьо.
	— Намерихте ли я? — попита нетърпеливо Вико.
	Мъжът точно пред него, чието име беше Пиетро и чийто ханш беше малко по-закръглен, отколкото коя да е от въображаемите му приятелки би одобрила, кимна. Той избута няколко празни кутийки от пепси настрани, за да направи място на мишката си, а с лявата ръка работеше по клавиатурата. Мониторът осветяваше лицето му.
	— Да, намерихме я — отвърна най-накрая Пиетро и посочи един прозорец на екрана; не карта с мигаща червена точка, както беше по филмите, а черен прозорец с текст в него. Сред числата се отличаваха поредица от цифри, които представляваха координати на точно местоположение.
	Третият член на екипа, Корсо, беше седнал в другия край на малкото мазе. Прекалено дългият му перчем покриваше голяма част от лицето му. Мъжът работеше изключително усърдно. Вико беше наясно, че той също се е заел с проблема.
	Определянето на IP геолокацията вече не беше толкова трудно. В неособено далечното минало това беше нещо, с което един хакер да се гордее. В наши дни ставаше почти автоматично. Днес, през двадесет и първи век, беше важно да се научиш как да не бъдеш забелязан от онези, които искаха да научат нещо повече за теб от физическото ти местоположение. Разбира се, все още имаше препятствия, които изскачаха на пътя от време на време, но повечето хора, използващи интернет, бяха толкова незапознати с цифровите трохи, които оставяха след всеки удар по клавиатурата, че направо си просеха проследяването.
	Жената, която Емил им беше наредил да следят, беше чудесен пример за това.
	След като ги инструктира да търсят в района някого, който беше експерт по някакъв странен древен език, нещата малко или много започнаха да стават автоматично. Освен мъжа във Ватикана, за когото вече бяха наясно, търсенето им даде само един резултат: тази жена. Бяха необходими едва няколко минути, за да свържат името й с IP адреса, от който идваше онлайн активността й, а само след няколко удара по клавиатурата свързаха IP-то с компанията, осигуряваща сървърните услуги. Последва хакване на няколко лесни за преодоляване защитни стени, за да се сдобият с потребителско име и парола, които от своя страна им осигуриха пълни лични данни, запазени в също толкова податливи на атаки бази данни.
	IP адресът беше 0:0:0:0:0:ffff:dl91:66c — дългата IPv6 форма съответстваше на старата 209.145.6.108 — и принадлежеше на Анджелина Елоиза Кала. Вико не беше чувал това име, преди да се захване с проекта, но и не смяташе, че трябва да го е чувал. В Централен Рим имаше повече от 2,5 милиона интернет потребители и не му пукаше за никого от тях. Не и преди да изникне някаква необходимост да се заеме с определено лице.
	Когато подобна необходимост изникнеше, беше въпрос на професионална чест за Вико и екипа му за по-малко от час да намерят страшно много информация за жената, която само допреди няколко часа не съществуваше за тях.
	Интернет компанията на Кала разполагаше с адреса й — „Виа Антонио Черази“ №18а — който Пиетро потвърди, като сравни информацията от електроснабдителната и от телефонната й компания. От всичката тази информация Вико стигна до извода, че жената имаше само един компютър — изключително остарял „Макбук“, който караше на последни издихания и разполагаше със стара колкото хардуера му антивирусна програма — както и смартфон „Самсунг Галакси“, опериращ със стара версия на „Андроид“. От мобилните и безжични логове стана ясно, че телефонът е основното средство за достъп на жената до интернет.
	Но тези неща бяха рутинни. Всеки хакер можеше да стигне до тази информация за толкова време. Вико искаше да узнае повече.
	От _Адженция деле Ентрате_ — италианската агенция за приходите — разбра, че Анджелина Кала е неомъжена и попълва данъчната си декларация сама — нямаше съпруг или партньор. Оттук следваше, че живее сама. От същата агенция научи банковата й сметка, която прати на Корсо, който от своя страна установи, че жената получава около 1200 евро на месец, голяма част от които отиваха за наем на апартамент в „Монтеверде“, сметки и изненадващо скъп абонамент за няколко списания, които по принцип се купуваха само от университетски библиотеки. Нямаше вноски за автомобил, което означаваше, че си беше купила такъв, плащайки цялата сума — което не беше особено вероятно предвид финансовото й положение — или беше един от десетките хиляди жители на Рим, които използваха градския транспорт.
	Абонаментът за списанията говореше много за характера й и Вико проучи тази следа доста обстойно. Очевидно Анджелина Кала беше изключително начетена жена. Тя беше завършила бакалавърска степен в Болонския университет, след което се беше преместила в столицата, за да получи магистърска и докторска степен в университета „Ла Сапиенца“. Освен ключовата дума „акадската“ в докторантурата й — „Елементи от псевдоепиграфи* в митологията на акадската култура“ — не разбираше нищо друго от темата й, но беше ясно, че Кала е доста веща по специалността си. Именно заради нея трябваше да я открият. Тя беше причината за проявения към личността й интерес. Вико и екипът му бяха наети да открият всекиго, който познава този древен език, и цифровата мрежа, която бяха заложили в цяла Италия, бързо се фокусира върху нея и мъжа. Те познаваха темата, така че се превърнаха в мишени.
	[* Псевдоепиграфи (от гр. „лъжливо подписани“) — текстове, приписвани на знаменити личности, като библейските апокрифи (напр. „Първа книга на Енох“). — Б.пр.]
	Вико събра всичката тази информация в кратко досие и го изпрати на шефа. По-голямата част от него не беше нищо особено, но въпреки това той се гордееше с работата си — подробностите никога не бяха излишни.
	Всичко беше изключително полезно, тъй като MAC адресът на смартфона на Анджелина Кала се свързваше автоматично към клетките и отворените безжични портове. Това се случваше благодарение на съвременните безжични комуникации.
	Следователно можеха да я следят. Навсякъде.
	— Къде се намира жената в момента? — попита Вико.
	— Във Ватикана — отвърна Корсо.
	— По дяволите, бъди малко по-точен! — Лидерът на триото принципно не беше чак толкова нетърпелив, но тъй като „мокрите“ екипи се бяха провалили да отстранят мишените си, заповедта на Емил да ги открият отново, беше дадена с изключително заплашителен тон, който го обезпокои.
	— Дворът „Белведере“ пред Двореца — продължи Корсо и присви очи зад стъклата на очилата си. — Почакай секунда. — Пръстите му затанцуваха по клавиатурата. — Северозападният квадрант. Дай ми малко време.
	Заработи отново по клавиатурата, но Пиетро вече беше завършил търсенето.
	— Входът на Тайния архив.
	Вико се вторачи в екрана и кимна на двамата си партньори.
	— Браво на вас.
	Телефонът вече беше в ръката му и набираше номера на Емил.


>>	30

	_Под „Кортиле дела Пиня“_
	_Ватиканът_
	Вратата продължаваше да жужи, когато Анджелина и Бен прекосиха коридора и се озоваха пред „бункера“, заровен под Апостолическия дворец.
	Подземието беше огромно. Всичко наоколо изглеждаше солидно. Стените на коридора представляваха подсилен с метал бетон, който водеше до двуетажно пространство, приличащо на смесица от индустриален склад и претъпкан музей. Огромни вентилационни шахти се грижеха за въздухоподаването в помещението, на всеки ъгъл имаше камери, които обхващаха всеки квадратен метър пространство, а нивата бяха разделени с метален решетъчен под, монтиран около редици от лавици отгоре и подвижни рафтове отдолу. Това беше място, създадено да побира колкото се може повече… и очевидно беше препълнено.
	— Добре дошла в търбуха на звяра — каза Бен и Анджелина видя доволната усмивка, изписана на лицето му. Очевидно тук архиварят се чувстваше като у дома си. В момента това беше нещо, което нямаше против да сподели с нея. — А сега — продължи той — да намерим нашата плочка.

	* * *

	На Анджелина й бяха необходими не минути, а само няколко секунди, за да осъзнае, че величието на това затънтено помещение на Тайния архив беше коренно различно от онова, което беше виждала в читалните горе.
	И тя като повечето хора правеше изводите си на базата на легенди и предположения, а не на факти. Самото име на Архивите предполагаше, че целта на цялата институция е да крие съдържанието им от обществото… но голяма част от заблудите й бяха заличени по време на предишното й посещение. Тайният архив беше отворен за всекиго с необходимата научна квалификация и препоръка и хиляди хора идваха тук, за да работят по най-различни изследователски проекти, макар да имаха нужда от читателски билет, за чието издаване се минаваше през трудна и екзотична процедура.
	Веднъж озовала се в него, Архивът вече не й се струваше толкова потаен, колкото предполагаше. Той не беше изпълнен с осветени от газови лампи каменни пещери, затрупани с прашни ръкописи, нито пък с барометрични плексигласови камери, лишени от кислород и светлина. За всеки учен, който беше прекарал известно време в едни от най-известните библиотеки в света — като библиотеката на херцог Хъмфри в Оксфорд или Библиотека Лауренциана във Флоренция — това щеше да е напълно нормално място. На редици от дървени лавици се съхраняваха подвързани в кожа томове от шестнадесети век насам, а по-старите пергаменти бяха прибрани в големи чекмеджета. Всичко това беше много красиво и вдъхновяващо… но не и необичайно. В библиотеката на Алма матер на Анджелина имаше крило с ръкописи, което, макар и доста по-малко, приличаше на това.
	Но самият „бункер“ беше нещо различно.
	— Какво, по дяволите, е това място?
	Анджелина изненада не само себе си, но и Бен с тези си думи. Той я погледна изненадан.
	— Моля?
	— Всичко това… — размаха ръце тя. — Това е… не е каквото си го представях.
	_Не е разкошът, който очаквах._
	— Малко по-различен е от помещенията горе — обясни Бен, — но тук се пазят едни от най-забележителните ни съкровища.
	Отсреща бяха разположени редици метални лавици, покрити от край до край със светлосиви кутии, на всяка от които имаше бял етикет с няколко числа и баркод. Те създаваха усещане за еднотипност, скука и монотонност. Под тях имаше още лавици, но подвижни и можеха да се плъзгат по релси, като по този начин осигуряваха място за повече предмети, достижими единствено когато имаше нужда от тях.
	Анджелина бавно попи целия мащаб на колекцията. Тя не беше експерт по математика, но дори елементарните й изчисления относно кутиите по лавиците, редиците и пътечките между тях сочеха, че тук се съхраняват десетки хиляди индивидуални контейнера.
	— Има ли начин да разбереш къде се намира плочката?
	Бен бръкна уверено в задния си джоб и извади мобилния си телефон, който изглеждаше идентичен на този на Анджелина.
	— Смятах, че не си падаш по технологиите — каза тя и повдигна вежда, като си спомни тази подробност за него. Ако не я лъжеше паметта, той сам се определяше като лудит.
	— Не обичам да бъдат част от живота ми извън работата — отвърна Бен, — но не мога да отрека, че са полезни, когато е необходимо. — Той плъзна пръст върху дисплея на апарата, въведе парола, която изглеждаше доста по-дълга от четирицифрения ПИН код на Анджелина, след което няколко секунди се рови в него. Най-накрая й показа екрана.
	Пръстът му сочеше малка иконка, под която имаше две италиански думи: _ARCHIVIO SEGRETO_.
	— Имаш приложение… за Тайния архив? — изуми се Анджелина.
	Усмивката се завърна на лицето на Бен.
	— Само за части от него и работи единствено когато съм в сградата.
	Жената повдигна вежда.
	— Добре де, впечатлена съм. Но ще съм още по-впечатлена, ако ми покажеш, че работи.
	Усмивките им се задържаха малко по-дълго, след което Бен отново стана сериозен. Той мина покрай Анджелина и се пресегна към една от кутиите на рафта, която се намираше на нивото на гърдите му. Допря до дисплея палец и приложението превключи на режим камера, върху екрана се появиха няколко червени кръстчета, които се позиционираха в средата му. Бен ги насочи към баркода върху етикета на кутията, опита се да задържи ръката си стабилна, след което натисна бутона. Миг по-късно камерата изчезна и на нейно място се появи празен екран с кръгче, което се въртеше в центъра му.
	След няколко секунди то също изчезна и белият екран беше заменен от цветна снимка и текст под нея:
C>
	МАКИАВЕЛИ, ВЛАДЕТЕЛЯТ, ПРЕДВАРИТЕЛНО ПУБЛИКУВАНО ИЗДАНИЕ С НАНЕСЕНИ НА РЪКА КОРЕКЦИИ ОТ АВТОРА, 1519 г.
C$
	Въздухът заседна в гърлото на Анджелина.
	— Това… в тази кутия…?
	Усмивката на Бен разкри всичките му зъби, а около очите му се появиха бръчки, които запълзяха към слепоочията.
	— Може ли да видя как става? — попита Анджелина и посочи телефона му.
	Той кимна и й подаде устройството.
	— Избери си кутия. Която и да е.
	Тя се подчини веднага, направи няколко крачки по най-близката пътечка между лавиците и насочи скенера към поредната незабележителна кутия от колекцията.
C>
	ГАЛИЛЕО ГАЛИЛЕЙ, СИДЕРИУС НУНЦИУС, ПЪРВО ИЗДАНИЕ, 1610 г.
C$
	Усмивката се изпари от лицето на Анджелина.
	— Майка му стара.
	— Моля?
	— Съжалявам, аз…
	В този момент й се искаше да се разплаче. _Тя е там, точно там, от другата страна на тази кутия_, помисли си жената. „Звезден пратеник“ на Галилео. _Книга, която беше променила възгледите за Вселената на цялото човечество._ Книга, в която Земята се беше превърнала в пътешественик, който пореше небесата по своя курс около Слънцето и летеше в хармония със своите посестрими планети, луни и звезди в един концерт, който предвещаваше много от научните постижения, направени впоследствие.
	Анджелина почти можеше да го докосне.
	Всичко в нея викаше, крещеше и копнееше: _Моля, може ли да я видя?_ Можеше ли да се намира толкова близо до подобен исторически монумент, без да го докосне?
	Тогава, на странната светлина от LED лампите над главите им, стягането в гърдите й се промени. То беше започнало като възхищение, но постепенно се увеличаваше и стискаше все повече и повече сърцето й — по-свирепо и по-болезнено. Дишането й стана учестено, а ушите й запулсираха при спомена за стрелбата през деня.
	Изведнъж я обзе паника, която изцеди и последните частички останала й сила и пое контрола над нея.
	Анджелина се обърна към Бен.
	— Значи това приложение може както да търси сред наличните предмети, така и да разкрива какво се крие зад кутиите?
	Въпросът, чийто отговор беше очевиден — и поради който Бен й показа приложението — накара архиваря отново да стане сериозен.
	— Разбира се.
	— Тогава да намерим онова, заради което дойдохме.


>>	31

	_Пред входа на Тайния архив_
	_От другата страна на „Белведере“_
	— Тя там вътре ли е? — Андре кимна към дървената врата на Тайния архив, която се намираше до тази на поддръжката на Ватиканската библиотека, и се обърна към спътника си. Бяха влезли във Ватикана като туристи, но Ридолфо осъзна, че с падането на нощта действията им започваха да изглеждат неуместни. Затова потърсиха дискретно ъгълче на двора и намериха такова зад една ниска каменна стена, чиято цел беше да прикрие няколкото цветни кошчета за отпадъци.
	— Така казаха от техническия екип — отвърна той, без да сваля очи от вратата. Знаеше, че не могат да влязат вътре, не и по това време на денонощието, когато всичко беше заключено, а персоналът се беше прибрал по домовете си.
	— Какво, по дяволите, ще правим тогава? — попита Андре.
	Той все още беше бесен, че Анджелина Кала им се измъкна по-рано през деня. На лицето му беше изписана жажда за кръв, която Ридолфо можеше да види толкова ясно, колкото разкошните архитектурни забележителности около тях.
	Погледна часовника си. Не беше от истинско злато, но беше хубав.
	— Ще чакаме.
	Андре се обърна отново към него.
	— Няма просто да стоя тук и да си чопля носа!
	Господи, Ридолфо искаше да му вкара един. Двамата с Андре биха станали добри приятели през годините, но това не пречеше на способността им да си лазят по нервите.
	— Няма да стоим дълго! — Отново погледна часовника си и отпусна ръка. — Не помниш ли второто пророчество?
	Андре застина. Въпреки намерението си да продължи да се оплаква, думите на приятеля му го накараха да замлъкне. _Второто пророчество._
	Мъжът се успокои при мисълта и Ридолфо му кимна доволен.
	— То ще ги накара да излязат — каза той и отново насочи погледа си към вратата. — Остават само няколко минути, докато настъпи.


>>	32

	_Бункерът_
	На Бен не му отне много време да намери плочката. С малко колективна мозъчна атака на двама им върху кои термини да съсредоточат търсенето си, приложението на телефона му беше извело информация за местоположението на предмета в Архива.
C>
	НОВИ ПРИДОБИВКИ: АКАДСКИ — РИМ/КЛЕМЕНТЕ 1435.2002AF.
C$
	Резултатите светеха на малкия дисплей на мобилния телефон. Миг по-късно двамата се размърдаха.
	Кодът отведе Бен до едно стълбище, което беше толкова стръмно, че трудно можеше да се нарече стълба. То водеше до долното ниво на подземието. Анджелина го последва. Архиварят слизаше внимателно, след което се насочи към контролния панел на един от подвижните рафтове. Въведе търсения номер на малката цифрова клавиатура и веднага се задейства мотор. Секунда по-късно огромните рафтове се задвижиха върху релсите си, монтирани в бетонения под — някои се отместиха наляво, а други — надясно. Когато приключиха, се чу приятен звук и ред 27 беше отворен и достъпен, а всички останали рафтове се бяха разположили по ширина и заемаха не повече от шест сантиметра всеки.
	— Оттук — каза Бен и тръгна между рафтовете.
	Анджелина забеляза, че той шепне — колкото по-навътре в бункера влизаха и колкото повече се доближаваха до плочката, толкова по-тих ставаше спътникът й. Първоначално си помисли, че просто се е съсредоточил в задачата си, но боязливият му тон й подсказваше друго.
	Бен измина цялата дължина на ред 27 и проверяваше табелките на всеки рафт, докато не стигна до секция, която се намираше почти в края. Обърна се наляво и преброи рафтовете от долу нагоре, докато не стигна до четвъртия, който беше на нивото на раменете му.
	— Трябва да е тук. — Архиварят провери отново номера на телефона си, след което погледна редицата от сиви кутии. — А това трябва да е тя.
	Кутията, която посочи, беше на нивото на очите на Анджелина. Бен вдигна телефона си и сканира баркода на етикета й.
	— Тя е — съобщи той. — Намерихме нашата плочка.

	* * *

	Един въпрос се въртеше в главата на Анджелина от момента, в който влязоха в Архива. След като намериха кутията с плочката в нея, не можеше повече да се сдържа. Самата структура на системата на подреждане я озадачаваше.
	— Бен, можем ли да я отворим?
	Архиварят разбираше притеснението й.
	— Всички лавици са защитени с код за достъп — отвърна той и посочи към двата метални лоста, единият от които се подаваше няколко сантиметра от горния рафт, а другият — от долния, разположени така, че да не позволяват изваждането на кутиите. Анджелина бързо се беше сетила за предназначението им. — Необходимо е да се въведе код, за да се освободят лостовете. Това ни позволява да следим кои рафтове са използвани и от кого.
	Погледът на Анджелина вече не беше насочен към кутиите, а към спътника й.
	— Предполагам, че имаш достъп?
	Бен се поколеба.
	— Да, макар че не ми е позволено да го използвам без…
	Архиварят замлъкна. Протоколите бяха важни, но в крайна сметка двамата бяха тук поради една и съща причина.
	— Просто ми дай секунда — каза той и се изпъна като струна. Мина покрай Анджелина — намачканата му риза се отърка в блузата й — и се насочи към началото на пътеката. Там въведе няколко цифри на клавиатурата, която използва, за да размести рафтовете, и няколко секунди по-късно се чу жужене.
	Двата ограничителни лоста се задвижиха.
	— Ще отида да взема стълба и някои неща…
	Гласът на Бен остана някъде в далечината. Анджелина не го чуваше.
	— Нямаме повече време за губене — прошепна тя.
	Пресегна се и стисна здраво сивата кутия.

	* * *

	Кутията излезе от рафта по-лесно, отколкото Анджелина предполагаше — тежеше по-малко от очакванията й. Тъй като наблизо нямаше маси, тя я остави внимателно на пода.
	От другия край на пътеката Бен я видя и разбра какви са намеренията й.
	— Анджелина, какво правиш? Не можем да я отворим тук!
	Той хукна към нея и я хвана за рамото.
	— Трябва да я отнесем в една от читалните. Необходимо е да я сложим на подложка и да използваме ръкавици. За бога, това е история!
	Не че Анджелина не беше съгласна с него, но желанието й да извади артефакта от кутията, беше прекалено силно, за да му устои. _Плочката е тук и трябва да я видя. Веднага._
	Кутията беше завързана с връв. Тя си пое дълбоко въздух и внимателно я развърза.
	С едно движение на китката махна капака.
	Плочката беше поставена в специално изрязана поставка от дунапрен. Тя може и да беше история, но история, която се пазеше по възможно най-добрия начин. Нямаше прах по нея, нито паяжини. Вътрешността на кутията беше изключително чиста.
	При гледката на този древен предмет Анджелина съумя единствено да прошепне „Боже мой“. Плочката беше точно… пред нея.
	Целият й кратък научен живот беше посветен в изучаването на културата и езика на хората, които бяха използвали тази писменост. Тя беше виждала снимки на всяка една глинена плоча и камък, на които беше писано с акадски пиктограми. В тях се разказваше за величествените Висящи градини на Вавилон — най-известния град на тази култура — и се правеха предсказания за хилядолетие напред. Бяха написани истории за богове, богини и хора, принадлежащи на цивилизация, която се беше разпространила по цялата земя, но постепенно беше заличена от гърци, перси и други. История — от началото до края — предадена чрез рунически триъгълници и тирета, в които Анджелина се беше влюбила.
	Досега обаче не беше виждала акадски документ от толкова близо — документ, който не беше скрит зад трисантиметрово стъкло на музейна витрина с табелка, която предоставяше елементарно описание на съдържанието й. Досега нямаше възможност просто да се пресегне и да…
	— Анджелина, недей!
	Но тя не можеше да се спре. Ученият в нея настояваше да се опомни и да вземе ръкавици и подходяща стойка за реликвата — да направи всичко _правилно_ — но нещо я беше обладало. Имаше нещо различно при тези обстоятелства и в този момент.
	Анджелина натисна дунапрена и извади плочката от него. Стискаше здраво с ръце гладката й повърхност, макар че цялата трепереше. Съмненията й се изпариха на мига, артефактът изглеждаше напълно автентичен. Клиновидната форма на древната писменост беше истинска и се намираше на сантиметри от очите й — символите в глината са били нанесени още докато материалът е бил мек. Миналото протегна своята ръка към Анджелина. Тя принадлежеше на един почти непознат свят, в който камъкът и кожата бяха неотменно свързани. Сърцето й затуптя, а погледът й се замъгли.
	И в този момент всичко притъмня.


>>	33

	_На Седемте хълма на Рим_
	От най-високия небостъргач до най-ниския магазин и будка всяка светлина в Рим замръкна. Характерните нощни цветове почерняха и с изключение на фаровете на колите, които останаха незасегнати и създадоха усещането за огромна змия от светлина, която пъплеше по павираните улици, всичко потъна в мрак.
	Светът като че ли застина и целият град изпадна в шок. Невъзможно беше да се асимилира тази неочаквана промяна. Толкова много неща се бяха случили през деня, че нервите на хората още бяха опънати. Зазвучаха сирени — една по една, от най-различни ъгли на града — и се сляха с общата какофония. Изненадата бързо доведе до объркване. Объркване, защото не просто някой квартал или район бяха останали без ток, а цял Рим. От единия до другия си край той беше потъмнял като самата нощ.
	Никой не разбираше какво се случва, но бързо си спомниха.
	За странното пророчество, което циркулираше в интернет, откакто реката беше почервеняла сутринта. Всички си спомниха и думите на малката група харизматици, които се помещаваха в източната част на града.
	Както и лицето на младия мъж от клипа, който беше качен в Мрежата след настъпването на първата напаст.
C>
	Вторият знак ще е свързан с промяната, светлите места ще станат тъмни в град, изпълнен със светлина.
C$
	Първата напаст, на която станаха свидетели днес, беше предсказана. Сега цялото население се намираше насред втората.
	Скептици и вярващи си спомниха с огромно безпокойство как бяха предупредени, че ще има още.

	* * *

	_На върха на хълма Есквилин*_
	[* Един от седемте хълма на Рим. — Б.пр.]
	Бартоломео се намираше близо до върха на легендарните Седем хълма на Рим. Той се отдалечаваше от стартовата точка на въвеждане, доволен от добре свършената работа и изпълнен от енергия.
	Изборът на стартова точка на въвеждане беше общо взето произволен. След активирането на хака в електроснабдителната мрежа на града беше напълно възможно необходимите протоколи да се задействат отвсякъде. Бартоломео беше избрал един малък трафопост на върха на хълма Есквилин — който обслужваше само няколко улици, но който Вико и екипът му бяха настроили така, че да засегне цялата мрежа — по лични причини. Гледката оттам му позволяваше да наблюдава цял Рим, както и всичко, което щеше да се случи.
	Очакванията му бяха щедро възнаградени.
	Бартоломео включи лаптопа си в етернет порта на трафопоста и с няколко удара по клавиатурата пусна макрос, който момчетата на Вико бяха подготвили и който щеше да спре цялата мрежа. Забавянето между пускането на скрипта и драматичния му резултат беше достатъчно, за да може мъжът да осъзнае мащаба на работата си и да се наслади на изяществото на стореното.
	Доказателствата за манипулациите, които стояха зад спирането на електрозахранването, бяха заличени от системата, която следеше за нередности в мрежата. Обичайните протоколи, които откриваха подобни проблеми, бяха изключени от момчетата на Вико. Всичко беше изпипано до последния детайл. Беше направено изящно.
	Когато електрозахранването бъдеше възстановено — а те се бяха погрижили това да се случи също толкова неочаквано, колкото и изключването му — нямаше да има никакъв начин да бъде проследен източникът на проблема. За всички наблюдатели Рим просто щеше да е потънал необяснимо и неочаквано в пълен мрак.
	_Точно както им беше казано, че ще стане._
	Бартоломео погледна града и с неизмеримо удоволствие видя как втората напаст го погълна.


>>	34

	_Бункерът_
	Бункерът на Тайния архив беше погълнат от смазваща тъмнина. Бетоненото подземие беше изолирано от всякакви външни източници на светлина, така че мракът, който падна след спирането на електрозахранването, беше чист и дълбок — като нощно небе, но без звезди и луна.
	Анджелина и Бен имаха чувството, че са ослепели.
	Жената застина на място. Едно от най-важните й сетива беше отнето и цялото й тяло се стегна, а в устата си усети вкуса на чист адреналин — вкус, който беше опитала само няколко часа по-рано. В мрака ужасът на моста на Тибър се завърна при нея с пълна сила — ужасът от куршумите, които се врязваха зад гърба й, и каменните парчета, които се блъскаха в тялото й. Задиша учестено. Усети, че главата й се замайва и губи равновесие.
	Но Анджелина не беше готова да бъде преборена от спомена, независимо колко ясен и настоятелен беше той. Тя си наложи да се отърси от паниката.
	_Не виждаш_, скастри се тя, _но това не означава, че си сляпа._ Едно от сетивата й може да го нямаше, но другите си бяха по местата. _Успокой се._
	Анджелина все още чуваше. Не последваха изстрели. Не чу стъпки нито по металния под, на който се намираха, нито по бетонения под тях. Никой не стреляше и не ги преследваше. Денят им не се повтаряше.
	Тя стисна още по-силно плочката. Пръстите й бяха потни. Притесни се, че може да счупи ценния предмет на две. Или да го изтърве на твърдия под. Или…
	— Анджелина, тук ли си? — Колебливият глас на Бен наруши тишината, която беше настъпила заедно с мрака. За момент жената забрави, че спътникът й е само на няколко крачки от нея.
	— Да, на същото място съм, на което бях преди миг. — Анджелина прогони безпокойството. — Добре ли си?
	— Не знам какво се случи — отвърна Бен. — Никога досега не е спирал токът тук. Трябва да има генератор. Аварийното осветление е свързано в отделна мрежа. — Гласът му беше някак си безтелесен, но Анджелина беше сигурна, че спътникът й движеше главата си, докато говореше — напразен опит да види нещо в мрака. — Или поне така съм чувал.
	— Сигурна съм, че токът ще дойде след минута — отвърна жената, макар че в този момент й беше трудно да повярва на собствените си думи.
	Минаха няколко секунди, преди да се окаже права, макар и частично. Светнаха няколко слаби лампи, но не от аварийните кутии, които на идване видя по стените, а от пода. Светлината беше оскъдна и червена.
	— Показват накъде е изходът — измърмори Бен. Червените точки под тях едва осветяваха наоколо и превръщаха лицата им в странни образи. — Явно само те работят.
	Анджелина въобще не мислеше за осветлението.
	— Бен, не смятам, че това е съвпадение.
	Подобното на хелоуинска маска лице на архиваря се обърна към нея.
	— Какво имаш предвид?
	— Бях навън по-рано днес, когато реката стана червена и стреляха по мен. Предполагам, че ти също си бил по някаква работа, когато това се случи и на теб.
	— Следвах тълпата… към… — Бен замлъкна.
	— След това Швейцарската гвардия ни отвлече. И научихме за тази плочка, за която, както се оказа, си чувал и преди. — Анджелина млъкна, но спътникът й не каза нищо. — Сега сме тук, плочката е в ръцете ни и светлините изгаснаха?
	Тя се обърна, за да го погледне и да открие на лицето му съгласието, че това е прекалено странно, за да е просто съвпадение. Но Бен не само че остана мълчалив, но и се беше извърнал от нея. Беше навел глава, погледът му блуждаеше някъде под пода, а от устата му излизаха думи, които жената не можеше да разбере.

	* * *

	Нещо се беше променило в Бен, когато Анджелина импулсивно отвърза кутията и разкри плочката пред тях.
	В началото не одобри действията й, шокира се, че един учен като нея може да стори нещо толкова необмислено с такъв древен артефакт. Когато Анджелина бръкна, за да извади предмета с голи ръце, той изкрещя да не го прави — каза й да помисли какви ги върши, че трябва да занесат находката на място, на което да имат възможност да я разгледат, без да й навредят.
	Тогава Бен огледа добре артефакта и възраженията му секнаха.
	Той наистина беше точно пред очите им — този предмет, който никога не беше виждал на живо, а само на снимка. Проблемът беше, че онова, което кардинал Джото Форте му беше изпратил за превод, не будеше такова възхищение в него, както истинската плочка. Макар да не можеше да преведе всичко дословно, Бен знаеше точно какво гласи останалата част от текста върху глината.
	Архиварят не можеше да направи мигновен превод от акадски; същото се отнасяше и за жената до него. Дори най-добрите експерти в света — титла, която и двамата заслужаваха — имаха нужда от речници, за да извършат сериозна преводаческа работа. Но Бен видя определени символи, които познаваше добре. _Вода. Кървава. Мрак. Мъгла._
	Те бяха достатъчни, за да го уверят в онова, което му нашепваше вътрешният му глас. Това не беше обикновен артефакт, нито пък неговото въвличане беше случайно. Тази плочка — безспорно — съдържаше… _тях_. Пророчествата. Откровенията.
	Предсказваше бъдещето.
	Бен измърмори нещо за осветлението, когато Анджелина го попита, но главата му беше някъде другаде и съвсем скоро изгуби способността си да отговаря.
	Погледът му се залепи за пода и откровенията Господни си проправиха път в ума му.
C>
	Това ще се случи на седемнадесетата година
	на второто хилядолетие след идването на слънцето…
C$
	Думите му бяха до болка познати.
C>
	Първият знак… реката ще потече кървава…
C$
	Бен не беше сигурен дали още се намираше в бункера, или в съвсем различен свят, в друго владение. Единственото, което чуваше, бяха думите, за които някак си знаеше, че са написани на плочката, която Анджелина държеше в ръцете си.
C>
	Светлите места ще станат тъмни… в град, изпълнен със светлина.
C$

	* * *

	Анджелина разбра защо поведението на Бен беше такова след падането на мрака. Той беше изпаднал в някакво кататонично състояние, беше на колене и се взираше в пода и нито думите й, нито потупванията й по рамото му можеха да го извадят от него.
	_Клаустрофобия._ Може би това беше причината. Бен имаше социални… „проблеми“. Може би така се наричаха в наши дни. Не беше изключено клаустрофобията да е свързана с тях и когато светът потъна в мрак в този бункер под земята, това не му се отрази никак добре.
	Но трябваше да я преодолее. Анджелина смяташе, че няма нищо случайно в това светлините да изгаснат, докато са тук, което означаваше, че колкото по-скоро излязат от това място, толкова по-добре. Тя обаче не беше готова просто да се обърне и да побегне. _Все още не._ Не беше стигнала дотук, както и изпадналият в кататония Бен, за да се откаже сега.
	— Телефонът ти има ли фенерче? — попита нетърпеливо Анджелина.
	Архиварят не й отговори, но жената видя, когато той го прибра в джоба на ризата си, затова просто се пресегна и го извади оттам. Батерията на нейния телефон падна още сутринта — беше забравила да го зареди през нощта — и това беше единствената надежда да осъществи плана, който се оформи в главата й.
	Натисна копчето за включване и апаратът оживя. Светлината от дисплея превърна помещението от тъмночервено в призрачно светлосиньо.
	— Трябва ми ПИН кодът ти — каза бързо Анджелина и насочи дисплея към Бен. Той не отговори нищо, а нейното нетърпение направо я подпали. Тя остави плочката на коленете си, сграбчи го за рамото и насила го накара да погледне телефона си. — Излез от унеса си, Бен. — Размаха апарата пред него. — Какъв ти е ПИН кодът?
	Архиварят бавно вдигна очи и задържа погледа й малко по-дълго от необходимото. Стоеше като истукан, като вкаменен. След секунда просто започна да рецитира цифрите.
	Анджелина беше права: кодът му за достъп беше по-дълъг от нормалното. Бен изрече дванадесет цифри. Секунда по-късно системата прие кода и на дисплея се появиха икони. След няколко бързи манипулации Анджелина успя да включи фенерчето, което представляваше силен лъч светлина, излизащ като че ли от собствената й ръка. Приличаше на малко слънце в мрака.
	— Да се махаме оттук — предложи Бен неочаквано. Той излезе от унеса си и Анджелина инстинктивно насочи светлината към него. Лицето му беше бледо и изплашено. — Веднага. Трябва да се махаме оттук.
	Страховете му бяха същите като на Анджелина отпреди малко, но тя искаше да направят нещо, преди да си тръгнат.
	— Все още не — отвърна тя с твърд и решителен глас, който изненада дори самата нея.
	— Трябва да се махаме веднага. Трябва да…
	Анджелина не позволи на Бен да продължи.
	— Подръж това — прекъсна го тя, взе плочката от коленете си и я бутна в ръцете му.
	Архиварят се ококори пред артефакта, а езикът му като че ли се оплете.
	— Дръж я права, ей така. — Жената я разположи перпендикулярно на гърдите му и паралелно на пода, като поднос. — А сега не мърдай.
	— Анджелина — каза най-накрая Бен, — достатъчно. Сама го каза, не съществуват съвпадения. _Трябва да вървим!_
	Вниманието й обаче беше привлечено от поредицата от икони на телефона му.
	— Тук някъде трябва да имаш камера, нали?

	* * *

	Снимането на плочката в този мрак отне време, което нито Бен, нито Анджелина можеха да си позволят да изгубят, но жената настоя, че това е от изключителна важност. Телефонът на Бен имаше фенерче и камера, но не позволяваше и двете приложения да работят едновременно. Затова Анджелина беше принудена да включва фенерчето, за да заеме правилната позиция, след което да не помръдва, докато превключва на следващото приложение, и можеше само да се моли, когато LED светкавицата се задействаше, тя да се намира на правилното място върху глинената повърхност и да успее да направи ясни снимки.
	Бяха й необходими шест опита, за да се увери, че една от снимките е достатъчно ясна, за да може да се изследва написаното върху плочката, когато излязат оттук. През това време и двамата се изнервиха достатъчно.
	_Не съществуват съвпадения._ Напомнянето на собствените й думи и странното поведение на Бен започваха да я притесняват. Тя не знаеше какво му става, но поне бяха на едно мнение — време беше да се махат оттук.
	Анджелина взе плочката от ръцете на Бен, положи я в поставката й от дунапрен, затвори кутията и я върна на рафта, след което се обърна към спътника си.
	— Сега какво? — попита я той.
	— Сега, доктор Вердикс, ще си плюем на петите.

	* * *

	_Навън_
	— Колко време ще ги чакаме да излязат? — Андре не издържаше зад кофите за боклук в далечния край на двора. — Вътре са от цяла вечност.
	— Ще чакаме, докато не излязат през тази врата — отвърна Ридолфо. — Има само един вход и един изход от сградата. Рано или късно ще се появят.
	Въпреки премерените си думи Ридолфо споделяше нетърпението на партньора си. Изпитваше огромно желание да влезе през тази врата и да си проправи път до мъжа и жената. Така обаче съществуваше голяма вероятност да ги изгубят. Ридолфо си представяше Архива като лабиринт от коридори, складови помещения и подземия. Търсенето на двама души щеше да е голямо предизвикателство. Много по-лесно беше просто да ги изчакат да излязат.
	— Може би има друг изход, за който не знаеш — възпротиви се Андре. — Как можем да сме сигурни, че още са вътре?
	— За бога, Андре, можеш да проследиш сигнала на жената на таблета си. — Ридолфо посочи устройството, което беше закачено на хълбока на партньора му. На него, в реално време, можеше да се проследи местоположението на Анджелина Кала, осигурено с любезното съдействие на екипа на Вико. Телефонът й явно се беше изключил по някое време поради паднала батерия, но това не попречи на хакерите да го проследят. — Можеш сам да видиш къде се намира.
	Андре изсумтя. Извади таблета и го включи. Малката зелена точка върху „Гугъл Мапс“ продължаваше да се движи, но почти незабележимо сменяше посоката си, след което отново се връщаше в първоначалната. Движенията й почти се припокриваха. Очевидно все още се намираше в сградата пред тях, вероятно под земята, където, както им беше обяснил Вико, не можеше да се проследява вертикално движение. Това означаваше, че когато се изкачват или слизат надолу, точката по-скоро ще трепти, отколкото ще се движи.
	Андре изцъка с език недоволен, изключи устройството и отново го закачи на колана си.
	Ридолфо усещаше раздразнението на партньора си.
	— Успокой се, Андре. — Мъжът си позволи да говори малко по-спокойно от обикновено. — Съвсем скоро ще се появят. Когато го сторят, ще ги довършим.


>>	35

	_В Тайния архив на Ватикана_
	Отне им известно време, докато се изкачат от бункера на наземното ниво на Архива. Анджелина не можеше да прецени колко точно. Секундите й се струваха като часове, а минутите можеха да бъдат седмици. Тя следваше Бен, който осветяваше пътя пред тях с фенерчето на телефона си. Почти не говореха. Странното му настроение не го беше изоставило дори когато напуснаха бетонната обвивка на бункера. Анджелина нямаше нищо против, смяташе, че тишината е подходящ фон за напрегнатата обстановка.
	Въпреки това умът й работеше през цялото време. Един въпрос относно плочката не я оставяше на мира. Беше я държала в ръцете си и вече знаеше, че е направена от глина. Историческата стойност на подобен артефакт беше огромна, но съвсем не беше предмет с голяма финансова стойност. Не беше направен от злато или от скъпоценен камък, нито пък беше украсен по някакъв уникален начин. Ако се оставеше лексикалната стойност настрана, плочката представляваше поредица от изписани символи върху материал, който беше направен от кал. Колко би струвало подобно нещо на черния пазар? Няколкостотин евро? Може би няколко хиляди? Напълно недостатъчно, за да убиеш човек.
	Анджелина потрепери при спомена. Куршумите на моста летяха на сантиметри от гърдите, краката и главата й. Ако се беше намирала в малко по-различна поза, можеше да завърши обляна в кръв по улиците на Рим, с парче олово в тялото си.
	— Гледай къде ходиш тук — предупреди я Бен.
	Анджелина погледна мястото, което архиварят освети с фенерчето — един лек наклон в пода. Тя беше благодарна както за предупреждението, така и за напътствията му. Той беше нещо познато, нещо, което да я извади от мрачните й и ужасни мисли.
	— Остават още няколко метра — продължи Бен, гласът му още беше някак си отнесен, но по-силен отпреди. — Още една врата и ще стигнем до фоайето.

	* * *

	Две минути по-късно Бен и Анджелина се озоваха в малкото пространство на централното фоайе на Тайния архив, на приземното ниво. Обикновено то беше осветено през нощта от светещите наоколо прозорци: отвън човек можеше да се наслади на цялата нощна прелест на Ватикана — невероятно осветените куполи, каменни дворци, статуи и дворове — прекрасна гледка, която омайваше както през деня, така и през нощта.
	Сега обаче фоайето беше просто не толкова тъмно колкото коридорите, от които идваха. Прозорците над тях бяха тъмносини, почти черни.
	Бен беше единственият, който забеляза тази странност, защото така или иначе всичко беше ново за Анджелина. Тя виждаше единствено вратата, която щеше да ги отведе навън, където отчаяно се опитваше да излезе. Вече не чакаше Бен да я напътства. Тя пое водачеството, хвана дръжката на дървената врата и я натисна. Миг по-късно двамата със спътника й се озоваха в двора „Белведере“ на Апостолическия дворец, точно в сърцето на града на Господ.
	— Благодаря на Бога, че най-накрая излязохме. — Анджелина не се спря и продължи да крачи към сводестия изход на южната стена на двора. — Едно време имах огромно желание да вляза на това място, а сега нямам търпение да го напусна.
	Моментът беше уместен за Бен да се усмихне или да вметне нещо от рода на „Мога да си представя“, но вместо това той просто запази мълчание. Устните му продължаваха да се движат — нещо, което Анджелина забеляза още долу — но не издаваха никакъв звук.
	Тя забеляза и очите му в този момент. Те се стрелкаха във всички посоки на двора и най-вече към няколкото паркирани наблизо коли. Както и към фонтана в центъра. Към самите сгради. Лицето му ставаше все по-объркано.
	Анджелина погледна в същата посока като него, присви очи и веднага разбра каква е причината.
	Сякаш мракът, който бяха оставили зад себе си, ги беше последвал.
	Дворните лампи не светеха. Тя огледа прозорците наоколо, но зад никой от тях не се виждаше светлина. Най-странното беше, че дори огромният купол на „Свети Петър“ беше мрачен. Масивната постройка, една от най-характерните забележителности на римския небосклон от пет века насам, обикновено се къпеше в бляскава светлина още от момента, в който слънцето се скриеше. Анджелина беше чувала, че Ватиканът харчи около 250 000 евро на година, за да осветява външната част на столицата на католическото християнство — сума, която с наслада казваше на групите, които развеждаше. Харченето на тези пари не съответстваше на екологичните претенции на Папството, но поне според Анджелина си струваше всеки цент. Гледката привличаше посетители от всяко кътче на планетата.
	Тази вечер куполът представляваше тъмносива сянка на черен фон, същинска обладана и няма фигура. Анджелина никога не го беше виждала такъв.
	— Явно електрозахранването е спряло в целия Ватикан. — Тя се придържаше плътно зад Бен, докато двамата вървяха към най-южния изход. Той продължаваше да се оглежда, но не продумваше нищо.
	_Държанието му започва да ме изнервя много сериозно_, измърмори си наум жената. Време беше да се разкарат оттук.
	При нормални обстоятелства Анджелина щеше да даде глас на мислите си, вероятно дори щеше да се пошегува, че Ватиканът не си е платил сметките за ток, или най-малкото да вметне нещо остроумно, каквото и да е.
	За съжаление, не й се отвори подобна възможност. Сърцето й спря, когато звук, подобен на раздираща земята експлозия, наруши тишината.
	Милисекунда по-късно и за втори път през този ден от каменната стена зад нея се вдигна облак от прах и каменни отломки.


>>	36

	_В сърцето на Ватикана_
	Истинска ирония на съдбата беше, че Анджелина веднага разбра какво се случва. Отново стреляха по нея и точно както преди тялото й беше посипано с каменни отломки. Паниката от следобедното нападение я погълна за втори път. Адреналинът й веднага се покачи.
	Тя се обърна към Бен, който стоеше вцепенен, сякаш краката му бяха станали от камък. Лицето му беше бледо, но и ужасено от случващото се. За него това също беше второ нападение за деня и определено не се справяше с травмата толкова добре, колкото нея.
	На Анджелина започна да й се повдига. Страхът беше достигнал нови нива. Дали онези груби мъже, които ги отвлякоха, щяха да се появят отново и да ги спасят? Грешка ли беше да напуснат убежището на Швейцарската гвардия? Мисълта се залута в главата й с неописуема скорост. Тя все още не беше сигурна дали нападателите и похитителите й не бяха едни и същи хора, тя…
	Още един изстрел проряза нощта и мислите й просто се изпариха. Импулсите й се задействаха.
	Анджелина се спусна към Бен и го сграбчи за рамото. Очите й се забиха в неговите и от езика й се изтръгна една-единствена дума:
	— Бягай!

	* * *

	Ридолфо нямаше намерение да позволи на Андре да прецака работата за втори път. Жената вече беше изплашена, а една изплашена мишена беше много по-непредвидима.
	Лично той щеше да се заеме със стрелянето.
	Никога не беше тренирал стрелба, нито пък се увличаше по оръжията, но не беше и някой лаик. През годините често ходеше на стрелбището край Мондрагоне и определено знаеше как да борави с оръжие и мишена. Само дето мишените не се движеха и не бяха хора.
	Въпреки това си имаше първи път за всичко.
	Първият му изстрел не беше никак точен. Той се вряза в стената зад жената. Ридолфо се наруга, стреля отново и пак се наруга, защото вторият му опит не беше по-точен.
	Щеше да се справи много по-добре, ако се беше заел с мъжа, който беше застинал от ужас и не помръдваше. Приличаше на истинска статуя.
	Ридолфо си пое няколко пъти въздух, прицели се и отново стреля. Изстрелът беше перфектен. Но точно когато пръстът му леко натисна спусъка, жената сграбчи спътника си за рамото и го дръпна от пътя на куршума. Ако не го беше сторила, главата на онзи щеше да получи още една дупка. Вместо това куршумът се заби в древната каменна стена.
	_По дяволите!_ Мишените на Ридолфо се бяха раздвижили. _Тази шибана жена!_ Двамата с мъжа бяха на път да се измъкнат. Трябваше да ги спрат.
	Но се движеха прекалено бързо. Преди Ридолфо да успее да произведе нов изстрел, вече бяха стигнали до сводестия изход. Минаха през него и се изгубиха от поглед. Щяха да се озоват в един от безбройните коридори, които свързваха части от Двореца с редица други сгради във Ватикана.
	Ридолфо свали пистолета и излезе иззад скривалището им.
	— Проклятие! — провикна се към Андре и вложи всичките си сили в бедрата си. — След тях!

	* * *

	Бен бягаше след Анджелина и се опитваше да я догони. Това беше единственото нещо, което не позволяваше на паниката да го погълне изцяло. Беше изтощен и имаше нужда да спре, за да си поеме въздух. Устните му се движеха, но нищо не излизаше от тях, въпреки това той не спря да повтаря беззвучно едно и също:
C>
	Светлите места ще станат тъмни…
C$
	Навсякъде около тях с демонична настоятелност свистяха куршуми. Те бяха насочени към него и Анджелина. Пророчеството се оказа истина. Бяха потопени в мрак. Градът държава, който Христос беше нарекъл „светлината на хълма“, беше станал тъмен. Не беше виждал по-черен мрак от този, който беше паднал… _в град, изпълнен със светлина_.
	Бен следваше Анджелина импулсивно. Тя беше поела по една от уличките между древните сгради. Лицето й беше ужасено, но и изпълнено с решителност.
	Сърцето на Бен биеше лудешки. Досега неговите два свята бяха разделени — професионалният и личният, историята и вярата. Работата му беше свързана с миналото, а вярата му — с бъдещето.
	Днес те се бяха слели.

	* * *

	Апостолическият дворец остана зад тях. За момент стрелбата секна, затова Анджелина и Бен хукнаха да бягат, но жената дори за миг не си помисли, че са в безопасност. Не успя да огледа добре преследвачите им — бързаше да се отдалечи от тях — но когато погледна назад, докато повличаше Бен със себе си, забеляза две фигури зад каменната бариера на двора. Беше напълно сигурна, че това са същите мъже, които стреляха по нея край реката по-рано през деня.
	Кожата й настръхна още повече. Ватиканът не беше като квартала, в който се намираха по-рано — тук имаше съвсем малко улици и завои, за разлика от мрежата от такива, които й бяха помогнали да избяга днес. Сега двамата с Бен бяха много по-открити и преследвачите им определено щяха да се възползват от това.
	Почти веднага след като тази мисъл си проправи път в ума й, паветата между нея и спътника й бяха прорязани от нов куршум.

	* * *

	Ридолфо не можеше да повярва, че отново ги изпусна. Андре нямаше да го остави на мира, особено след думите, които му наговори по време на неумелите му опити за стрелба през този следобед. Щяха да следват подигравки и обиди.
	Те обаче щяха да са малко неудобство пред гнева на шефа им, бащата на Андре, ако се проваляха отново. Ридолфо знаеше какъв е залогът, и макар да не разбираше каква точно беше заплахата от страна на Анджелина Кала и Бен Вердикс, беше наясно, че екипът на Емил — от който беше част — щеше да получи само един опит да постигне своето, и щом Емил казваше, че тази двойка може да бъде пречка, Ридолфо имаше достатъчно основателна причина да ги спре.
	По ирония на съдбата точно настоящата напаст му пречеше да изпълни задачата си. Без електричество Ватиканът представляваше тъмни улички, заобиколени от сиви каменни маси. Беше изключително трудно да се различат някакви форми или движение в мрака, а двойката, която преследваха, не спираше да се движи.
	_Възползвай се доколкото можеш от обстоятелствата_, казваше баща му, може би за да му помогне да превъзмогне физическите си недостатъци и да се справи с неприятните моменти в живота си, но този съвет му беше помагал много през годините.
	Настоящите обстоятелства не бяха добри, но щеше да се възползва от тях.
	Вдигна отново пистолета си, прицели се и стреля.

	* * *

	_Навсякъде в Рим_
	Невиждан мрак беше превзел града. Жителите, преживели промяната в цвета на реката и стрелбите, които я бяха последвали, като че ли не можеха да понесат това ново „съвпадение“. Напрежението и страхът растяха.
	Безброй хора излязоха по улиците и площадите, за да проверят докъде се простира мракът. Когато видяха, че е погълнал всичко, че единствените светлини бяха от фенерчетата на пешеходците и фаровете на автомобилите, напрежението започна да прераства в страх.
	Какво, по дяволите, се случваше в Рим?
	Без стационарен интернет и телефон — мнозинството римляни се бяха отказали от тях за сметка на мобилните телефони, които се бяха изключили при липсата на захранване в клетъчните кули — единственият начин да проверят и потвърдят страховете си, беше, като излязат навън.
	Цял Рим се понесе по улиците. Пътните артерии заприличаха на вени от черна плът. Трафикът стана почти невъзможен, а изнервените шофьори, които натискаха постоянно клаксоните си, не помагаха да се разсее настъпилата паника.
	Рим губеше самоконтрол. Страхът беше пристигнал заедно с мрака, стрелбите и кръвта. Той беше труден за опитомяване звяр.

	* * *

	_Във Ватикана_
	Куршумът се заби в камък и мазилка със звук, който беше станал добре познат на Анджелина. Този път обаче беше съпътстван от още нещо — нещо, което наподобяваше скимтене. Необходима й беше цяла секунда, за да осъзнае, че тя беше източникът на това скимтене. Когато погледна краката си, осъзна, че то е породено от болка.
	Куршумът, който беше експлодирал в стената пред нея, не беше пропуснал напълно целта си. Платът на панталоните й беше разкъсан точно над лявото коляно, а появилата се кръв беше придружена от огън, който изгаряше нервите на крака й. Анджелина никога не беше изпитвала подобна болка, която се засилваше с всяка стъпка, която правеше по павирания път.
	— По дяволите, ранена си! — констатира Бен, забелязал внезапната промяна в походката й и нарастващото червено петно, което се беше образувало над коляното й. Това беше първото смислено нещо, което беше изрекъл, откакто напуснаха Архива. Анджелина не пропусна изписания на лицето му ужас, както и колебанието, което се усети в темпа му.
	Макар Бен да беше прав и да нямаше представа как да постъпи с раната от куршум, тя знаеше, че е по-добре да продължат да се движат. Не беше чула чупене на кост и въпреки че болката беше невероятна, загубата на кръвта, която се стичаше от раната, едва ли беше животозастрашаваща. Имаше голяма вероятност да оживее, но ако спрат на едно място, със сигурност щяха да бъдат убити.
	— Не забавяй крачка — провикна се тя на Бен и се насили да възстанови своя темп отпреди малко, въпреки изпепеляващата болка, която я заливаше след всяка стъпка. — Нищо ми няма.
	— Нищо ли! — Архиварят беше изумен, но възстанови темпа си. — Току-що те простреляха! Беше, беше… — Въздухът не му стигна, за да довърши.
	— Куршумът само ме одраска — провикна се Анджелина в отговор. Светът около нея започна да се люлее и тя изпадна в паника при мисълта, че не беше преценила правилно раната. Така ли се чувстваше човек, преди да изпадне в безсъзнание? Преди да потъне в мрака?
	Мина известно време, но Анджелина не изгуби съзнание, така че се насили да се концентрира върху единственото, което беше от значение.
	Павираният път пред тях ги водеше към стена, но имаха възможност да продължат надясно или наляво. Тя имаше само няколко секунди, за да вземе решение.
	Огънят в левия й крак се разпростираше към хълбока и заплашваше да я погълне цялата.
	_Наляво._ Решението дойде от само себе си. Ако поемеха надясно, щяха да останат зад стените на града държава, а желанието й беше да излязат навън.
	Анджелина побутна Бен в избраната от нея посока. Деветдесетградусовият завой ги отведе в по-тясна алея, която свършваше само след няколко метра. За момент си помисли, че е взела грешното решение. _Може би вдясно беше правилното._
	След секунда почувства облекчение, защото в края на тясната алея излязоха на открито. Първоначално заради мрака не успяха да преценят какво се крие там, но бързо установиха какво е.
	Бяха се озовали на най-известния площад в Запада — „Свети Петър“. Огромното пространство пред най-важната католическа базилика представляваше каменен кръг, намиращ се в прегръдката на две галерии, които продължаваха от двете страни, на север и на юг — същински огледални арки — и почти се срещаха в далечния край. Върху тях стотици статуи мълчаливо охраняваха тълпите от поклонници, които обикновено се разхождаха наоколо, както и древния и мистериозен обелиск, който се издигаше гордо в центъра.
	Точно сега площад „Свети Петър“ беше потънал в мрак, както и всичко останало във Ватикана. От мястото, на което се намираше, Анджелина можеше да види отвъд Рим. Мракът се беше разпространил като ехо по целия хоризонт и къде ли още не. Електричеството не беше спряло само между тези каменни стени, а навсякъде.
	Тъмнината беше прокудила тълпите, които обикновено изпълваха големия площад дори вечерно време, и бяха прекалено открити тук. Двамата с Бен трябваше да намерят друг изход.
	Ситуацията изглеждаше безнадеждна, докато Анджелина не забеляза нещо в далечината. Когато го разпозна, сърцето й се изпълни с надежда.
	В далечния край на площад „Свети Петър“ нещо просветваше като фар. Редици от еднакви очи осветяваха мрака и образуваха верига, която пълзеше по своя божествен път.
	Анджелина изведнъж осъзна, че не всички светлини в Рим бяха изгаснали. Тези, които бяха още живи, можеха да се окажат единствения им шанс.

	* * *

	Ридолфо се беше толкова засилил, когато зави зад ъгъла, че едва не изгуби равновесие. Миг по-късно се появи и Андре. Мишените им бяха бързи, но най-накрая един от куршумите на Ридолфо беше намерил целта си, а не беше поредното удряне на камък. Успя да рани жената и макар раната да не беше смъртоносна, поне я забави. Това беше достатъчно. Ридолфо знаеше, че спътникът му е също толкова добре подготвен физически, колкото самият той, така че една ранена екскурзоводка и изплашен архивар нямаше да успеят да им се измъкнат. Трябваше само да продължават да ги преследват и да не ги губят от поглед.
	Очите на Ридолфо привикнаха към мрака и онова, което видяха, го разтревожи. Не очакваше точно това.
	Площадът.
	— Мамка му! — Мъжът изруга и спря на място. — Проклятие! — изкрещя, без да се съобразява, че може да бъде чут. Сметките му въобще не включваха да преследва мишените на такова огромно пространство, и то сред толкова много хора. Щеше да е изключително трудно да ги различи сред безбройните туристи, които се разхождаха наоколо като сиви сенки, облечени в още по-сиви дрехи. Нямаше проблем да започне да стреля, стига да успееше да уцели двамата, които преследваше… но поне трябваше да има някаква бегла представа къде се намират. Огледа внимателно минувачите, но не постигна никакъв успех.
	Може би просто трябваше да открие огън. Майната им на косвените жертви. Не му пукаше, стига да успееше да пречука кучката и приятелчето й.
	— Ей там! — провикна се Андре, а ръката му посочи наляво.
	В началото Ридолфо не видя нищо. Хората се бяха събрали на малки групи пред масивните каменни структури. Но после нещо привлече вниманието му.
	Движение.
	Близо до една от покритите колонади се движеха две сиви фигури в мрака. Движеха се бързо.
	На Ридолфо му бяха необходими само няколко секунди, за да разбере каква е целта им. В края на площада, в източната част на Ватикана, се виеше колона от бавнодвижещи се автомобили, чиито фарове създаваха усещането за странен лъч в черния мрак.
	Ридолфо беше наясно, че не може да произведе чист изстрел от такова разстояние — не и в мрака и при толкова много препятствия пред себе си. Имаше само една възможност.
	— Да се размърдаме, мамка му! — провикна се той на Андре, зави леко вляво и хукна право през сърцето на площада. — Трябва да стигнем до тях, преди да излязат на улицата.


>>	37

	Площад „Свети Петър“
	Анджелина и Бен минаха между колоните на северната колонада, които ограждаха площад „Свети Петър“ и се опитваха да прикрият онова, което ги очакваше напред. В далечината колонадите се затваряха като ръце, които се стремяха да задържат всичко в лоното си и като че ли заплашваха да не ги пуснат навън, в мрачния свят.
	Анджелина познаваше добре района, както и всеки друг жител на Рим. Площад „Пий XII“ се намираше извън официалната граница на Ватикана и водеше до широката „Виа дела Кончилиационе“, която продължаваше на изток покрай замъка „Сант’ Анджело“ и река Тибър и стигаше до мястото, на което по-рано през деня стреляха по Бен. Огромната улица приютяваше едни от най-лъскавите и атрактивни магазини в Рим, от които по-хубави можеха да се намерят само на площад „Навона“, и в момента беше единствената им възможност да се измъкнат.
	„Виа дела Кончилиационе“ беше осветена от единствената налична светлина в този потъмнял свят. Дълги колони от коли се движеха бавно около площада и по улицата, а фаровете им пъплеха в мрачния град.
	Близо до площад „Свети Петър“ се намираше пиацата с таксита, които бяха готови да обслужат всеки турист и да го таксуват двойно, за да го закарат до следващата забележителност.
	— Трябва да хванем някое от такситата — провикна се Анджелина и посочи между колоните, докато се движеха. Беше останала без дъх. — Те са единственият ни шанс да се измъкнем оттук.
	Бен само изсумтя. Той беше задъхан и все още в шок, но ясно осъзнаваше нуждата да се махнат колкото се може по-скоро от това място.
	Анджелина беше наясно, че има пропуск в плана им, и това я ужасяваше до смърт.
	След петнадесет метра щяха да стигнат края на покритата колонада и да излязат на открито. Щяха да се изложат на огромна опасност, преди да успеят да се качат в някое такси.
	Анджелина забеляза, че наоколо нямаше чак толкова много хора, които да използват като щит.
	Също така видя, че преследвачите им са след тях на площада. Те минаваха през средата му, а не се движеха по периферията, както правеха двамата с Бен, което означаваше, че имаха предимство. Ако успееха да стигнат края на колонадата преди тях, щяха да ги хванат в капан.
	Въпреки това нямаше какво друго да направят, освен да излязат на открито.

	* * *

	Ридолфо беше наясно, че ако мишените им успееха да стигнат улицата, щяха да им се изплъзнат. Можеха да се качат на всяка от стотиците коли и след това нямаше как да ги хванат. Щеше да се наложи отново да ги търсят, проследяват и да започнат ново преследване.
	Мъжът усети парене в прасците, когато увеличи скоростта си. По-младият му приятел и партньор не изоставаше, даже малко го изпреварваше. Младостта му даваше сили, от които се възползваше.
	Нямаше време за игрички. Оставаха по-малко от седемдесет метра до края на северната колонада.

	* * *

	Анджелина сграбчи Бен за ръката и двамата напуснаха пределите на древната колонада. Пред тях се разкри отворено пространство, изпълнено със звезди, но все още потънало в мрак.
	Единственото, което Анджелина успя да види, бяха паркираните таксита. Въпреки болката в крака тя усили крачка. Тридесет метра, двадесет…
	Трябваше да действат светкавично. Една група туристи се бяха насочили към първото такси, затова дръпна Бен към второто в редицата. Щяха да имат само един шанс да се измъкнат. _Няма да позволя някой да ме гръмне, докато проверявам дали таксито е свободно!_
	Петнадесет метра…
	Чуваше стъпките зад тях. Преследвачите им бяха близо, но Анджелина не смееше да се обърне, за да види точно колко. Тя бутна Бен към второто такси, което й се струваше, че се намира на другия край на вечността. Фокусира се върху вратата, но паниката, че всеки момент може да бъде залята от черна, бяла или каквато светлина се виждаше, когато те уцели куршум в главата, я завладя.
	За щастие, това не се случи. След по-малко от две секунди се блъсна в паркираното такси, неспособна да спре навреме, за да избегне сблъсъка.
	Бен също се блъсна и преди Анджелина да му нареди какво да прави, вече опитваше да отвори вратата. _Страхува се, но не е неадекватен_, отбеляза тя, благодарна, че това не беше първият път, в който спътникът й попадаше в такава ситуация.
	Бен се шмугна в колата, последван от Анджелина, която затръшна вратата след себе си. Шофьорът — млад мъж с мургава кожа и шапка на някакъв футболен отбор — вече се беше обърнал назад и сипеше ругатни заради грубото влизане.
	— Внимавайте с шибаната ми кола! — изкрещя той. — Плащам я от джоба си, не съм теглил заеми!
	Мъжът явно щеше да продължи да крещи, ако страничният му прозорец не беше експлодирал. Анджелина импулсивно се хвърли върху тялото на Бен, за да го прикрие със своето и да предпази двама им от летящите стъкла и куршуми.
	— Ако искаш да остане нещо от колата ти — провикна се на шофьора тя, — карай!
	Ужасеният мъж, чието лице беше станало бяло като платно, се обърна светкавично и грубо премести скоростния лост. Единият му крак стъпи тежко на газта, а другият отпусна съединителя. Колата подскочи бясно напред. Шофьорът завъртя волана настрани и бързо излезе от площада. Заруга секунда по-късно, но този път гласът му беше много по-писклив и изплашен.
	Последва нов изстрел, който така избумтя, че Анджелина имаше чувството, че преследвачите им са ги настигнали и се намират точно до таксито. За щастие, този път не експлодира никой от прозорците. Последва още един изстрел, но сега стрелецът се намираше по-далеч. Само след миг единствените звуци, които чуваха, бяха ревящият двигател и туптенето на собственото й сърце, което се опитваше да заглуши ругатните, сипещи се от устата на таксиметровия шофьор.


>>	38

	_Район „Торе Маура“_
	_Източен Рим_
	Тази вечер Емил нямаше да може да спи. Въпреки мрака, който беше паднал навсякъде, той знаеше, че емоциите и очакването му идваха в повече, и нямаше нужда да се опитва. През последния един час крачеше напред-назад във всекидневната на малката си къща в „Торе Маура“, като редуваше проверките на имейла на лаптопа си, който имаше външен източник на захранване и сателитна интернет връзка, с маниакално проверяване на телефона си за съобщения от различните екипи, всеки от които беше екипиран със сателитен телефон за този етап от операцията.
	Емил се спря, за да си налее трета чаша от най-доброто уиски, което някога беше пил. Той не беше богат човек — все още не — и вкусовете му обикновено не бяха толкова изискани. Но това беше зората на… всичко. Чувстваше, че трябва да я посрещне с най-доброто. Дори в мрака.
	Нямаше лед, така че на светлината на лампата на батерии си напълни уиски и отпи от него. Кехлибарената течност се плъзна по езика му и остави маслен послевкус върху него. Според скромното му мнение си струваше всеки цент.
	В този момент Ридолфо и Андре вероятно вече се бяха погрижили за единствените пречки, които неговият екип от хакери беше открил. Те го изнервяха и го караха да се безпокои. Емил дърпаше конците на цял един град, като осъществяваше план, в който имаше заблуда и много по-големи рискове от онези, които беше предприемал досега в живота си, но този проблем продължаваше да го тормози. Всичко останало вървеше чудесно. Всичко освен… тях.
	Не можеше да повярва, че е толкова трудно да се отстранят двама учени. Самият той беше такъв, преди да бъде отхвърлен от научния свят, и не можеше да определи нито себе си, нито някого от колегите си като човек, способен да се справи добре в подобна ситуация.
	— Нашите оръжия са химикалката и книгата — спомни си думите на един от някогашните си приятели, изречени по време на събиране преди години — и те са много по-силни от истинските оръжия.
	Разбира се, това бяха романтични глупости, които изглеждаха правдоподобни до момента, в който някой не насочи пистолет в челото ти. Химикалките не бяха много ефективни в убеждаването на някого да не натисне спусъка.
	Раздразнението на Емил не се дължеше на трудностите, които изпитваха хората му да ги убият, а на това, че онези бягаха и очевидно някой им помагаше. Това беше много, много тревожно.
	Емил беше убеден, че планът му е изпипан до най-малкия детайл. Текстът беше перфектен. Бяха намерили, използвали и след това се бяха „отървали“ от чуждестранен учен по акадски. Всичко беше проверено по няколко пъти. Думите бяха написани върху глина, примесена с прах, която хората му бяха откраднали от една урна на хиляда и триста години, така че всяко въглеводородно датиране, направено набързо, щеше да покаже дата, която да обърка всички. А що се отнасяше до скриването и намирането на плочката, всичко беше протекло точно според изчисленията му. Разбира се, документът щеше да бъде подложен на сериозен анализ и тогава истината щеше да бъде разкрита. Номерът с датирането щеше да бъде разбран, а текстът — изследван под лупа. Само че тези неща изискваха време. Единственото, на което се надяваше Емил, беше разкритията да се случат, след като свършеха работата.
	Само двама души представляваха заплаха за плана. Двама учени, които бяха попаднали в полезрението на Емил, когато хакерите му бяха проучили миналото им или каквито там записи бяха намерили в интернет и му съобщиха, че са експерти по този забравен език, акадския. Експерти, които можеха да разкрият измамата много бързо. Откритието, че тези двама учени живеят в града му, разтревожи Емил, но поне проблемът не беше много труден за решаване. Нямаше нужда от сложни представления, които да обвързва с пророчества и подобни. Куршум в главата на всеки от тях щеше да бъде напълно достатъчен.
	Но по причини, които не бяха особено лесни за обяснение, хората му изпитваха трудности да ги убият.
	Мъчеха го киселини в стомаха и Емил остави уискито, защото се притесняваше, че то спомага за дискомфорта му. Нареди си да се успокои. Цялото шоу щеше да продължи още само ден и половина. След това нямаше да има значение кой какво знае.
	Емил отиде до малкото си бюро и прокара пръст през тракпада, за да събуди лаптопа си. Натисна няколко клавиша и имейлът му се обнови. Нямаше нищо ново.
	_Проклятие._ Искаше новини. Искаше нещо ново. Той беше от хората, които в подобни напрегнати ситуации винаги смятаха, че се е случило най-лошото. Искаше доклад от поне един от екипите си, без значение кой, за да се увери, че всичко върви по план.
	Тъй като нямаше с какво друго да разсее тревогата си, Емил започна да преглежда старите си имейли. Имаше стотици писма. Почти никога не триеше нищо.
	Бързо осъзна, че начинанието му не е безцелно, дори самият той първоначално да смяташе, че е такова. Вниманието му беше привлечено като магнит от дългото писмо, което беше получил по-рано през деня от Вико и екипа му. В него се съдържаше всичката информация, която хакерското трио беше намерило за двамата учени, привлекли вниманието му. Разполагаха с всичко за жената — име, адрес, финансова картина, местоположения. Абсолютно всичко. Разполагаха със същото и за мъжа… как му беше името? Емил отиде по-надолу в имейла.
	Доктор Бен Вердикс.
	Имаше нещо познато в това име. Нещо, свързано с миналото му.
	Прочете го отново на глас.
	— Доктор Бен Вердикс.
	Емил усети как краката го предават. Беше чувал това име и постепенно се сети и за мъжа зад него. Бен Вердикс беше започнал работа в Тайния архив на Ватикана към края на неговия престой там — около шест-седем месеца преди скандала и опозоряването, които бяха довели до отстраняването му. Помнеше Бен като странен тип с проблеми в общуването, който му приличаше на прилеп, наслаждаващ се на самотата в пещерата си.
	Значи, той беше „другият акадски учен“, когото хората му преследваха. Емил усети как киселината се надигна от стомаха му и се опита да си проправи път към гърлото му, където да си свърши работата докрай и да го накара да повърне.
	Онази жена, Кала, беше достатъчно голям риск, но Вердикс беше работил в същата среда като Емил. Беше прекалено навътре в нещата. Това означаваше, че може да разбере…
	Бен и жената бяха отвлечени от трета страна — според Вико черните ванове принадлежаха на Швейцарската гвардия — което означаваше, че има вероятност вече да им е казал.
	_Не, не, не_, помисли си Емил, мислите му направо препускаха. _Не мога да ги убия. Не и преди да разбера какво са казали и на кого._
	Емил извади телефона от джоба си и набра номера на Ридолфо. Трябваше да промени инструкциите си, преди да изпълнят заповедта, която им беше дал преди четиридесет и пет минути.
	За съжаление, никой не му вдигаше.


>>	39

	_Щабът на Швейцарската гвардия_
	_Апостолическият дворец, Ватиканът_
	— Какво искаш да кажеш с това, че просто са си тръгнали? — развика се майор Хайнрих на капрал Йодер. По-младият офицер беше много по-висок от главнокомандващия си, но това нямаше никакво значение. — Трябваше да ги пазиш!
	— Така и направих, докато стояха кротко. Но в крайна сметка не бяха арестувани.
	— Изпратихме два екипа, за да ги доведем! Едва ги опазихме живи!
	Макс Йодер се изпъна още повече.
	— Папската Швейцарска гвардия не може да задържа италиански или чуждестранни граждани във Ватикана, без да ги арестува или да открие съществени доказателства за престъпни деяния, които да доведат до арестуване. — Мъжът изрецитира дословно параграфа от ръководството за обучение, след което погледна по-висшия офицер право в очите. — Майоре, сър.
	Хайнрих задържа погледа на Йодер, стисна зъби и започна да ръмжи раздразнен. Капралът беше прав. Взаимоотношенията между Ватикана и италианското правителство бяха деликатни и се базираха на крехко доверие между агентите на — технически погледнато — две различни правителства, които се прескачаха в една претъпкана и напрегната територия в рамките на един италиански град. Престъпването на границите на подобно споразумение, дори в малка степен, можеше да доведе до много сериозни последици. А това тук въобще не беше нещо дребно. Задържането на римски граждани беше много рисковано. Още повече че те бяха заловени извън границите на Ватикана, на италианска земя, без знанието и съдействието на полицията. Това щеше да доведе до влошаване на отношенията между Рим и Ватикана, което не беше необходимо.
	Майорът се извърна от по-младия мъж. Зад гърба му имаше редици от стъклени бюра с компютри, зад които работеха хора от разследването на Швейцарската гвардия. Чуваха се непрестанно бръмчене и тракане по клавиатурите. Машините бяха пуснати отново преди петнадесет минути. Неочакваното спиране на електрозахранването беше изключило всичко в града, включително високотехнологичните офиси под великолепния Апостолически дворец. Контролните зали на гвардейците бяха задействани отново благодарение на генераторите на приземното ниво, които бяха предназначени точно за такива случаи.
	Това беше първият път, в който се налагаше да бъдат използвани.
	Хайнрих още не можеше да осъзнае събитията от деня. Подозренията на кардинал Форте относно текста, който беше намерен близо до „Сан Клементе“, се оказаха основателни, но беше истински шок за него да установи, че Кала и Вердикс не бяха виновниците, които стояха зад всичко това, както подозираше. Едва успяха да измъкнат двамата учени, преди другите — вероятно истинските виновници за онова, което се случваше (каквото и да беше то) — да успеят да ги убият.
	Кала и Вердикс си бяха тръгнали. _Добре, оправяйте се сами там навън._ Мислите му бяха груби, реалистични и лишени от емоция, но вътрешно майорът знаеше, че тези двамата можеха да бъдат от полза.
	— Проследете телефоните им — нареди на един млад мъж в костюм на гвардеец, който като че ли очакваше заповедта — и каквото друго е необходимо, за да ги държим под око. Искам да знам къде са.
	Хайнрих се обърна, без да изчака потвърждение. Знаеше, че хората му ще си свършат работата.
	Анджелина Кала и Бен Вердикс вече не бяха основните му цели. След като уведоми кардинал Форте и останалите членове на курията относно последните събития от следобеда, интересът му беше насочен към идентифицирането на хората, които стояха зад нападенията им. Нямаше да е лесно да започне от нищото и да намери нещо съществено. Можеше да използва видеонаблюдението, за да се опита да открие извършителите — надяваше се на достатъчно добро изображение, което да използва за лицево разпознаване, или на автомобил, чиито номера да провери. Всички тези улики щяха да доведат до установяването на самоличностите на хора, които Хайнрих щеше да открие и да разпита. Нуждаеше се единствено от време.
	— Сър — извади го от размислите му един глас. — На площада се случва нещо. — Мъжът, който му съобщи това, видимо беше обезпокоен. За гвардейците „площадът“ означаваше площад „Свети Петър“.
	— Докладвай — нареди Хайнрих.
	— Имало е престрелка. Изпратени са няколко отряда.
	Майорът настръхна. Не от страх, а от гняв.
	Онзи, който създаваше неприятности в града, беше навлязъл и на негова територия. А за човек, толкова отдаден на работата си като Хайнрих, това беше прекалено.


>>	40

	_„Виа дела Кончилиационе“_
	_Централен Рим_
	Бен беше пребледнял. Липсата на приток на кръв в капилярите — тялото му изпращаше повече към важните органи като защитна реакция — му придаваше призрачен вид, който караше кафявите му очи да потъват и да заприличат на два дълбоки кладенеца върху лицето му. Минаха няколко секунди, преди Анджелина да се надигне от него и двамата да се изправят до седнало положение в таксито. Вятърът, който влизаше през счупения прозорец, рошеше червената й коса.
	Анджелина беше ужасена и нямаше представа кога бучката, заседнала в гърлото й, щеше да се махне.
	Налегна я неприятно чувство на възмущение.
	Анджелина Кала беше добър човек. Умна жена. Тя се беше изправяла пред много препятствия в живота си и винаги заставаше очи в очи с тях. Гледаше да стои далеч от неприятности. Въпреки това, в рамките само на един ден, беше преследвана на два пъти. Стреляха по нея на два пъти. Беше отвлечена. Очевидно езикът, с който не успя да направи кариера, беше замесен в тези събития, от които тя не беше част и нямаше никаква представа защо се случват.
	_Майната му_, помисли си и стисна юмруци. _Писна ми._ Надигащото се възмущение пребори паниката й. Настъпи времето да събори бариерите пред себе си. Каквито и да бяха.
	Обърна се към Бен. Това й донесе нова болка в крака и я накара да погледне разкъсания плат над лявото коляно. До този момент нямаше възможност да разгледа раната отблизо, и стомахът й се сви при мисълта какво можеше да стори изстреляният по нея куршум.
	— Дай да видя. — Гласът на Бен се разнесе някъде между постоянния поток от ругатни, сипещ се от страна на изплашения шофьор. Архиварят беше забелязал, че ръката на Анджелина се движи към раната, и нежно я махна настрани, за да огледа по-добре. Разкъса леко плата около нараненото място. Жената изпита силна болка.
	— Извинявай — промърмори Бен. — Сигурно много те боли.
	— Просто… просто ми кажи как изглежда. — Анджелина затвори очи в опит да притъпи паренето в тях.
	— Не изглежда дълбока — отговори архиварят миг по-късно. — Имам предвид, че не разбирам от прострелни рани, но не ми изглежда много зле.
	На Анджелина й идеше да го убие. _Не изглежда много зле? Та това е шибана огнестрелна рана!_ В интерес на истината беше доволна на подобна диагноза дори тя да идваше от аматьор. Прехапа долната си устна, за да контролира болката.
	— Раната е дълга само два сантиметра и не е много дълбока. Мисля, че трябва да се почисти. — Бен се изправи на седалката. — Може би ще се наложи да се направят няколко шева.
	Анджелина мразеше болниците и още повече шевовете. Веднъж, когато й зашиха рана на ръката, чувството как иглата преминава през кожата й — макар и с упойка — не беше никак приятно. От спомена за това стомахът й заплаши отново да се присвие.
	— Нека просто почистим раната — отвърна тя. — Ако не е дълбока, няма нужда от шевове.
	Ругатните на таксиметровия шофьор се понесоха с нова сила през плексигласовата преграда. Не беше спрял да вика, откакто се бяха качили в автомобила му.
	— Тук завий наляво! — изкрещя му Анджелина. Мъжът не спря да ругае, подразнен още повече от нареждането, но все пак зави наляво. Жената въздъхна, облекчена, че са напуснали главната улица. Трафикът беше ужасен както винаги и клаксоните пронизваха слуха й. Нещо беше предизвикало напрежение по улиците тази вечер. — Сменяй посоката през няколко улици. — Анджелина се приведе напред, а очите й се насълзиха от болката. — Действай, освен ако не искаш стрелците да ни настигнат.
	Лицето на таксиметровия шофьор в огледалото за обратно виждане пребледня. Секунда по-късно той заруга отново, но видимо беше схванал картинката.
	Анджелина се отпусна на седалката. _Стрелците._ Преследваха ги като животни и всичко това заради глупавата плоч…
	Обърна се към спътника си.
	— Бен, дай ми телефона си. — Той се подвоуми за миг, но след малко бръкна в джоба си и извади апарата. За негово облекчение, не го беше счупил, когато се хвърли в колата.
	Таксито рязко зави надясно, когато таксиметровият шофьор отново промени курса. Кракът му беше настъпил здраво газта.
	Анджелина включи телефона и отвори поредицата от снимки, които бяха направили в бункера. Доколкото си спомняше, последната беше най-добра. Тя плъзна пръсти върху дисплея, за да я увеличи и да види по-добре редовете и символите, изписани върху глинената повърхност. Резолюцията не беше от най-добрите, но беше приемлива. Постоянното друсане в колата обаче й пречеше да прочете каквото и да било.
	Въпреки това изключително ясно видя нещо друго на дисплея. Индикаторът за батерията беше едва на 2% и вече беше светнал в червено. Тъй като собственият й телефон нямаше заряд, а този на Бен беше на свършване, се притесни, че могат да изгубят снимката, затова с няколко бързи набирания на клавиатурата я прикачи към имейл, който изпрати на собствената си поща. Нямаше никакво покритие, така че бутонът „Изпращане“ започна да се върти.
	Бен погледна назад — правеше го вече за кой ли път, откакто Анджелина беше насочила вниманието си към устройството. Не забеляза някой да ги следи, вероятно защото шофьорът постоянно сменяше посоките. Като се обърна напред, видя снимката на плочката на телефона си и се отпусна на седалката. Лицето му стана още по-бледо.
	Устните му започнаха да се движат мълчаливо.
	Анджелина затвори телефона. Имейлът още не беше изпратен, но апаратът можеше да продължи опитите и в режим на изчакване. Батерията му беше паднала до 1%, което означаваше, че ако не го беше изгасила, щеше да се изключи, преди да изпрати имейла. Върна апарата на Бен, като го потупа по коляното, за да го извади от унеса, в който беше изпаднал.
	Спътникът й беше бял като платно. Уязвим. Беше останал силен, когато трябваше, беше напълно концентриран в точните моменти, но Анджелина осъзна, че изтощението му си беше казало думата.
	Устните му се движеха.
	— _Светлите места ще станат тъмни…_
	Едва различаваше думите заради грохота на двигателя и непрестанните ругатни.
	— Какво каза?
	Бен като че ли не я чу. Устните му продължаваха да се движат. Очите му бяха приковани напред, а гласът му беше по-тих и от шепот.
	— _След това ще дойде мъглата…_
	Безсмислици, помисли си Анджелина и изпита състрадание към него. Бен не беше добре, макар и самата тя да не беше в перфектна кондиция. Адреналинът, възмущението и мистерията й даваха сили, но вероятно изглеждаше също толкова измъчена и изтощена, колкото него. Денят беше физически, психически и емоционално съкрушителен. Ако не си починеха малко, щяха да припаднат.
	Анджелина не смяташе, че ще е безопасно да се прибере в дома си. Тези хора, които и да бяха те, знаеха всичко за нея. Тъй като Бен също беше мишена, не можеха да отидат и у тях.
	Тя се обърна напред към шофьора и потисна болката, която се надигна от крака й.
	— Заведи ни в някой хотел — настоя и почука на преградата между тях.
	Мъжът погледна през рамо невярващо.
	— Кой шибан хотел желае мадам?! — изкрещя в отговор той. Гласът му беше изпълнен със сарказъм и гняв. — В случай че не си забелязала, целият Рим е малко прецакан тази вечер! Хората са изнервени! Излезли са по проклетите улици! Трафикът не е от най-спокойните!
	Анджелина разбираше, че младият мъж, който не изглеждаше на повече от двадесет, вероятно също беше в шок, но нямаше нито енергия, нито желание да се занимава с него.
	— Няма значение — отвърна тя, без да обръща внимание на тона му, — заведи ни където и да е. Нека хотелът е незабележим — нито голям, нито малък.
	— Какво да правя с шибаната ми кола? — изкрещя отново таксиметровият шофьор. — Прозорецът ми е счупен! Току-що я платих!
	— Не _ние_ счупихме прозореца ти — отвърна Анджелина. — Хората, които ни преследваха, го сториха.
	— Няма значение, маце. Прозорецът пак е счупен.
	Жената се ядоса и се обърна към Бен.
	— Нямам никакви пари — каза тя. — Колко имаш в себе си?
	Бен все още беше някъде другаде, но извади портфейла от панталона си и й го подаде. Анджелина преброи няколкото банкноти в него.
	— Сто и осемдесет евро. — Без да чака позволение, извади парите и ги подаде на шофьора. — Тук са сто и осемдесет. Трябва да покрият прозореца и сметката ни. А сега ни заведи в някой хотел.


>>	41

	_Някъде в Рим_
	Светлината отказваше да се завърне в Рим и с всеки час страхът растеше. Нямаше никакво обяснение, а властите продължаваха да твърдят, че „подобно нещо не е възможно“. Не само че беше възможно, но и беше предвидено. Хората знаеха за него. Беше им казано, че ще се случи, и то се случи, и с всяка изминала минута ужасът им продължаваше да расте.
	Средностатистическият римски гражданин беше образован, просветен и не вярваше в суеверия, както всеки мъж или жена в едно модерно общество. Но малцина не шептяха думата — с презрение или нарастваща тревога — която беше в устата на всички.
	_Пророчество._
	Писанията на плочката, които се въртяха в интернет, бяха предвидили мрака и той беше настъпил. Също като реката. Не можеше да се отрече. И с водата дойдоха престрелките. И смъртта. И страхът.
	Какво ли щеше да донесе този мрак?
	Насред улиците, претъпкани с хора, които се качваха в колите си, без да знаят накъде отиват, но искаха да отидат _някъде_, владението на мрака приключи.
	В следващия момент Рим отново беше ярко осветен. Сякаш някой просто беше натиснал превключвател. Електрозахранването не беше възстановено на фази и цикли, както би било нормално при срив на голяма електрозахранваща мрежа. Светлините на Рим бяха изгаснали с едно мигване на окото и се бяха завърнали за същото време. Уличните лампи и тези в домовете засветиха, дори телевизорите и кухненските уреди, които бяха включени преди странното затъмнение, се съживиха.
	_Невъзможно е_, продължаваха да твърдят властите, _електричеството в Рим не се включва и изключва като крушка_.
	Но точно така стана. Също за един миг целият град поиска отговори.
	Интернет беше залят от хора с въпроси, които се включиха в момента, в който безжичната, кабелната или мобилната им връзка беше възстановена. За съжаление, отговори нямаше. Нямаше официални изявления. На хората им оставаше само да редят предположения и хипотези.
	И един видеозапис, който мнозина бяха гледали, преди това да се случи.
	Хората се завръщаха към него, а новите му гледания се увеличиха с десетки хиляди. Видеото беше само три минути и включваше млад мъж, който говореше пред камерата. Той им четеше откровенията от някаква плочка.
	— Вие станахте свидетели само на една част от пророчествата — казваше той към края на записа, — но ние знаем всичките. Знаехме ги преди, знаем ги и сега.
	Младият мъж на екрана се закашля и цял Рим затаи дъх.
	— Като всяко пророчество и в тези се казва какво ще се случи. Следващата… — той се наведе към камерата, а от видеото оставаха само шест секунди. — Следващата напаст е мъглата.


>>	42

	_Остров Пантелерия_
	_100 км югозападно от Сицилия_
	_305 морски мили от Южен Рим_
	На склона на калдерата Чинкуе Денти, която беше една от двете високи забележителности на остров Пантелерия, върху бетонните основи, излети преди повече от четиридесет години, се намираше малка изследователска единица. Тя оперираше предимно без хора в тези модерни времена. Последното вулканично изригване беше през далечната 1891 година. Въпреки това изследователската единица беше една от най-важните от мрежата геологически станции, които постоянно следяха Средиземноморския басейн.
	Единицата представляваше метален правоъгълник, наполовина на дължината на ремарке на камион, но със сходни други размери. Тя беше монтирана на бетонената основа, върху която беше стъпила на четири стоманени крака, които я издигаха на двадесет сантиметра от земята, и от средата й тръгваха безброй кабели, които изминаваха цялото разстояние до мониторинговото оборудване, разположено на 83-те квадратни километра, върху които се простираше Пантелерия. От най-високия връх, наречен Монтана Гранде и достигащ 836 метра, чак до древния Кастело, който беше сърцето на малкия град на острова, от малкото летище до горещите извори, разпръснати навсякъде, всяко кътче от Пантелерия се следеше. Всяка измервателна секция изпращаше информацията до изследователската единица, където компютрите я приемаха, обработваха, запазваха и след това използваха.
	Вътрешността на единицата беше съставена предимно от компютърни ракове и харддискове за съхранение на информацията, но едно малко място беше запазено за въртящ се стол и редица монитори за проследяване на показателите в реално време, предназначени за моментите, в които учените идваха лично да проверят състоянието на системата. Подът представляваше метална решетка. Климатичната инсталация работеше двадесет и четири часа на ден, за да предотврати стопяването на ценното оборудване от жежкия сицилиански климат.
	Днес, разбира се, единицата беше празна. Научните екипи идваха веднъж месечно и почти никога нямаше нужда да променят този си график. Пантелерия беше спокоен остров. Жителите му водеха спокоен живот. Те бяха благодарни за горещите извори, но в общи линии не им пукаше за геологическото минало, което беше важна част от историята.
	Нямаше никого в единицата и пред редицата от монитори, когато някой се свърза с централното оборудване за наблюдение.
	Отвън никой не забеляза нищо.


>	Пета част
>	Решения

>>	43

	_Четиринадесет месеца по-рано_
	Документът, оставен на бюрото на Емил, беше по-дълъг, отколкото предвиждаше. Познаваше го добре от четирите предшестващи го чернови. Той надхвърли обема, които първоначално очакваше, и постоянно получаваше нов вариант от малкия екип, който работеше по него, оглавяван от бившия свещеник Лорънс.
	Днешната среща беше първата, в която да разискват окончателната форма на документа. На нея самият автор щеше да го представи.
	Емил свали очи от листа в размер А4, на който беше принтиран текстът в шрифт „Arial“, 12 пункта. Под него имаше друг лист с драсканици на ръка — акадски клиновидни символи, върху които екипът на Лорънс, с помощта на квалифицирани професионалисти, бяха работили седмици наред.
	— Преводът ще издържи ли? — попита най-накрая Емил.
	Старите черти на лицето на Лорънс останаха безизразни, когато кимна.
	— Наели сме докторант от Канада, който работи по крайния текст — отговори той. — Истински млад талант в тази област. Изследва езика в неговия разцвет, от 1000 до 1500 г. пр.н.е. Никой не познава акадския по-добре от него. — Старецът млъкна и погледна Емил в очите. Двамата си размениха онова, което беше ясно от самото начало — този човек не трябваше да остане между живите и да се наслади на плодовете на работата си. Не можеха да оставят свидетели. Не и когато нещата станеха публични.
	— Според лингвистите това е перфектен фалшификат.
	Емил отново погледна страниците, като обърна специално внимание на клиновидната форма. Беше работил с няколко акадски текста по време на престоя си в Тайния архив на Ватикана, макар този език да не беше сред силните му страни. Разпознаваше няколко глифа, което беше достатъчно, за да разбере, че не държеше някакви безсмислици в ръцете си.
	Само това му даваше предимство пред деветдесет и девет процента от населението, които бяха главната цел на написаното. По-голямата част от италианските граждани не можеха да различат акадски от клингонски. Щяха да повярват на всичко, което някой им кажеше.
	Останалият един процент го притесняваше. Италия отглеждаше учени, както земеделците отглеждат пшеница, само че тук нямаше пестициди, които да унищожават излишните. Текстът трябваше да е достатъчно убедителен, за да му повярват, или поне да ги държи заети и да осигури достатъчно време на Емил да изпълни плана си.
	— Уверихме се, че английската версия, която ще бъде пусната в обращение, съдържа няколко незначителни грешки — добави Лорънс, доволен от казаното.
	— Грешки?
	— Дреболии — обясни старецът. — Няколко вариации на времето, както и сгрешена лексика тук и там. Подобни неща.
	— Защо?
	Лорънс се усмихна лукаво. Това беше първата проява на някаква емоция на лицето на бившия духовник.
	— Защото тези няколко грешки ще направят текста по-правдоподобен. Не може да се направи перфектен превод на секундата — никога не се случва така. Ще е подозрително. Трябва да се осигурят няколко грешки, над които преводачите да си поблъскат главите. Ще се претрепят да се поправят един друг пунктуационно и времево. Това ще държи вниманието им заето и няма да работят върху доказването на автентичността на текста, което е от съществено значение. После ще пуснем наша версия на превода — правилна версия, в която ще се съдържа целият му „божествен произход“.
	Емил обмисли чутото и кимна. Лорънс се беше доказал като много способен сътрудник, който забеляза неща в проекта, за които Емил дори не се беше сетил. Този човек беше истинско съкровище.
	Но имаше едно нещо, което продължаваше да го тревожи.
	— Необходимо ли е да са толкова много? — попита рязко Емил. Той размести отново страниците, за да може преводът да дойде отгоре. — Според мен са повече от необходимото.
	Лорънс задържа погледа на шефа си. Изражението на лицето му беше много по-интересно от страниците.
	— Броят им е символичен. В подобен документ символизмът е от най-голямо значение.
	— Но в Египет са били десет напасти — възпротиви се Емил, без да откъсва очи от Лорънс. — Ако ще следваме някакъв модел, защо не е този?
	— Целта ни не е да изкопираме нещо — отвърна старецът. — Искаме алюзии, а не точни паралели. Затова използвахме първата — водите на Нил, които станали кървави — но създадохме наша собствена втора. Освен ако… — той се подвоуми, а на лицето му заигра лукава усмивка — … не измислиш как да създадем дъжд от жаби?
	Емил се опита да се усмихне в отговор, но не го направи.
	— Променихме някои неща тук и там — продължи Лорънс, — за да успеем да направим необходимото.
	— Но седем? — учуди се Емил. — Нуждая се само от три или четири.
	— Седем е хубаво библейско число, особено за християните. Седемте дни на Сътворението, числото на космическото и божественото съвършенство…
	— Познавам символизма, _отче_. — Емил раздразнено натърти на старата титла на стареца.
	— В такъв случай няма да имаш проблем да разбереш защо ще ни е полезно, когато се опитваме да убедим желаната аудитория в правотата на тези чудеса. — Лорънс се наведе напред. — Всичко ще ни е полза, Емил.
	Шефът се намръщи.
	— Добре, разбрах. Въпреки това е повече от очакваното. Не съм сигурен, че ще успеем да осъществим всичките.
	— О, няма да е необходимо да го правим — отвърна Лорънс уверен и се облегна на стола си. — Не съм модифицирал плана ти чак толкова много. Ще е необходимо да осъществим първите няколко. Останалите само ще бъдат афиширани. — Старецът млъкна, но когато заговори отново, тонът му беше изпълнен с изумление: — Така де, Емил, дори ти не можеш да скриеш слънцето.

	* * *

	Разговорът им продължи още двадесет минути. Лорънс описа в детайли всяка от напастите, които текстът предвиждаше, заедно с необходимото, което той и техническите екипи на Емил щяха да свършат, за да ги изпълнят. Колкото повече слушаше Дюре, толкова по-уверен ставаше в подготовката. Текстът започваше да му звучи някак си поетично.
	Някога напастите бяха десет, а сега щяха да станат седем. Населението щеше да говори за всяка от тях, защото той щеше да го запознае с това послание от „древността“.
	Емил прочете отново текста и позволи да попие в съзнанието му като припева на някаква свещена песен.
	Когато най-накрая погледна Лорънс, на лицето му се беше появила усмивка.
	— Това е добро, много добро. Всичко до петата напаст.
	Лорънс се наведе напред.
	— Последните две не ти ли харесват?
	— Мисля, че можем да се справим по-добре. — Думите му не бяха укорителни, а усмивката му само стана по-широка. — Имам предвид, че щом ще го играем на голямо, да го играем на голямо.
	— Колко… голямо? — попита Лорънс.
	Емил стана от стола си. Той беше започнал да харесва този човек и изведнъж беше решил, че двамата трябва да пийнат по нещо, за да се насладят на великите моменти, които създаваха. Отиде до малката лавица, отвори една бутилка и наля в две чаши.
	— Ела при мен — каза той и подаде едната на Лорънс. — Хайде да извървим целия път.


>>	44

	_Домашният офис на Емил_
	Емил остана сам в офиса си, след като изпиха питиетата и взеха решение за шестата и седмата напаст. Това беше истинска рядкост — да получи момент на спокойствие и усамотение — откакто плановете му започнаха да стават реалност. Той беше човек, който предпочиташе тишината, ненавиждаше безсмислените разговори, достатъчно му беше само да организира някоя среща и да даде нареждания на хората си. Постоянният поток от разговори през изминалите седмици не беше безсмислен, затова нямаше проблем с него, но Емил продължаваше да се наслаждава на моментите на тишина и спокойствие, които ставаха все по-малко и по-малко.
	Всички тези приказки за религия и напасти бяха най-лошите. Не че не се наслаждаваше на времето, прекарано заедно с Лорънс — старецът беше циничен и дързък и това много му харесваше, освен това беше много по-лукав, отколкото очакваше. Напускането на духовния свят го беше оставило в положение на изгнаник и бъдещето му не беше особено розово, така че, когато Емил му предложи подобна промяна и му показа, че може да живее в лукс, който Лорънс не беше и сънувал до момента, старецът се беше отдал изцяло на проекта.
	Въпреки това самата тема не им беше по сърце и на двамата. В основата на плана на Емил беше залегнало пророчеството. То беше ключът към всичко. Един смърдящ ключ! Самата идея, че възрастни хора, които се смятаха за интелигентни според стандартите, могат да повярват, че Господ им говори — че божественият глас диктува нещо толкова просто като промяната в цвета на реката или измененията във времето — беше върхът на абсурдността. Ако въобще съществуваше Бог, той щеше или да поправи, или да унищожи Земята. Това бяха единствените два варианта, които се струваха логични на Емил. Да се подобрят нещата или да се заличи всичко и да се започне отначало. Що за бог би се заел с нещо толкова смехотворно и безполезно като изпращането на… жаби? Смяташе се, че това се е случило в Египет. А след това — мушици?
	_Шибани насекоми._ Емил просто не можеше да разбере хората, които вярваха на такива глупости и след това боготворяха своя могъщ и велик Бог. Една от най-страшните прояви на могъществото му — според Стария завет — беше „напаст“, която може да бъде преборена с малко инсектицид.
	За съжаление, имаше изключително много хора, които вярваха в тези неща. Даже нещо повече: имаше хора, които живееха в светлината на подобни идеи. Те смятаха, че Господ е говорел в миналото, и пламенно вярваха, че ще направи същото и днес. Те чакаха словата му. Чуваха ги от устата на учителите си, в заглавията на вестниците, в песните на децата. По дяволите, техният бог сякаш им говореше отвсякъде. Всичко, което чуеха, беше откровение, всичко беше пророчество.
	Това беше много тъпо и глупаво… но беше точно онова, от което Емил се нуждаеше.
	Трябваше да направи всичко правилно. Имаше начини, по които тези хора говореха, и те очакваха техният Бог да им проговори по тези начини. Ако искаше да играе част от тази божествена комедия, трябваше да настрои гласа си на правилната честота.
	Разбира се, интересите на Емил не бяха толкова възвишени, колкото техните. Бог им беше свидетел, че съвременните харизматици, петдесятници и всякакви готови да получат откровения вярващи, смятаха, че Господ им се явява върху филиите хляб и в реката под моста. Духовно просветление? По-добър свят? Мир и любов… Всичко му звучеше още по-глупаво, като си го казваше наум.
	Интересите на Емил бяха по-низки. Умовете и сърцата на масите не му бяха цел. Той не искаше да се превръща в пророк, не желаеше да играе ролята на религиозен водач или да създава култ с последователи. След като му отнеха правото да практикува като учен, той се устреми към нещо друго — нещо, което стоеше по-високо от пророците, водачите или гласа на народа.
	Емил беше човек, който имаше достатъчно сила и разум, за да получи онова, което заслужаваше.
	Ако заслуженото не бъдеше получено, щеше да бъде взето. Имаше намерение да стигне много, много по-далеч, отколкото другите очакваха.
	Но както всеки добър крадец знае, изкуството на обира се състои в основните детайли, които не бива да се претупват или пренебрегват.
	Необходимо беше отвличане на вниманието.

	* * *

	Емил се обади на Лорънс. Старецът не обичаше да говори по мобилния си телефон, защото беше „от друго поколение, при което нямаше такива неща“, но въпреки това отговори на обаждането.
	— Забравихме да обсъдим нещо — каза рязко Емил. — Следващата стъпка.
	Лорънс се поколеба само за миг.
	— Следващата?
	— След като решихме какви ще са напастите, какво следва?
	— Нищо — отговори Лорънс. — Планирането е готово. Не ни остава нищо друго, освен да превърнем нещо ново в нещо старо.
	Независимо дали паузата беше преднамерена и с цел да донесе допълнителен драматичен ефект в разговора им, тя определено повлия на Емил.
	— Плочката — каза Лорънс — е готова да бъде надписана.


>	Шеста част
>	Смърт

>>	45

	_Наши дни — хотел „Маджестик“_
	_„Виа Виторио Венето“_
	Хотелът, в който Бен и Анджелина пристигнаха, беше точно това, от което имаха нужда. От една страна, не беше голям, а от друга страна, беше затънтен. Анджелина не искаше да рискуват да отседнат в някой от големите туристически хотели в Рим, но също така искаше да избегнат малките улички и безбройните хотелчета, които чакаха да хванат в капана си поредните туристи. Помпозният хотел с величественото име „Маджестик“ беше в златната среда — бутиково изпълнение с около четиридесет стаи, семпъл външен вид и приятна обстановка. Също така беше доста скъп, спомни си Анджелина, когато името изплува от паметта й — това беше един от най-добрите хотели в Рим, където човек можеше да намери спокойствие. Този факт също беше обнадеждаващ. Колкото по-висока беше цената, толкова по-спокойно щеше да е мястото. Анджелина нямаше излишни пари, които да харчи на подобни места, но реши, че безопасността й и спасението от поредното нападение си струваха да се бръкне по-надълбоко.
	Хотелът им се стори доста уютен, когато ругаещият шофьор на таксито ги остави пред входа му. Той избълва последна порция ругатни, която изненада елегантния портиер, пристъпил към автомобила, за да ги посрещне, и когато видя, че няма да получи повече пари от неприятните си клиенти, таксиджията настъпи здраво газта и потегли. Електрозахранването, което беше спряло в целия град, беше пуснато още докато се возеха в таксито — Анджелина нямаше представа от какво беше причинено или каква беше целта на това спиране. Целият хотел грееше в оранжево.
	Жената подаде картата си на рецепцията. Беше я извадила предварително от чантата си, която в момента внимателно държеше върху крака си, за да прикрие скъсаните панталони и кървавото петно. За щастие, плотът на рецепцията беше висок и изработен от дъб, който направо блестеше, а преуморената рецепционистка не се интересуваше от нищо друго освен от въвеждането на данните на новите клиенти в компютъра си — „в проклетото нещо, което отново заработи“. Анджелина нае стая с голяма спалня, която да си поделят. Явно всички стаи с повече от едно легла бяха заети.
	— Ще спим… заедно? — учуди се Бен.
	Той веднага се засрами и срамът придаде ново измерение на бездруго колебливото му поведение. На Анджелина й се струваше странно да се държи така за подобно нещо, още повече че бяха оцелели след преследване в мрака. За момент се замисли дали няма да е по-милостиво към Бен да потърсят някой друг хотел, в който да наемат две отделни стаи, но истината беше, че се чувстваше по-спокойна, като са двамата, и това надделяваше над всякакво неудобство, което спътникът й изпитваше. Анджелина не му даде възможност да се възпротиви, преди да получи стаята и ключа за нея, който беше старомоден, месингов и закачен за голям кожен пискюл.
	Стаята, която се намираше на четвъртия етаж и до която можеше да се стигне с древния асансьор, който използваха въпреки опасенията на пиколото, че токът може отново да спре, беше голяма и просторна. Беше окъпана в чиста и ярка бяла светлина. Чаршафите и кувертюрата на леглото бяха бели, платът на столовете беше бял, както и бюрото, разположено до тежките бели завеси на прозорците. Дори вратите бяха боядисани в искрящо бяло. Помещението изглеждаше по-голямо от реалните си размери заради огромните огледала по стените. Анджелина никога не беше влизала в такава хубава хотелска стая, макар че дизайнерските тенденции, използвани тук, не й бяха по сърце.
	През първите петнадесет минути от престоя им се заеха с раната й. Тя се страхуваше, че ще изцапа искрящо белите чаршафи и ще бъде подведена под отговорност от персонала, затова отиде до порцелановата вана и внимателно събу панталоните си. Ако мисълта да спят заедно беше накарала Бен да се изчерви, то да я види по бикини и полугола, с всичките тези огледала наоколо, които отразяваха плътта й, го накара да стане по-червен от раната й.
	— Погледни по-отблизо, моля те — каза му Анджелина, като не обръщаше внимание на неудобството му. — Сега поне светлината е по-добра.
	Бен изпълни нареждането, като се опитваше да гледа само раната. Той внимателно я изми с топла вода и сапун, след което нанесе солидна доза дезинфектант и антибактериален крем, намерени в аптечката в едно от чекмеджетата под мивката. Както правилно беше предположил в колата, раната беше повърхностна. Куршумът беше минал малко под коляното, но само беше закачил плътта, не беше проникнал, и беше оставил след себе си червена линия от обгорена кожа, която беше около три сантиметра и се намираше върху прасеца й. Топлината на куршума беше обгорила раната още при причиняването й. Ако не се инфектираше, щеше да боли, но не представляваше никаква опасност.
	След петнадесет минути Бен беше готов с лечението и беше превързал крака на Анджелина с бинт.
	— Има ли водонепромокаеми лепенки? — попита жената и посочи аптечката.
	— Водонепромокаеми? — Архиварят затърси, докато не намери две картонени пакетчета с квадратни найлонови лепенки, на които пишеше, че са водоустойчиви. — Да не смяташ да поплуваш? — Анджелина продължаваше да е полугола и без раната, която да отвлича вниманието на Бен, шегата имаше за цел да разведри обстановката.
	Жената му се усмихна и му направи знак да й сложи една от лепенките.
	— Няма да плувам — отвърна тя, — но бих дала дясната си ръка за един душ.

	* * *

	Няколко минути по-късно Анджелина стоеше във ваната под струята топла вода, която отмиваше потта, адреналина, мръсотията и страха от нея. Беше завъртяла доста кранчето „Горещо“ и от тялото й се издигаше пара.
	Беше изпила двойна доза парацетамол, преди да се настани под душа, и вече усещаше как лекарството започва да действа под успокоителните ласки на водата. За първи път през този ден се почувства в безопасност.
	За да влезе под душа, трябваше да съблече и останалата част от дрехите, с които беше по време на двете преследвания, отвличането и раняването си. На яркото осветление на банята Анджелина осъзна колко мръсна е била, но тази сутрин не беше излязла от дома си с мисълта, че вечерта ще отседне някъде другаде или пък че няма да има възможност да се преоблече и ще се наложи да остане със същите дрехи.
	Хотелът предлагаше шестчасово пране и гладене или поне така твърдеше рекламата на закачалката в гардероба. Анджелина се съблече, сгъна мръсните си дрехи и ги сложи в една найлонова торба. Преди да го стори обаче, поизпра панталоните, за да премахне кръвта, която със сигурност щеше да повдигне подозрения. В стаята, която беше наела, имаше два плюшени — и съвсем очаквано бели — халата, окачени зад вратата. Щеше да се наложи да носи единия, докато върнеха дрехите й чисти.
	Бен трябваше да стори същото. В неговия случай поне нямаше кръв, но напрежението, потта и паниката бяха в подобни количества.
	Анджелина позволи на топлата вода да измие всички лоши мисли от нея. За първи път от сутринта насам се почувства добре и беше благодарна, че вътрешният й глас, който постоянно я скастряше и винеше за неуспехите в живота й, беше замлъкнал. Просто искаше да се наслади на топлината върху кожата си и на парата, която проникваше в ноздрите й. Напрежението беше започнало малко по малко да се стопява.

	* * *

	Бен седеше на абсурдно бялото бюро и се взираше в мобилния си телефон. Преди няколко минути го беше включил към зарядно, но все още нямаше достатъчно енергия, за да го пусне. Дисплеят му продължаваше да тъмнее.
	Така нямаше как да разгледа снимките в устройството, които бяха единствената му надежда, но образите в главата му бяха все още пресни от видяното през рамото на Анджелина в таксито. Те не бяха пълни, той определено нямаше фотографско око — винаги беше смятал това определение за миг, а не реалност — но въпреки това притежаваше много добра памет. Само дето в този случай нямаше нужда от нея.
	Съдържанието на плочката му беше до болка познато, и то не от днес.
	В хотелската стая имаше малък бележник и химикалка, на която със златни букви пишеше „Хотел Маджестик“. Бен махна капачката и я остави настрана.
	Помнеше какво предсказваше плочката. Думите бяха в главата му. Каква беше последователността им?
	_Откривателят ще умре._
	Това беше първото предсказание, което определено не беше останало напразно. Бен написа набързо „откривателят е мъртъв“.
	Следващото се случи пред очите на целия свят.
	_Реката._
	Записа и това — само тази единствена дума. На следващия ред добави най-скорошната напаст.
	_Мрак в град, изпълнен със светлина._
	Бен застина, когато си спомни пророчествата. Господи, така го бяха вдъхновили, когато се появиха за първи път. Винаги така се случваше в едно общество на вярващи — един глас разкрива истината, а останалите се присъединяват към него, докато нещата, които са предсказани да се случат, не придобият форма и „служителите на Бог не започнат да гледат с очите на Бог“. Точно тези думи беше използвал отец Алберто. Те кънтяха в главата на Бен. Вдъхновяваха го, както го вдъхновяваше старецът.
	Отново се насочи към спомените си за плочката. Следващата напаст беше онази, която не можеше да разбере.
	_Мъглата._
	Написа тази единствена дума с грозния си почерк; тя изглеждаше някак странно на белия лист.
	_И огън._
	Господи, това беше прекалено. Бен не беше готов за подобно нещо. Смяташе, че тези неща _никога_ няма да се случат. Как можеше да облече в думи и да обясни случващото се?
	Как щеше да каже на Анджелина?


>>	46

	_Хотел „Маджестик“_
	Анджелина се появи от банята след около двадесет минути. Това беше един от най-дългите душове, които някога беше вземала. Имаше намерение да стои дори повече, за да може водата да измие всички следи от деня, но нито топлината, нито парата бяха способни да я успокоят напълно. Все пак се поотпусна. Мускулите й — също. Напрежението си отиде, а без него мислите й отново потекоха и се заеха със случилото се.
	С онова, което продължаваше да се случва. Все още ги преследваха. Плочката беше обществено достояние. Въпреки това нямаше представа какво означава всичко.
	Мобилният й телефон продължаваше да е изключен, тъй като „универсалното“ зарядно, което предлагаше хотелът, беше подходящо за устройството на Бен, но не и за нейното. Нямаше как да влезе в интернет през него. Въпреки това на влизане беше забелязала, че в малкото фоайе до главния вход имаше няколко компютъра за обществено ползване. За няколко евро можеше да получи достъп до интернет за четиридесет и пет минути.
	Анджелина излезе от банята и от облака пара, образувал се зад нея. Беше се загърнала с халата. Бен седеше на лъскавото бюро с извърнато от нея лице. Отново блуждаеше някъде.
	— Готова съм — съобщи тя, прекоси стаята и хвърли найлоновата торба на леглото. — Водата още е топла. Ако искаш, можеш да се изкъпеш.
	Бен бавно излезе от унеса си.
	— Не, няма проблем. Мисля, че нямам нужда.
	Анджелина го изгледа намръщена от глава до пети. Черната коса на Бен беше разрошена както нейната преди един час и влажна от потта. Той беше зарязал изцапаното си с кръв сако във Ватикана, но лицето му, което се беше опитал да почисти с мокра кърпичка, все още не беше напълно чисто, а и брадата му беше набола и му придаваше изоставен вид. Ризата му беше останала чиста по чудо, но петната под мишниците му бяха огромни, приличаха на два черни басейна. По гърба му се стичаше пот.
	— Смятам, доктор Вердикс — заговори някак си официално Анджелина, — че един душ ще ти дойде много добре. На сутринта ще излезем сред хора и… — Тя завъртя стола му към огледалото до бюрото, за да може да се види на какво прилича. Промяната на изражението му говореше достатъчно. — Ако трябва да бъда честна, едно бръснене няма да ти навреди. В банята има комплект, който можеш да използваш.
	Бен кимна и й благодари с вяла усмивка. Емоциите му се променяха през целия следобед — страх, дружелюбност и нещо по средата.
	Архиварят стана и се насочи към банята. По пътя си разкопча ризата.
	— На вратата има закачен втори халат — съобщи Анджелина и посочи към него. — Ще сложа дрехите ти в торбата с моите. На сутринта ще са готови.
	Бен влезе в банята и се опита да затвори бялата врата след себе си. Анджелина не му позволи, тъй като мушна ръката си и я отвори отново.
	— Имам предвид веднага. — Тя посочи дрехите му. — Ще сляза във фоайето, за да ползвам интернета. Ще ги оставя по път.
	Бен отново се изчерви и Анджелина отстъпи към средата на стаята, за да почака с гръб.
	Вратата на банята зад нея остана отворена. Тя не осъзна веднага, че се е вторачила не към самата врата, а към едно от многото отражения, които се бяха разпространили на безбройните огледала. Онова, което видя на огледалото в банята, подразни апетита й. То беше запотено от парата. След малко се проясни и отражението на Бен стана по-ясно. Ризата му вече я нямаше, а в момента разкопчаваше панталоните си. Вратата скриваше тялото му частично, но Анджелина видя достатъчно, за да заключи, че е в изненадващо добра форма. Гърдите му почти нямаха косми и мускулите му се очертаваха ясно. Стеснителното му поведение и безличните му професионални дрехи прикриваха това добре.
	Анджелина се извърна на една страна, преди да беше видяла повече от тялото му. Изненада се от себе си. Не защото си беше позволила да наблюдава тайно един мъж, с когото досега не можеше да си представи да има физическа близост, а защото… интересът й беше привлечен от него.
	Анджелина се насили да прогони тези мисли от главата си. Бяха абсурдни. Тя не се чувстваше заинтересувана. От никого.
	Огледа стаята, за да потърси нещо, което да отвлече вниманието й от неочакваната топлина, която се надигна в нея.
	На бюрото имаше малък бележник. Помисли, че може да си води бележки, докато работи на компютъра долу. Отиде до него и забеляза, че Бен беше надраскал няколко реда на най-горния лист. Едва ли щеше да има нещо против, ако вземеше бележника, докато той се къпе. Анджелина откъсна страницата и я остави до телефона, след което го прибра в джоба на халата си.
	— Готов съм — разнесе се гласът на Бен от банята и тя се приближи до нея. Вратата се отвори по-широко и той застана само по хавлия на прага. Подаде й дрехите си. Тя взе найлоновата торба, отвори я и го накара да ги сложи вътре. — Хм, благодаря ти. — Бен видимо се чувстваше неудобно само по кърпа.
	— Водата е хубава и гореща — отвърна Анджелина, като умишлено гледаше настрани. — В душгела има мента. — _В душгела има мента? Господи!_
	Бен май се усмихна, или поне така й се стори, защото се обърна засрамен.
	— Ще сляза долу — каза Анджелина и излезе от стаята, като чу как вратата се затвори след нея.

	* * *

	Анджелина подаде торбата с мръсните дрехи и се съгласи да бъдат таксувани с прекалено високата такса за пране и гладене за сутринта, след което плати за четиридесет и пет минути интернет достъп. Ако жената на рецепцията се изненада да види една от гостенките на хотела по халат в тази луксозна обстановка — с всичките й полилеи и дебели червени килими — не го показа. Може би това не беше толкова рядко срещано явление на подобно шикозно място.
	Анджелина се разположи на едно от малките бюра и въведе необходимата информация за достъп. Секунди по-късно на екрана се появи уеб браузър и тя се зае за работа.
	Прекара няколко минути в четене на новините около случилото се през деня. Все още нямаше никакво обяснение за промяната в цвета на реката и официално становище за спирането на електрозахранването, засегнало целия град — нещо, което съвременните технологии и напредъкът в електрозахранването твърдяха за невъзможно. Въпреки всичко все още имаше няколко души — или поне няколко в интернет — които не смятаха, че двете събития имат нещо общо с онова, което всички наричаха „пророчеството“.
	Анджелина се дразнеше от тази човешка черта винаги да се търси божественото и да се определят като чудо обикновени събития, които не можеха да се обяснят. Защо хората така се страхуваха да не бъдат наречени невежи? Незнанието не беше слабост, а знак, че човек има още какво да научи. Въпреки това човечеството винаги бързаше да обясни неразбирането си със свръхестественото, докато насила не му се докажеше нещо друго. Също както нейните групи приемаха поправките на погрешните си разбирания с недоволство, така и цялата човешка раса не искаше да приеме истината дори тя да й беше предложена на тепсия.
	Пророчеството се беше превърнало в сензацията на деня. Ако случилото се сутринта с реката беше накарало търсещите знаци и видения да се размърдат, то вечерните събития направо бяха активизирали любителите на конспирации. Каквото и да въведеше в търсачката, все излизаха блогове и видеоклипове с абсурдни теории, които се опитваха да обяснят събитията в Рим.
	Една група изпъкваше над всички и се появяваше най-горе сред резултатите. Те бяха публикували само едно видео и Анджелина успя да изгледа единствено първите няколко секунди, преди да затвори прозореца отвратена. Тези хора бяха някакви религиозни откачалки, които се наричаха харизматици. Те смятаха, че това е откровение, предвиждаха някакви напасти и вярваха, че идва краят на света. _Господи, повярвай ми, не чувам това за първи път._
	Анджелина имаше по-сериозни неща, върху които да се съсредоточи.
	Най-важното беше онова, което я очакваше в имейла. Изпрати си го сама от телефона на Бен, и то, слава богу, преди да му падне батерията и веднага след възстановяването на клетъчната мрежа. Отказа се да чете повече новини и отвори снимката на плочката. Не знаеше как, но нямаше съмнение, че този артефакт е ключът към онова, което се случваше.
	Принтира две копия — едно цветно и едно черно-бяло за контраст — и разгледа текста, доколкото нервите и наличните ресурси й позволяваха. Не разполагаше с никоя от книгите си в момента, но — Бог да благослови интернет — имаше достъп до онлайн лексикални и морфологични инструменти, които й позволяваха да търси в бази с данни значението на символите. Акадският въобще не беше лесен език. Нямаше как автоматично да се преведе цяло изречение. Въпреки това започна да разпознава някои ключови думи и фрази.
	Анджелина записваше бележките си в полетата на цветното копие. Дума по дума текстът започна да се появява.
	Въпреки постигнатото тя продължаваше да има проблеми с част от него. Някои неща бяха прекалено явни. Това беше забележително. И непредвидимо. И много странно.

	* * *

	_„Виа Тина ди Лоренцо“_
	_Североизточен Рим_
	— Как така сигналът й се е изгубил?
	— Изчезна преди около час. Докато беше тук. — Пиетро постави мазния си пръст върху огромния екран пред него. Сочеше едно кръстовище на цветната карта на Рим.
	Вико изсумтя недоволен.
	— Каза ми, че можеш да я проследиш въпреки спирането на електрозахранването и дори телефонът й да е изключен.
	— Изключен, да — отвърна Пиетро, — но не и с напълно паднала батерия. Трябва да има поне малко заряд в него. Преди един час батерията му свърши изцяло.
	Вико искаше да удари другия мъж, но такива бяха фактите и той нямаше никаква вина за това. Мобилните телефони продължаваха да осигуряват малък поток от енергия до основните си системи, когато биваха изключвани и дори когато им паднеха батериите. Тези системи позволяваха да бъдат проследени — дори и изключени — което правеше цялата мобилна инфраструктура истински рай за хора като него. Всеки можеше да бъде проследен навсякъде. Винаги.
	Но ако един телефон „умреше“ напълно или батерията му бъдеше махната… е, все пак това не беше някаква магия.
	— Задръж — разнесе се мекият глас на Корсо, който привлече вниманието на Вико.
	— Какво има?
	— Някой… — звучеше несигурен, но бързо се опомни: — Да, да. — Погледна двамата си колеги. — Някой търси в нета „акадски език“.
	Вико се изправи, но не бързаше да се радва.
	— Смятам, че е нормално в този момент всички да търсят подобна информация. Все пак снимката на плочката стана обществено достояние. Пуснахме я чрез ватиканските канали. Дори с осигурен превод хората ще искат да видят оригинала.
	— Това е нещо повече от обикновено преравяне на новините и търсене на определена дума — отвърна Корсо. — Става въпрос за сериозно информационно запитване с достъп до лексикална база с данни. Това са ресурси, предназначени за учени.
	Вико отиде при него.
	— Какви запитвания точно?
	— Започнали са с обикновено сърфиране на новинарските сайтове относно статии за плочката — продължи Корсо. — След възстановяването на електрозахранването всеки е хукнал да преравя нета. Кодът, който заложихме на всички сървъри, ни препраща IP адреса и пинг следата на всекиго, който посещава страниците. — Мъжът не отлепваше очи от монитора, докато говореше, а ръцете му правеха няколко неща едновременно. Вико надвисна над него. Заплашителната му двуметрова височина беше подсилена от сухата му фигура.
	— Получаваме хиляди подобни сигнала всеки час — продължи с обясненията Корсо. — Но алгоритмите, които Пиетро създаде, вършат чудесна работа в следенето на всеки IP адрес, ако онлайн активността му предполага нещо повече от обикновен интерес. — Мъжът кимна към колегата си, а той просто сви скромно рамене. — Както и да е. — Корсо вдигна ръка от мишката, за да покаже една IP следа, която беше маркирал на екрана. — Ето какво се появи.
	Вико намести очилата си и се наведе напред. Големият прозорец съдържаше информация за уеб сайтовете, които бяха посетени от това IP, както и няколко новинарски блога, писали за плочката.
	— Мамка му — изруга той.
	— Да, точно това казвам и аз — усмихна се Корсо. Той си беше свършил работата чудесно. — След това от същото IP започнаха да влизат в база с данни за морфологичен анализ, която се поддържа от университета „Тафтс“ в САЩ.
	— Морфологичен анализ?
	— Това е онлайн инструмент, който ти позволява да въведеш различни клиновидни символи за анализиране на граматическите им форми, предлага различни преводи, прави сравнения с други текстове, подобни неща. Доста напреднала история.
	— Мамка му — въздъхна бавно Вико.
	— Отговорът на следващия ти въпрос е „да“ — определено позволява да се търси и на акадски.
	— Мамка му, мамка му, мамка му. — Вико закрачи нервно в малкото помещение. Накрая се обърна към Корсо. — Предполагам, че можеш да проследиш IP адреса?
	— Мога да направя нещо по-добро — отвърна колегата му. Усмивката заемаше огромна част от сипаничавото му лице. — И да ти дам нещо повече. IP адресът се намира в един хотел тук в града. — Корсо му подаде лист, на който вече беше написал адреса.
	— Каза, че можеш да ми дадеш нещо повече.
	— Базата данни за морфологичен анализ, която споменах, изисква да се регистрираш в нея.
	Вико веднага се ободри, защото добре знаеше какво означава това.
	— Не беше трудно да ги хакна — потвърди предположенията на колегата си Корсо. — Жената, която се е вписала от този IP адрес, се казва доктор Анджелина Кала.


>>	47

	_Площад „Свети Петър“_
	_Ватиканът_
	През последните два часа прочутият площад беше отцепен от униформени членове на Швейцарската гвардия. Една шепа от тях, още облечени в церемониалните си одежди, стояха на официалните си постове с алебарди и пики в ръце и охраняваха основните точки за достъп до папските покои, както правеха вече стотици години. По-голямата част от колегите им обаче бяха в бойни униформи, ушити от тъмносин плат, който прилепваше по телата им и им позволяваше да се движат по-свободно, а алебардите им бяха сменени от автомати SG550 на „Суис Армс“ и МР5 на „Хеклер и Кох“.
	Гвардейците бяха заели позиции на кръглия площад във формация, която всеки от тях беше тренирал безброй пъти. В момента, в който се беше задействала алармата — и беше съобщено за код 1187, който означаваше „престрелка“ — процедурата беше вкарана в действие. Два екипа отидоха в Двореца, за да осигурят безопасността на папата. Неговото местоположение се знаеше през цялото време благодарение на малки микрочипове, прикрепени към всяко от трите му бели раса, които носеше на публични места, както и към всяка друга дреха, която можеше да облече. Освен това винаги имаше четирима гвардейци, които бяха на една ръка разстояние от върховния понтифик. В този момент бяха повече от десетима.
	Навън трите подобни на SWAT екипа се бяха разположили в пръстен около целия град държава: два от тях се бяха заели с площада, а третият беше завардил всеки от входовете към Ватикана. Докато ситуацията не бъдеше изяснена, земните владения на Господ бяха затворени за външния свят.
	На Гвардията не й беше трудно да изведе от границите си малкото останали туристи, които поради спирането на електрозахранването сами бяха напуснали, изплашени от падналия наоколо мрак. Стрелбата също спомогна за това. Когато екипите на гвардейците пристигнаха, за да подкрепят десетимата си колеги, които винаги бяха на пост на или близо до площада и които веднага се бяха активизирали, мястото почти се беше изпразнило.
	Това се случи преди два часа. Оттогава електричеството в града беше възстановено и всеки човек на площада беше сниман и разпитан от Гвардията, преди да получи разрешение да си тръгне. Оказваше се и натиск да бъдат отворени „границите“ между Рим и Ватикана — няколкото улици, порти и публични места, които също така бяха основни артерии за придвижване в града.
	Ханс Хайнрих нямаше намерение да препоръчва на висшестоящите да отворят границите, докато не разполагаше с повече материал, върху който да поработи.
	Генераторите, които използваше за операционния център в подобния на бункер подземен комплекс, също така осигуряваха електрозахранване за основни охранителни системи във Ватикана. Такива като видеонаблюдение и охранително оборудване в покоите и офисите на папата, които да гарантират безопасността на върховния понтифик през цялото време. Те захранваха камерите, позиционирани на всички изходни точки от града държава, в случай че при евентуално нападение се наложеше да изведат папата и да го отведат на безопасна локация — така можеха да видят какво е положението на всяка изходна точка и да изберат от най-добрите налични варианти.
	Такива камери имаше и на площад „Свети Петър“.
	— Стрелбата беше докладвана след спирането на електрозахранването, нали? — попита Хайнрих, след като оборудването им заработи благодарение на генераторите.
	— Точно така.
	— Значи — продължи той, — камерите вече са били онлайн.
	Мъжът веднага разбра накъде бие майорът, и започна да извежда на монитора си картина от площада. Тя беше разделена на четиринадесет камери, които покриваха всеки квадратен метър пространство, но само четири от тях имаха възможност за мощно виждане. Обикновено такова не беше нужно, дори през нощта, тъй като площадът винаги беше добре осветен, а камерите бяха много добри в такива условия. Тази вечер обаче само тези четири бяха от значение.
	Необходимо беше много търсене, увеличение и филтриране, но след няколко часа работа Хайнрих получи онова, което желаеше, а именно видео на двамата въоръжени нападатели. Той уголеми лицата им, които, предвид обстоятелствата, бяха много ясни.
	Тези изображения щяха да са напълно достатъчни, за да може софтуерът за лицево разпознаване да ги открие.
	Хайнрих най-накрая имаше нещо конкретно, върху което да поработи.


>>	48

	_Хотел „Маджестик“_
	Когато времето й за ползване на компютъра свърши, Анджелина се върна в хотелската стая. Левият й крак пулсираше под превръзката, която Бен й беше направил, но поне болкоуспокоителните бяха започнали да действат. Тя се опита да не куца, докато прекосяваше фоайето към асансьора. Зад нея гостите се бяха събрали на групички и обсъждаха събитията от деня. _Напрежението_, помисли си Анджелина, _може да се усети във въздуха_. Бог й беше свидетел, усещаше се.
	Жената завъртя месинговия ключ в ключалката и с отварянето на тежката врата веднага чу звука от пуснат душ. Водата спря и се разнесе добре познатото издърпване на хавлия от закачалката. Анджелина затвори вратата след себе си и забеляза, че онази на банята все още беше открехната и от пролуката излизаше пара на талази.
	— Разполагам със снимката на плочката — съобщи тя, защото реши, че ще е най-добре да уведоми Бен за присъствието си, в случай че мъжът си помислеше, че е сам, и направеше нещо, което да я постави в неудобно положение. — Изтеглих я от имейла. Резолюцията е добра. Направих две копия.
	— Чудесно — отвърна архиварят от своя облак пара. Анджелина чуваше как се бърше с хавлията. — Успя ли да преведеш текста? — попита той.
	— Отчасти. Знаеш как стоят нещата. — Бен Вердикс беше един от малкото в света, които наистина знаеха. — Не е лесно да се свържат повечето символи и много от думите ги няма в онлайн базата. Въпреки това успях да преведа голяма част. А най-шантавото е, че вече има пуснат превод.
	— Превод? — учуди се Бен.
	— Кардинал Форте ни каза, че плочката вече е публично достояние — отвърна Анджелина. — Очевидно и преводът. Не знам кой е успял да го направи, но разполагам с копие, което сравних с бележките си. Съвпада с онова, което съумях да преведа. Не напълно, но се сещаш какво имам предвид.
	Бен продължаваше да се бърше с хавлията.
	— Нещо друго?
	— Интернет е пощурял, разбира се — отвърна Анджелина, седна на малкото бюро и остави принтираните копия и бележника на него. — Всякакви откачалки се опитват да свържат случващото се с пророци и откровения. Господи, денят още не е свършил.
	Бен не каза нищо. Миг по-късно излезе от банята с увита кърпа около кръста. Косата му беше все още мокра и блестеше. Анджелина не можеше да отлепи поглед от него, направо беше зяпнала.
	Погледна го в очите изпепеляващо.
	— Хм, съжалявам — каза Бен, чувстваше се неудобно. — Аз, хм, забравих да взема халата, преди да вляза в банята. — Пресегна се, откачи дрехата от закачалката на вратата и се върна в банята малко по-бързо от необходимото.
	Анджелина поклати глава. Не беше особено полезно точно в този момент да бъде привлечена от този мъж. Имаше текстове, куршуми и отвличания, за които да се тревожи. Нямаше нужда от още един проблем на главата.
	_По дяволите, жено, какво не ти е наред?_
	Анджелина заби поглед в бюрото в търсене на нещо, което да отвлече вниманието й от тези мисли. Нощта, която щяха да прекарат заедно с Бен, щеше да е много по-предизвикателна, отколкото смяташе. Може би отделните стаи не бяха чак толкова лоша идея.
	Принтираните копия на плочката бяха пред нея, а бележникът — върху тях. Вляво стоеше листът, върху който Бен беше писал нещо. Анджелина го погледна и забеляза скования почерк на мъжа, който не беше никак красив.
	Тези неравни чертички и заврънкулки всъщност бяха думи. Тя успя да ги прочете и кожата й настръхна отново — този път не от парата в банята или от неочакваната сласт.
	Анджелина се наведе напред и сграбчи листа с две ръце. Бен беше написал само няколко думи.
	Думи, които тя знаеше.
	Думи, които той нямаше как да знае.
	Прочете ги отново и отново. Кръвта й се смрази.

	* * *

	Няколко секунди по-късно Бен излезе отново от банята, този път загърнат в халат, същият като на Анджелина. Беше се избръснал. Изглеждаше като чисто нов, дори беше придобил известна доза увереност, но тя бързо се разклати и походката му стана скована.
	— Какво, по дяволите, е това? — попита жената и скочи от мястото си. В ръката си стискаше листа, на който Бен си беше водил бележки. — Какво, _по дяволите_, е това?!
	Изражението й беше свирепо, а лицето й — почервеняло почти колкото косата й. Бен се изплаши. Досега не беше виждал човек в подобно състояние.
	— Не съм сигурен какво имаш пред…
	— По какъв начин си замесен във всичко това, Бен? — Обвинението й направо преряза оскъдния му отговор. — _Как си замесен в случващото се?_
	Архиварят беше полазен от ледени тръпки. Анджелина беше открила нещо. Тя знаеше… нещо.
	— Няма да те питам отново, мамка му! — Жената почти викаше, но се опитваше да контролира височината на гласа си, защото бяха в хотелска стая и един скандал щеше да привлече вниманието към тях. — Кажи ми откъде знаеш тези неща! — настоя Анджелина и размаха демонстративно листа. — Преведох тези думи преди малко… от една плочка, която никой от двама ни не беше виждал. Но ти предварително си знаел написаното!
	На Бен му беше ясно, че този момент ще настъпи, и трябваше да се изправи пред него.
	— Не съм… _замесен_ — отвърна колебливо той в отговор на обвинението на жената. — Просто бях… бях… — Имаше чувството, че става по-лек, докато търсеше правилните думи. Лицето му заплашваше да открадне цвета на халата.
	— Бил си просто _какво_? — попита жената.
	— Бях… предупреден.


>>	49

	_Хотел „Маджестик“_
	Анджелина се намръщи на Бен. В нея бушуваха ярост и объркване.
	— Какво имаш предвид с това, че си бил „предупреден“? — Тонът й добре отразяваше недоверието й. — Това, което си написал тук… „река“, „мрак“, „мъгла“, „огън“… Мамка му, Бен, това са ключовите думи от плочката! — Гласът й ставаше все по-писклив, а гневът й нарастваше. — Няма откъде да ги знаеш! Освен ако не си виждал доста по-голяма част от плочката, отколкото спомена по-рано! — Анджелина взе едно от копията и го размаха обвинително към Бен.
	Архиварят като че ли беше напът да се пръсне от изненада, срам, безпокойство и шок. Той тръгна бавно към средата на стаята и седна на ръба на леглото.
	— По времето, когато бяхме в бункера, наистина бях виждал само първите четири реда, както споменах и пред гвардейците.
	— Глупости! — излая Анджелина. — Тези думи и фрази ги няма в началото. Намират се по-нататък.
	— Казах ти, че…
	— Да, бил си _предупреден_! Не ти вярвам, Бен. Виждал си плочката преди и поради някаква причина си скрил това от мен, защото си замесен в… в…
	— Анджелина…
	— Произвеждането й. — Лицето й се изопна, докато изричаше това обвинение. Цялостният смисъл на думите й започна да й просветва. — Разбира се — добави най-накрая тя и отново потъна във въртящия се стол зад бюрото. Гласът й се превърна в шепот: — Кардинал Форте и майор Хайнрих казаха, че имат известни подозрения, че плочката може да е подправена. Господи, Бен, точно ти ли? — Очите й заплашваха да изскочат от орбитите, просто не можеха да издържат на изумлението й. — Фалшифицирал си древен артефакт?
	— Анджелина, аз…
	— Да, да, разбира се — каза жената на себе си, докато погледът й блуждаеше в далечината, — има смисъл. Кой друг може да подправи акадски текст освен някой специалист? — Тя отново го погледна в очите, но този път погледът й беше свиреп и ненавиждащ предателството му. _Швейцарската гвардия е била права от самото начало._ — Какво ни беше обяснено днес, Бен? Специалистите в Италия сме само ние двамата.
	— Анджелина, не съм подправял нищо!
	— Не ти вярвам. — Думите й бяха изречени с равен и безличен глас. — Това е единственото логично обяснение.
	— Явно забравяш, че аз също бях под прицела на оръжията днес!
	Това беше единственото, което можеше да накара Анджелина да млъкне и да се замисли. В началото не отговори нищо. Изражението й продължаваше да е обвинително, но чертите на лицето й се отпуснаха.
	_Той има право._ Ако не беше тя да го дръпне от пътя на един от куршумите, сега нямаше да е тук и да твърди, че е невинен.
	— Тогава _как_ е възможно, Бен — попита Анджелина, — как ще обясниш познаването на написаното върху плочката, ако не си замесен в цялата работа?
	Архиварят потри с ръце покритите си с халата бедра. Видимо беше много изнервен.
	— Има нещо, което не знаеш за мен — най-накрая си призна той.
	— О, напълно съм сигурна в това! — изсумтя Анджелина.
	Бен изпъна длани пред себе си, за да я накара да млъкне, докато не й обясни ситуацията.
	— Наясно си за академичния ми живот — продължи той, — за стипендията, за всичко, което един професор може да научи от друг.
	Анджелина не каза нищо. Естествено, че познаваше миналото на Бен. Щеше да е истинско професионално малоумие, ако отидеше на интервю за работа, без да се поразрови за повече лична информация относно хората, които щяха да я интервюират. Тя беше проучила всеки член на Тайния архив на Ватикана, преди да се яви на разочароващото си интервю преди осемнадесет месеца.
	— Освен страстта ми към историята и древността — започна Бен — имам и друга такава. Тя е… тя е…
	Анджелина започна да се изнервя от неспособността му да завършва изреченията. Господи, за какво ставаше дума тук? _Измама? Лъжа?_
	Жената очакваше да чуе всичко, но не и онова, което накрая излезе от устата на архиваря.
	— Трябва да призная, че съм… дълбоко набожен човек.

	* * *

	Анджелина се опули насреща му невярващо. Тя забрави за обвиненията си и се обърка напълно.
	— Ти си набожен човек. — Думите й бяха изречени бавно и недоумяващо. — Какво общо, _да го вземат мътните_, има това със случващото се?
	— Всичко — отвърна Бен и се изпъна като струна в опит да си възвърне част от достойнството. — Ако ми позволиш да ти обясня, ще го сторя.
	Анджелина прие забележката и млъкна.
	— С времето станах набожен — започна архиварят добре познатата история, — добър католик като всеки друг в тази страна. Ходех на църква, както всички останали. Посещавах службите в неделя сутринта и сряда вечерта. Кръстен съм, получил съм Свето причастие, ходил съм на неделно училище. Както си му е редът.
	Анджелина не хареса последната дума — сега не беше „ред“, а истински „хаос“.
	— За родителите ми това беше напълно нормално, както е било нормално и за техните родители. За мен също се превърна в такова. _В нещо нормално._ — На лицето му се появи възмущение. — И нищо повече.
	— Бен, не разбирам какво общо има всичко това…
	— Така и не сработи при мен — продължи архиварят, без да обръща внимание на забележката й. — Службите бяха изнасяни по сценарий, независимо колко красиви бяха сами по себе си. Целият ритуал се беше превърнал в една формалност. Духовниците само се стремяха към следващото стъпало в йерархията.
	Изражението му се променяше при тези спомени. Явно това беше тема, която докосваше сърцето му, и болката се беше изписала в погледа му.
	— Когато поех по своя път към академичния свят, се отдалечих още повече от глупостите на съвременния живот. Разочаровах се напълно от религията. Спрях да ходя на църква. Спрях да си казвам молитвите. Не се почувствах зле, когато оставих това зад гърба си. Това просто не бях… аз. — Бен се подвоуми. Очите му не гледаха Анджелина, а проникваха през нея. — Нещо започна да се надига в мен. Нещо, което не очаквах. Копнеж. Вътрешно желание. Не мога да го обясня, Анджелина. Желание за нещо повече. Господи, обичах си работата — все още я обичам. Тя осмисля живота ми. Но колкото повече й се отдавах и колкото повече се изкачвах в научните кръгове, толкова по-празен се чувствах.
	Анджелина изпита неудобство. Имаше някаква емоционална интимност в самопризнанието на Бен, което беше много повече от надничането през вратата на банята, за да види голата му плът и мускули. Той й разкриваше душата си. Това я накара да се почувства… неудобно.
	Също така й беше дошло до гуша от подобни религиозни приказки, които беше чувала и преди. И ненавиждаше.
	— Жадувах за нещо — продължи Бен, — макар да не бях сигурен точно за какво. Нещо, което щеше да ми вдъхне живот. И тогава, един следобед, докато се разхождах в „Пренестино-Лабикано“, попаднах на скромна тухлена сграда. Не знам какво ме привлече към нея. Сигурно божественото провидение.
	Анджелина изсумтя, не можеше да скрие презрението си. _Божественото провидение._ Това беше фраза, която не очакваше и не искаше да чуе от един уважаван учен.
	— Този ден влязох в църквата „Свети Павел от Кръста“ и целият ми свят се промени. — Бен просветна при спомена. — До онзи момент не бях чувал за движението на харизматичните католици. Дори не знаех нищо за харизматичните общества, само бях слушал за тях, но в онзи ден открих вяра като никоя друга досега.
	Беше ред на Анджелина да се изпъне като струна.
	— Църквата „Свети Павел от Кръста“?
	Бен кимна, лицето му все още грееше, а жената отново се отврати. Един спомен изникна в ума й и я изнерви.
	Видеото, което гледа долу, на онзи фанатизиран млад мъж, рецитиращ пророчества и напасти пред камерата, които щели да сполетят града… Той принадлежеше на Църквата на харизматичните католици „Свети Павел от Кръста“. Беше чувала няколко пъти за тях — те много си приличаха с петдесятниците и вярваха в личното вдъхновение, ревивализма и всякакви други неща, които Анджелина не можеше да приеме. Не бяха особено харесвани и от традиционните католици — нещо, което разбираше добре.
	— Бен, това е абсурдно. Тези хора са луди!
	Архиварят поклати глава, сякаш беше свикнал да отвръща по подобен начин на критиките към вярата му.
	— Реалността може да се стори луда на онези, които не я разбират — отвърна той. — Църквата ни не е _обикновена_, съгласен съм. Особено в наши дни и в този контекст. — Бен обхвана с жест града, в който живееха. — Анджелина, там открих една _жива_ религия. Не просто мъртви думи, а жива вяра.
	— Стига, Бен! — прекъсна го раздразнена жената. — Слушала съм хиляди пъти тази история. От устата на безброй религиозни фанатици.
	— Не си вярваща, така ли? — Във въпроса му нямаше капка обвинение.
	— Просто вярвам в здравия разум, а не на глупости — отвърна тя. Обикновено не беше толкова враждебно настроена към хората, които изповядваха една или друга религия, обикновено беше по-обективна и резервирана, но в този момент емоциите й бяха на ръба. — Вярвам в онова, което може да се разбере, а не в онова, в което се вярва на сляпо.
	Бен се опули насреща й.
	— Някои неща могат да се разберат, но не могат да се обяснят.
	Анджелина поклати глава.
	— Тези хора, Бен… Харизми? Пророчества? Очаквах повече от теб. Ти си учен, разумен човек! Достатъчно добре познаваш историята, за да си наясно, че религиите идват и си отиват заедно с културите, които ги създават. Не приличаш на човек, който може да вярва в нещо, което ти разправя за „откровения“ и ти обещава, че ще говориш с Бог.
	— Нещата не стоят точно така — отвърна архиварят. — Но… — млъкна.
	— Какво „но“?
	— Заради всичко, което се случва, е много важно да разбереш какво _представлява_ тази религия, дори да не я приемаш.
	Нямаше никакъв шанс Анджелина да приеме каквото и да било от тези харизматици, но искаше да разбере как бяха свързани с плочката и поредицата от събития.
	— Не съм правилният човек, който може да ти обясни — добави най-накрая Бен. — Най-добре ще е да се увериш сама. — Той я погледна право в очите. — Най-добре ще е лично да разговаряш с отец Алберто.

	* * *

	Разговорът им продължи още двадесет минути, докато не стигнаха до момент, в който Бен вече не можеше да отговаря задоволително на въпросите на Анджелина. Архиварят нямаше какво повече да сподели с нея, преди да е видяла с очите си църквата, на която принадлежеше, и да разбере каква е връзката с пророчествата, които се бяха изпълнили.
	Жената се измори и обезсърчи от разговора, но в крайна сметка се съгласи да се види със свещеника, който беше начело на този храм на харизматиците. Двамата бяха наясно обаче, че не могат да направят нищо, докато не настъпи утрото. Църквата беше затворена, а и нямаше как да излязат навън по халати.
	Освен това бяха изтощени. Денят беше изразходил дори запасите им от адреналин, а разговорът беше изчерпал емоционалния им заряд. Нуждаеха се от почивка и се намираха на правилното място, където да я получат.
	— Ако нямаш нищо против, ще легна от дясната страна на леглото — съобщи Анджелина, след като решиха, че е време да привършват с разговорите и да поспят. Тя повдигна дебелия юрган и се намърда под него. Бен отново се почувства неудобно от обстоятелствата, но изтощението му си казваше думата. Той се шмугна безмълвно под завивката и се намести върху леглото. И двамата бяха облечени в дебелите си халати, просто нямаха друг вариант.
	Легнаха си в хотелска стая, която не можеха да си позволят, в края на един ден, изпълнен с престрелки, отвличания и напасти, с надеждата, че сънят ще дойде бързо и ще им донесе нещо различно.


>>	50

	_На следващата сутрин, преди изгрев_
	_По време на молитва_
	_Домашна църква, „Виа деи Зено“_
	Стаята не беше добре осветена от двете подови лампи, които разкриваха незабележително обзавеждане. В трапезарията бяха донесени няколко допълнителни стола, които да осигурят повече места, заедно с дивана и фотьойла. Както обикновено те бяха наредени в кръг, доколкото пространството и мебелите позволяваха.
	Тази домашна църква въобще не приличаше на ярко осветения им храм, но Томас много я обичаше. Като всички членове на паството им, той принадлежеше не само на голямата общност, която се събираше за литургиите и молитвите, но и на малката местна „групичка“, както се наричаха, която се срещаше всяка делнична сутрин и прекарваше петнадесет минути в молитви, преди да тръгнат за работа. Дори в дни като днес, когато по-късно сутринта щеше да има служба в църквата за онези, които можеха да отидат, малцина пропускаха да започнат деня си в домашната църква.
	На масичката в средата на кръга им лежеше откровението. Различните му части бяха добре познати на общността от месеци. Благодарение на екстатичните състояния, които постигаха чрез истинската си вяра, когато Духът изпълваше сърцата на мъжете и жените и ги караше да говорят с гласовете на ангели, се надигаха викове, които споделяха с останалите за пророчеството. Такива хора идваха на домашните срещи, както и на тези в църквата. Един мъж заговори за реката. Женски глас беше разкрил за промяната на цвета й. Другите елементи също бяха изречени — мракът, мъглата, хаосът — обявиха ги отново пророчески уста.
	Вече разполагаха с целия текст. Плочката, която беше открита, представляваше потвърждение на онова, което бяха предвидили. То беше изписано върху тази реликва от древното минало. Томас беше разтърсен до дъното на душата си. Артефактът описваше съвсем точно откровенията, които Бог им изпращаше по време на духовния екстаз, в който изпадаха… Това беше потвърждение. Абсолютно потвърждение на онова, което отдавна беше осъзнал, че е истина. Харизмите на вярата бяха истински. Човек наистина общуваше с Бог. Истини, древни колкото света, можеше да бъдат научени… и Бог, който беше говорил в миналото, говореше и в настоящето.
	Той предсказваше бъдещето.
	— Получихме това от приятели — разнесе се спокойният и уверен глас на Джулио Селмоне, търговец на акции, собственик на къщата и домакин на седмичните им сбирки. Само преди миг Томас му беше помогнал да раздаде фотокопията, които миналата вечер получиха от църквата с благословията на отец Алберто. — Това е цялото откровение на плочката, намерена в калта — продължи мъжът. — Цялото откровение на… всичко.
	Хората зачетоха. Текстът беше превод, разбира се, който представяше древното пророчество на съвременния им език.
	Лицата им грейваха, докато поглъщаха съдържанието.
	Джулио Селмоне се обърна към един възрастен мъж от дясната си страна.
	— Съобщението ни беше ли получено от тези отвън?
	Старецът беше чистачът на църквата — мъж на име Лорънс, който вчера беше помогнал на Томас да съобщи новините на свещеника, когато стана ясно, че пророчествата са истински. Лорънс беше с тях през последните няколко месеца и веднага след като получи работата в църквата, беше назначен под опеката на младия мъж. Добротата и учтивостта му бързо го превърнаха в обичан член на паството им. Той беше много по-стар от повечето от тях, но неговата възприемчивост и воля бяха невероятни за човек от „старата генерация“. Служеше като вдъхновение за останалите. Отец Алберто, който беше горе-долу на неговите години, го беше взел под крилото си и открито показваше симпатиите си към него.
	— Казаха ми, че всички в града са чули призива ни за действие — отговори Лорънс. Старите му очи огледаха присъстващите в стаята. — Хората са възприемчиви, особено ако бъдат предупредени предварително. Може би не съм от правилното поколение, за да отговоря на въпроса до колцина е стигнало съобщението ни. — Старецът се усмихна и останалите сториха същото. — Томас беше нашият глас. Сигурен съм, че той знае. — Чистачът кимна по посока на младия мъж, който се изпъчи гордо и се приведе леко напред.
	— Записахме съобщението точно както отец Алберто и Лорънс ни инструктираха — отбеляза младият мъж, като по този начин им даде да разберат, че макар старецът да беше далеч от новите технологии, той бе близо до гласа на Бог. — Пуснахме го онлайн един час след като го записахме. Досега има седемстотин хиляди гледания.
	Младият мъж се отпусна на стола си. Гордостта го подтикваше да продължи да говори, но се срамуваше да го стори, затова млъкна.
	— Ние ги предупреждаваме — продължи Лорънс, — дори да не искат да ни чуят.
	— Светът може и да е сляп — съобщи домакинът им, — но е готов да чуе нашите предсказания за онова, което ще се случи.
	В групата отново настана мълчание.
	Най-накрая Томас зададе въпроса, който тормозеше всички:
	— Какво е то? Какво предстои?
	— Видя пророчеството, както и аз — отвърна спокойно Джулио, след което погледна листа и останалите седмина последваха примера му. Мъжът прокара пръст по редовете на превода и накрая спря на един от тях.
	Томас се опита да види къде точно сочеше показалецът на мъжа, и когато го стори, го откри и на собственото си копие. Прочете го веднъж и после още няколко пъти. Думите бяха там, виждаше ги ясно… но не разбираше.
	Групата беше разпусната от нейния домакин, след като изрекоха молитва за деня, който им предстоеше. Томас слезе бавно по стълбите на къщата и тръгна по улицата. Тази сутрин нямаше да ходи на работа. Щеше да отиде в църквата, за да участва в сутрешната служба. Днес имаше нужда от това.
	Преводът се въртеше в главата му. Препрочиташе реда отново и отново.
	И отново.
	Но не можеше да го разбере. Що за напаст беше… мъглата?


>>	51

	_Навън_
	Започна в сърцето на града.
	Ранобудните жители на Рим се събудиха обезпокоени. Вчерашният ден им беше донесъл страх. Нощта го беше повишила. Сега, в тишината и мъглата на ранното утро, над града надвисна нова заплаха.
	Нещо идваше. Можеха да го почувстват.
	Ужасяваше ги.
	Хората се върнаха към текста, който предвиждаше беди и не спираше да се върти. Те гледаха напред, чакаха да се сблъскат със страховете си.
	Но никой не гледаше надолу.
	Надолу, под улиците, към стоманените артерии на града, които пулсираха от живот.
	Когато тези същите артерии започнаха да тътнат, никой не забеляза това. Изнервени шофьори караха колите си по пътищата, а притеснени пешеходци вървяха по павета и асфалт. Сутрешни литургии се отслужваха във величествени катедрали и милиони кафета се правеха в опит да се потърси онова познато и нормално усещане от ежедневието.
	През цялото това време налягането в подземните артерии на Рим нарастваше, докато не достигна връхната си точка, в която пророчеството се превърна в реалност.
	Третата напаст беше отприщена.
	Тя се понесе през канализационните решетки и шахти, вентилационните отвори и регулиращите вентили. Сипеше се от краищата на модерните водопроводи и пръскаше по-старите.
	Идваше отвсякъде.
	Пророчеството веднага изникна в главите на богобоязливите: „След това ще дойде мъглата, която ще замъгли съзнанията на децата на падналите хора“.


>>	52

	_Хотел „Маджестик“_
	Анджелина се стресна в съня си. Предишната вечер беше заспала на секундата, в която се отпусна в леглото, между меките завивки и удобния матрак. Силата на съня направо я завладя, без преди това да се опитва да води преговори. Сънува пророци, реки, куршуми и грехопадения, докато всичко не приключи в един миг.
	Вдигна глава от възглавницата и установи, че косата й е още мокра.
	— Колко време спах? — попита с изтощен глас, когато усети раздвижване в стаята. Бен вече се беше събудил.
	— Почти четири часа — отвърна той, — което не е никак зле.
	Анджелина запремигва, за да могат очите й да привикнат със светлината. Бен стоеше на няколко метра от нея. Беше облечен в чисти и изгладени дрехи, пълна противоположност на онези, които беше носил вчера.
	Жената вдиша дълбоко и усети приятни аромати — на кафе, яйца и препечени филийки.
	— Помислих си, че и двамата имаме нужда от закуска — каза Бен, разчел добре физиономията й. — Ще ти е по-удобно, ако седнеш.
	Изненадана, но привлечена от миризмите и поддаваща се на свирепия глад, който бушуваше в нея, Анджелина намести възглавницата си и се изправи до седнало положение. Миг по-късно Бен постави сребърен поднос в скута й. В центъра му имаше омлет с кашкавал, придружен от нарязан пъпеш и горски плодове, препечена филийка и малко бурканче със сладко, купичка лилав йогурт и чаша с горещо черно кафе.
	— Надявам се да обичаш такива неща — каза Бен и отстъпи назад. — Не знаех каква е диетата ти, затова се наложи да налучквам.
	— Всичко е идеално — отвърна Анджелина и се нахвърли на кафето. Не можеше да си спомни кога за последно беше яла нещо — дали не беше вчера на закуска? — и бе готова да излапа всичко, до което можеше да се докопа.
	Натъпка огромно количество омлет в устата си. Ароматите се смесиха върху езика й.
	— Ти успя ли да поспиш? — попита тя.
	— Два-три часа — отвърна Бен. — Заради адреналина, нали се сещаш? Не ми позволи да спя повече.
	Разбираше го много добре. Топна крайчето на филийката в сладкото и отхапа от нея, за да добави нов аромат към вече съществуващите.
	— Намерих прането ни закачено отвън на вратата, когато преди половин час отворих да взема храната — добави архиварят. — Прибрах дрехите ти в гардероба. Надявам се, нямаш нищо против, че вече ядох.
	Бен посочи бюрото. Върху него имаше друга табла, чието съдържание вече беше опустошено.
	Анджелина му се усмихна.
	— Хубаво е да знам, че не съм единствената с такъв апетит. — Разговорът им от предишната вечер беше оставил неприятен привкус у нея, но с утрото настроението й се беше оправило, а и милото държание на Бен я накара засега да забрави за случилото се.
	Архиварят също й се усмихна, след което седна на бюрото и продължи да я наблюдава как се храни. Изчака да изяде половината чиния с храна и добави:
	— Трябва да се облечеш, след като приключиш със закуската, и то бързо.
	Анджелина се изпълни с енергия. Емоциите от вчера започнаха да се завръщат. Изгледа го над чашата си с кафе.
	— Защо да бързаме?
	Бен заби поглед в пода.
	— Няма да ти се иска да ти кажа.
	Нещо в нея като че ли се възпламени.
	— Какво има, Бен?
	Архиварят бавно вдигна очи и я погледна. Отнесеното му изражение се беше завърнало.
	— Третата напаст — каза равнодушно той. — Вече настъпи.

	* * *

	Някъде между разпита им под Апостолическия дворец и разкритието на Бен, че принадлежи към някакъв харизматичен култ, Анджелина си беше помислила, че вече нищо, което излезе от устата на архиваря, не може да я изненада. Теорията й се оказа грешна.
	Тя избута настрана таблата със закуската си и спусна крака на пода.
	— Какво имаш предвид, Бен? — Стегна колана на халата си и стана. — „Добро утро, ето ти малко закуска, но се обличай бързо, защото ни застигна напаст“? Господи, човече!
	Архиварят не отговори. Вместо това се зае да разкъсва найлона на прането. В погледа му се четеше притеснение.
	Разгневена, но и озадачена от поведението му, Анджелина сграбчи дрехите си и отиде в банята да се преоблече.
	Докато беше там, чу първата експлозия.
	Не беше експлозия от огнестрелно оръжие, с каквито се беше запознала добре вчера, макар и против волята си. Това беше коренно различен звук. Приличаше на грохот, който разтресе нея и цялото помещение.
	Анджелина веднага се разкрачи, за да запази равновесие, след което се пресегна и се хвана за мивката. Експлозията все още ехтеше в ушите й, но грохотът постепенно започна да отслабва.
	— Какво, по дяволите, беше това? — Тя излезе от банята и докато закопчаваше ризата си, стрелна Бен с въпросителен поглед.
	— Третата напаст — обясни той. Изглеждаше изключително сериозен. Думите му бяха премерени и много спокойни.
	— Стига приказки за напасти и подобни глупости! — Търпението на Анджелина беше достигнало границата си.
	Бен осъзна, че каквото и да каже, няма да бъде прието от нея, затова отиде до един от високите прозорци и дръпна завесите. Знаеше точно какво се крие зад тях.
	Направи знак на Анджелина да се приближи.
	Тя се намуси. Странното поведение на Бен беше достигнало невиждани нива. Спря на крачка от него и погледна навън.
	Чу се нов бумтеж и този път Анджелина видя как една канализационна шахта на „Виа Венето“ се надигна с невероятна сила от асфалта и прелетя поне два метра във въздуха, преди да се удари в земята с ужасен металически трясък. От отворилата се черна дупка се изстреля димен гейзер.
	Не, това не беше пара. Анджелина осъзна, че веществото е прекалено гъсто и прекалено сиво.
	Гейзерът почти достигна до техния прозорец на четвъртия етаж и започна да се стеле на талази.
	— Не е нужно да вярваш в нещо, в което не искаш — каза Бен със зловещ глас. — Можеш да ги наречеш както искаш — съвпадения, лъжи или каквото и да било. Но пророчеството на плочката предвижда напасти и ти знаеш не по-зле от мен, че третата е…
	— Мъглата — довърши изречението Анджелина. Тя погледа за момент случващото се навън, хипнотизирана от виещите се пипала, които се опитваха да покрият цялата улица.
	Обърна се към Бен.
	— Време е да ме заведеш в църквата си.


>>	53

	_Хотел „Маджестик“_
	Дори Анджелина да не беше видяла експлодиралата шахта от прозореца на хотелската стая, щеше да разбере, че нещо не е наред, когато двамата с Бен тръгнаха да слизат по стълбите на хотела. Другите гости сновяха напред-назад — явно също бяха осъзнали, че нещо ново се случва, което не беше в рамките на нормалното. Колкото по-надолу слизаха, толкова по-тежък ставаше въздухът. Когато стигнаха до рецепцията, вътре вече беше мъгливо и няколкото души бяха ужасени.
	_Мъглата. Мъглата._ Анджелина си повтаряше тези думи, докато вървеше с бърза крачка. Една двойка стоеше пред тях на рецепцията; бързаше да се отпише и да се махне колкото може по-надалеч оттук.
	_От онова, което е отвън._ Анджелина осъзна, че не се е изразила правилно. Една от тръбите във фоайето, боядисана с блажна боя, за да се прикрие присъствието й, изпускаше струя пара, която беше в същия цвят като мъглата навън.
	_От онова, което е отвън и вътре._
	Анджелина се обърна към рецепцията, готова да хвърли ключа от стаята и да изчезнат колкото се може по-бързо, ако не беше техният ред, но притеснената двойка пред тях приключи разговора с рецепционистката и тръгна бързо към изхода.
	— Напускаме стая 402 — каза бързо тя и пльосна месинговия ключ на бюрото. — Кала, Анджелина — добави с надеждата да съкрати предстоящия разговор, преди да е започнал.
	Рецепционистката заработи бързо с клавиатурата на компютъра си.
	— Госпожата желае ли да плати стаята със същата карта, която е предоставила при настаняването? — Рецепционистката се опитваше да запази професионализъм, но в очите й се четеше безпокойство. Странната мъгла се виеше около тях и посягаше навсякъде с пипалата си.
	— Да, добре. Стаята и всичко останало. Имаме пране и румсървис.
	Две кимания потвърдиха разходите и миг по-късно се задейства лазерният принтер, който разпечата разписката.
	— Надяваме се да сте останали доволни от престоя си…
	Рецепционистката продължи с любезностите, но Анджелина вече се беше обърнала, а Бен не се отделяше от нея. Двамата излязоха през стъклените врати и се озоваха насред мрачното утро.

	* * *

	На улицата, както и навсякъде другаде, положението беше също толкова зле като видяното през прозореца на хотелската им стая. Канализационните шахти бяха взривени и от отворилите се дупки се надигаха димни гейзери, отводнителните решетки пропускаха мъгла на талази през металните си пръсти, а сградите вече бяха одимени от вътрешните тръбопроводи. Мъглата завладя целия град и като че ли ставаше все по-гъста и по-гъста.
	Тя се виеше около коленете на Анджелина и Бен, които завиха от „Виа Венето“ към площад „Барберини“. Докато стигнаха до „Виа деле Куатро Фонтане“, вече посягаше към кръстовете им. Телата на другите пешеходци, чиито лица бяха изплашени и объркани, изглеждаха като торсове, които се носеха върху мъглата.
	Завиха по „Виа Марсала“ и първият облак стигна до лицата им. Анджелина се опита да промени посоката, за да избегне мъглата, но тя беше навсякъде. Нямаше нито едно чисто място.
	Нямаше как да не я вдиша и мисълта, че тази гъста субстанция ще влезе в дробовете й, направо я ужаси. Двамата с Бен се опитваха да задържат дъха си. От далечната страна на улицата се разнесоха писъци — и другите се бяха сблъскали със същия проблем като тях.
	Анджелина се разкашля. Започна да се паникьосва. На терористична атака ли бяха подложени? Така ли щеше да приключи животът й — не с куршум, който да прониже тялото й, а с някакво химическо вещество, което да я задуши и убие?
	Тя се изкашля отново и очите й се насълзиха. Суматохата около тях беше започнала да става все по-голяма. Кашлица, хриптене, плач.
	Анджелина избърса влагата от очите си. Бен измърмори нещо до нея.
	След малко жената осъзна, че положението й не се влошава. Мъглата дразнеше гърлото й, но нито пареше, нито гореше. Караше очите й да я сърбят, но не я ослепи — даже въобще не влияеше на зрението й, освен че влошаваше видимостта.
	— Какво е това? — попита тя Бен.
	— Не знам — отвърна изнервен той.
	Двамата продължиха напред, като се опитваха да поддържат добър темп въпреки намалената видимост.
	Анджелина се изкашля отново и забеляза, че Бен не е повлиян от мъглата.
	— Защо на теб ти няма нищо? — попита тя. — Само не ми казвай, че вярващите са защитени от тези така наречени „напасти“.
	— Нямам представа — отвърна той, без да се опитва да прикрива раздразнението си от саркастичните й думи. — Може би защото напоследък пуша електронна цигара. Тя не е много по-различна от този пушек.
	— Пушиш електронна цигара?
	— Все едно е истинска, но не е същото и… — Бен млъкна. — Знаеш ли, няма значение. Оттук.
	Той посочи надясно — жест, който беше почти незабележим в мъглата — след което я дръпна за ръката и я поведе напред.

	* * *

	Анджелина продължи да поддържа разговора. Това й помагаше да се пребори с изключително странната тишина, налегнала всички хора на улицата. Писъците на изплашените бяха затихнали, когато осъзнаха, че мъглата няма да ги убие. Бяха останали само откъслечни прокашляния, хриптене и хленчене.
	Случващото се правеше все по-трудно оспорването на вярванията на Бен и определянето на обстоятелствата като обикновено „съвпадение“. Мъглата беше истинска. И се беше разпространила навсякъде. Колкото и да не искаше да приеме вярата на хора като спътника си, Анджелина не можеше да отрече, че групата, към която принадлежеше той, знаеше нещичко за всичко това.
	Въпросът беше какво?


>>	54

	_Район „Торе Маура“_
	_Източен Рим_
	Третата напаст беше отприщена. Хаосът, който тя трябваше да предизвика — както практически, така и психологически — беше разцъфтял като роза и увереността на Емил растеше с всеки нов доклад.
	Химическият агент, който Янис беше приготвил и заложил в канализационната система, беше вреден, но не и фатален, а помощниците на Бартоломео бяха успели по някакъв магически начин да създадат свръхналягане в цялата мрежа, за да накарат всички тръби в града, с изключение на газовите да се пръснат. Целеше се максимална вреда с минимум жертви. Възможно беше някой да се спомине тук-там, но винаги съществуваше подобен риск. Настъпило беше времето да спре да се тревожи за подобни неща.
	Що се отнасяше до другия риск — да бъде разкрит от Анджелина Кала и Бен Вердикс — беше дошъл моментът да промени и това. Страхът, че може да разгадаят и разкрият намеренията му, се оказа неоправдан. Ако бяха способни на това, досега да го бяха направили.
	_Досега._ Последният етап беше започнал. Вердикс и Кала бяха изпуснали своя шанс да го разобличат. Емил щеше сам да се разкрие в точния момент. Единственото, което тези двамата можеха да сторят от сега насетне, беше да разберат каква е крайната му цел, и да се опитат да го спрат, което определено нямаше да им позволи. Време беше най-накрая да се отърве от тях.
	Емил завъртя стола си към Вико.
	— Сигурен ли си, че са напуснали хотела?
	Младият мъж се изпъна като струна пред шефа си с цялата си кльощава и дългуреста осанка.
	— Компютърът на хотела потвърди това. Тръгнали са си преди няколко минути.
	— И си сигурен, че знаеш къде отиват?
	— Доколкото това е възможно. — Вико имаше намерение да свие рамене, но знаеше, че Емил никак не обича двусмислиците. — Жената изгледа видеозаписа, докато се ровеше в интернет. Не целия, но достатъчно. А приятелчето ни Вердикс е един от тях.
	Емил повдигна артистично вежди.
	— Той е един от тях? От харизматиците на „Свети Павел от Кръста“? — Той не знаеше това. Честно казано, дори се изненада. Не смяташе, че Бен Вердикс е човек, който би се обвързал с подобна религия, за която общността и човекът бяха най-важни. Смяташе, че мъжът е саможив.
	— Да, проверихме два пъти — потвърди Вико. — Член е от няколко години. Принася за каузата с 45 евро на месец.
	Емил кимна. Изненадата беше приятна.
	— Много добра работа, Вико — похвали младият мъж той и му се усмихна.
	— Сър? — Вико не беше свикнал да го хвалят, нито пък беше ставал свидетел на доволната физиономия на шефа си.
	— Отваря ни се възможност да пипнем и двамата. Този път няма да има къде да избягат, нито пък ще пропуснат куршумите.
	— Ще изпратите хора там ли? — попита Вико. — В църквата?
	— Няма нужда — отвърна Емил и извади телефона си. Усмивката не слизаше от лицето му. — Вече имаме вътрешен човек. Те ще дойдат направо при нас.

	* * *

	_Църква „Свети Павел от Кръста“_
	_Сутрешна литургия_
	Харизматичната литургия не започваше като всяка друга. Вярващите от „Свети Павел от Кръста“ се събираха на пейките, докато електрически орган свиреше неособено силна мелодия. Отец Алберто, облечен в обикновен бял стихар и зелен епитрахил около врата, вървеше бавно през централния кораб. Годините се бяха отразили на походката му. Когато стигна до обикновения олтар, се обърна и благослови паството, след което отиде до един малък стол, запазен за него.
	Музикалните изпълнения продължиха, но този път не бяха изсвирени на органа, а от малка група, която включваше жена на акустичната китара, разрошено и силно татуирано момче на барабаните и мъж с тениска, който спокойно можеше да му е дядо, на бас китарата. Те свиреха с желание, песните им бяха жизнени и ритмични, а текстовете им се изписваха на една от белите стени благодарение на проектора, монтиран на тавана. Музиката развълнува паството, което се включваше в пеенето с все повече и повече ентусиазъм.
	В един момент песните отстъпиха място на молитви — макар че присъстващите биха поспорили, че двете неща са едно и също — и евхаристийният канон започна. Той приключи с вдигането на тънкия като хартия хляб, обикновена керамична чаша с вино розе и изричането на Божите думи. Всички говореха заедно със свещеника. Последва още пеене, много по-енергично от предишното. Към групата се включи и тамбура и хората започнаха да стават на крака, когато музиката стана още по-пламенна. Те се заклатиха в ритъма й и завиха с пълни гърла.
	Най-накрая дойде време за службата. Отец Алберто се върна в центъра на олтара, който беше освободен след края на Евхаристията. За епитрахила му беше закачен микрофон.
	— Изпълни се поредното от пророчествата на Бог! — заяви свещеникът със силен глас, който не отговаряше на възрастта му.
	Паството ликуваше с вдигнати във въздуха ръце.
	— Досега виждахме неясно! — продължи отец Алберто. — Погледите ни бяха замъглени, а пред очите ни беше паднала мъгла, която не е по-различна от онази, превзела града. — Надигнаха се радостни възгласи и викове. Хората бяха съгласни с тези думи. — Но сега… сега вече виждаме ясно. _Светът_ вижда ясно!
	Ликуващите гласове станаха още по-силни.
	— Всичко, което се случи, беше предсказано! — Отец Алберто Алварес си пое дълбоко въздух, а очите му се вдигнаха към чистите прозорци на църквата. — Както и онова, което предстои!

	* * *

	Лорънс наблюдаваше цялата тази екзалтирана сцена от края на помещението. Външно очите му блестяха, бяха готови всеки момент да се просълзят. Годините го бяха научили как да показва набожността си, а през последните месеци беше усъвършенствал още повече това си умение. Той си пое дълбоко въздух и гърдите му се издуха от вдъхновение. Първо вдигна едната си ръка, за да се присъедини към ликуващия танц, а после — и другата; пръстите му бяха изпънати като цвете. Лорънс вдигна глава, за да бъде окъпан от Божията благодат, която се изливаше отгоре им като дъжд.
	Вътрешно се смееше.
	_Идиоти._ Отвращението му беше смазващо. _Сляпо стадо овце. Всичко това заради няколко реда с глупости._
	Глупости от един текст, който самият той беше помогнал да бъде фалшифициран. Не че беше написал плочката. Нямаше представа какво означава дори една-единствена руна от акадския език. Но познаваше религиозните текстове и беше наясно какво би вдъхнало вяра и плам в правилния тип вярващи. Добре ги познаваше и можеше да си играе с умовете им. След това беше просто въпрос на време да открие правилните връзки на Емил зад граница, за да превърнат думите му в нещо „древно“. В нещо, което щеше да потвърди „автентичността“ им. Плочката беше направена от подходяща глина, добита от правилния регион и от правилната кариера, след което беше смесена с много по-стари глинени мостри. Крайният резултат беше много добър. Последваха заравянето й, откриването й и… това.
	Тези хора вярваха на всичко това. На цялата тази измишльотина.
	Това беше потвърждение на съмненията на Лорънс, на агностицизма му. Всичко беше абсолютно потвърждение за наивността на вярващите. Същества, които се оставяха да бъдат водени за носовете по този начин, напълно заслужаваха някой да се възползва от глупостта им.
	Заслужаваха онова, което щяха да получат.
	Лорънс се радваше, че може да помогне на Емил. Ако зависеше от него, щеше да остави тези копелета без пукнат грош. Щеше да им отнеме сърцата и душите. Щеше да им покаже до къде води всъщност вярата. Благодарение на плана животът на Лорънс щеше да се промени. Щеше да получи всичко, за което някога беше мечтал. Щеше да живее без тревоги, без притеснения и без ограничения. Щеше да постигне нещо повече дори и от най-смелите си надежди.
	Лорънс не сваляше ръце, възторгът му изглеждаше искрен.
	Стори го едва когато нещо извибрира в джоба му. Той извади незабележимо телефона и погледна дисплея, за да види кой се обажда.
	Само секунда по-късно вече се беше измъкнал през страничната врата и беше оставил вярващите да продължат с глупостите си.


>>	55

	_Пред църква „Свети Павел от Кръста“_
	Анджелина не знаеше какво да очаква от църквата, която беше направила видеозаписа. Младият мъж от него — който вероятно беше на двадесет и пет години и изглеждаше екзалтиран — носеше нормални за Италия дрехи, така че не очакваше да види хора, облечени в еднакви роби или униформи на култа. Смъмри се наум. _Естествено, че няма да носят такива._ Бен се обличаше нормално. Анджелина си напомни, че колкото и странно да й се струваше и колкото и странно да беше за Рим, харизматиците бяха голям процент от християнското население в световен мащаб, особено в Америка. Хората, при които отиваше, не бяха точно привърженици на култ.
	Въпреки това се беше отправила към едно място, което беше извън зоната й на комфорт. Религията беше трудна за възприемане дори когато ставаше въпрос само за следване на правила и принципи, които не бяха оставили никаква писмена следа в историята. Някога религията се беше превърнала в нещо по-… не беше сигурна коя е правилната дума. _Духовно? Динамично?_ След това се беше трансформирала в нещо коренно различно и това „нещо“ й беше още по-трудно за преглъщане. Идеята за съществуването на Бог беше велико човешко творение, което да отговори на нуждата от креативност. Да се вярва, че създаденото от човека божество говори на хората, че гласът му ечи от небесата и шепти в ушите им, е просто заблуда.
	_Една къща на заблуда, която приютява заблудените._ Според Анджелина отиваха точно на такова място.
	Затова обикновената квадратна тухлена постройка, пред която се озоваха, я изненада. Нямаше огромен двор, какъвто беше свикнала да вижда пред много католически църкви в града. Нямаше купол или камбанария, въобще нищо не показваше, че това не е склад или нещо подобно. Единствено неонов кръст над стъклените врати и монтиран в тухлите метален надпис, който гласеше „Свети Павел от Кръста“, подсказваха предназначението на сградата.
	— Това ли е? — попита Анджелина и се огледа.
	— Това е — отвърна Бен, който сякаш стана по-висок с няколко сантиметра, когато се приближиха до входа. — Това е моят духовен дом.
	Анджелина поклати глава. Точно такива приказки очакваше да чуе.
	Бен отвори едната от вратите и се прекръсти. Когато приключи, покани спътницата си да влезе.
	— Готова ли си да прогледнеш? Наистина да прогледнеш?
	Анджелина го стрелна с укоряващ поглед — _Не се опитвай да ми пробутваш духовните си глупости, доктор Вердикс_ — макар че не можеше да скрие, че наистина искаше да види какво се таи вътре.
	Направи няколко крачки и веднага разбра, че тази църковна служба не беше като никоя друга.

	* * *

	Анджелина усети службата на харизматиците, преди да я види. Тя не приличаше на никое вътрешно или ефирно чувство, а беше истинско пулсиране на сетивата. Въздухът беше изпълнен от ритъма на барабани, подкрепени от китара и други инструменти, усилени толкова много, че подът под нея се тресеше. За момент се почувства като на рок концерт, а не в църква, и когато заобиколи нартекса и видя стотиците вдигнати ръце, които се поклащаха в ритъма на мелодията, се обърка още повече.
	Обърна се към Бен в търсене на някакво обяснение, но видя, че мъжът е последвал примера на останалите — беше вдигнал ръце във въздуха и беше затворил очи.
	Музиката бумтеше.
C>
	Пейте във възхвала на Бог, от дъното на душата си!
	Пейте във възхвала на Краля, от дъното на сърцето си!
C$
	Думите може и да бяха духовни, но музиката приличаше на поп.
	Анджелина сграбчи една от вдигнатите ръце на архиваря.
	— Бен — опита се да не вика, но усиленият звук на песента правеше това невъзможно, — какво става?
	— Това е краят на сутрешната литургия — отвърна той. — Последният химн. Неговата цел е да повдигне духа на хората и да ги подготви за деня.
	Анджелина сбърчи чело. Тя помнеше химните по време на службите, на които я бяха водили като момиче. Определено не звучаха като този.
	Няколко секунди по-късно музиката достигна своя хармоничен апогей и за изненада на Анджелина, всички присъстващи избухнаха в бурни аплодисменти. Когато шумотевицата понамаля, един мек старчески глас се разнесе по озвучителната уредба, която не се виждаше никъде.
	— Бог е с нас.
	— И винаги ще бъде! — отвърнаха присъстващите.
	Явно това беше краят на литургията. Тълпата пред тях се раздвижи — хората започнаха да събират чанти, шапки и куфарчета и да се насочват към изходите. Лицата на онези, които минаха покрай Анджелина, бяха ентусиазирани и щастливи.
	— Щом службата е свършила — успя да надвика шумотевицата тя, обръщайки се към Бен, — вече можем ли да говорим с някого от главните?
	— Само един човек стои начело на това паство — отвърна архиварят. — Обикновено не говори с хората след литургия, но ще видя дали ще направи изключение. Дай ми минутка да се погрижа.
	— Какво да правя през това време? — попита Анджелина. Изведнъж се беше почувствала не на място.
	— Седни — предложи й Бен и й посочи празните пейки. — Не се знае. Духът може да те докосне.

	* * *

	Бен си проправи път покрай хората и най-накрая успя да стигне до предната част на храма. Съжаляваше, че е пропуснал литургията, макар че рядко можеше да организира работния си график по начин, който да му позволи да закъснее за Архива в сряда сутрин, така че липсата му на службата не беше нещо необичайно. За сметка на това не пропускаше литургиите в събота и неделя и често участваше в сутрешните сбирки в домашните църкви. Присъствието му тук днес само му напомни колко много му се искаше да има възможност да идва по-често.
	Няколко доброволци вече се бяха заели с почистването на храма — събираха останалите бюлетини и подреждаха столовете до страничните стени.
	Бен веднага разпозна един от енориашите.
	— Томас — провикна се към по-младия мъж той и отиде при него. — Трябва да се видя с отчето.
	Томас му се усмихна и в жеста му се усети нещо повече от приятелско посрещане. Младият мъж направо засия.
	— Какво ти е толкова смешно? — попита объркан Бен.
	— Не, нищо — отвърна Томас, но въпреки отговора си се засмя и положи длан на рамото на архиваря. — Просто преди по-малко от двадесет и четири часа самият аз връхлетях тук и изрекох същите думи.
	Очите на младия мъж бяха топли и въодушевени. Той погледна Бен и усети, че на архиваря не му беше до смях.
	— Довел си някого? — попита Томас и посочи към Анджелина, която беше седнала на една от пейките.
	Бен кимна.
	— Добре — съгласи се младият мъж. — Дай ми минутка. Сигурен съм, че отец Алберто ще се съгласи да ви приеме.


>>	56

	_В библиотеката на църквата „Свети Павел от Кръста“_
	Томас поведе Бен и Анджелина по поредица от незабележителни коридори. Свещеникът беше нарушил обичайния си режим, при който след литургия се отдаваше на размисли, и се съгласи да се срещне с тях в малката библиотека.
	Помещението изненада Анджелина, както я беше изненадала и самата църква. Нямаше махагонови рафтове, нито масивни бюра и кожени фотьойли. Стаята беше в бежови плочки и етажерки, на които имаше около триста-четиристотин книги — не повече — разхвърляни тук и там върху чистите повърхности. От тавана се разливаше флуоресцентна светлина, която окъпваше всичко в синьо-бяло, включително трите дървени стола, които Томас побърза да подреди в малък триъгълник.
	— Отецът ще дойде всеки момент — съобщи той и покани Анджелина да седне, но тя остана права. Бен от своя страна се усмихна на младия мъж.
	— Благодаря ти, Томас.
	Жената не беше спряла да се мръщи на младия мъж от момента, в който го видя. Бяха й необходими няколко секунди, за да си спомни откъде го познава, но когато го стори, осъзна, че това е лицето от онзи видеоклип, който гледа на компютъра във фоайето на хотела. Този Томас беше човекът от записа, който се въртеше в интернет, точно той говореше за пророчества, напасти и…
	_Господи, не мога да повярвам, че наистина съм тук._
	Младият мъж отново посочи стола пред нея и Анджелина беше напът да му откаже отново, вероятно малко по-грубо, но вратата, от която бяха влезли, се отвори.
	Отец Алберто Алварес влезе в помещението и нещо се промени.
	Анджелина не успя да го види, когато литургията приключи, защото присъстващите създаваха естествена бариера пред нея, но в момента, в който старецът влезе през вратата, тя разбра, че това е свещеникът на църквата. Имаше нещо — не можеше да намери правилната дума — _различно_ в него. Той беше облечен в обикновена сива роба, каквато Анджелина свързваше с францисканците, които виждаше всеки ден в Рим, но движенията му бяха коренно различни. Старецът беше леко прегърбен от възрастта, но съвсем не беше някакъв гърбушко. Лицето му беше набраздено от бръчки. Вероятно причината беше флуоресцентната светлина, но малките му очи като че ли блестяха.
	— Бенедикт — каза меко отец Алберто и пристъпи към него с отворени ръце.
	Бен го прегърна, както дете прегръща баща си.
	_Бенедикт?_, изрече безмълвно Анджелина, когато архиварят се насочи към стола си. Той й се усмихна почти дяволито.
	_Трябваше да се сетя, че „Бен“ е съкращение._
	— С кого имам честта да се запозная? — попита свещеникът и се обърна към Анджелина.
	_Дотук с пророческите истории._ Шегата просто изникна в главата й.
	— Казвам се доктор Анджелина Кала — отвърна тя и протегна ръка от любезност. Свещеникът я пое грациозно и по-скоро я обви в своята, отколкото се ръкува с нея.
	— Аз съм Алберто — представи се той. — „Отец“ не е задължително, тъй като виждам, че ви кара да се чувствате неудобно.
	Анджелина се сепна. Толкова прозрачна ли беше? Не, по-скоро никога не беше правила опити да скрие истинското си отношение към религията и духовенството.
	— Моля, седнете — покани ги отец Алберто и посочи към столовете.
	Тримата се разположиха един до друг, коленете им почти се докосваха.
	— Томас ми каза, че спешно сте искали да разговаряте с мен.
	— Да, отче — отвърна Бен. — Става въпрос за… Мисля, че много добре знаете за какво става въпрос.
	Отец Алберто се усмихна.
	— Става въпрос за лъжи — намеси се предизвикателно Анджелина, — които искам да разбера от кого се разпространяват и защо.

	* * *

	_Коридорът пред библиотеката_
	Лорънс наблюдаваше как мъжът и жената следват Томас към библиотеката, и направо изгаряше от гняв. Когато малко по-късно отец Алберто се присъедини към тях, гневът му прерасна в ярост.
	Лорънс не беше млад мъж от доста дълго време и мнозина на неговата възраст биха казали, че когато един план не протича както трябва, най-добре е да бъде зарязан. Освен че животът беше прекалено кратък, пътят им беше към края си и нямаше никакъв смисъл да се оплаква всеки провал. _Продължи напред, утре е нов ден._ Обичайните глупости.
	Лорънс винаги беше смятал подобна логика за малоумна. Той нямаше представа дали му оставаха още две години, или двадесет, но що се отнася до него, това нямаше абсолютно никакво значение. Дори да имаше само два месеца, искаше да ги изживее по собствените си правила, да получи всички глезотии, които му бяха обещани.
	Искаше да се възползва напълно от всичко, което настоящата му работа предлагаше.
	Това означаваше, че не трябва да позволява на никого да прецака нещата, особено след като вече бяха толкова близо до финала. Нямаше да позволи на двама учени и на любопитството им да разрушат нещо, за което се беше трудил толкова много. Емил му беше обещал несметни богатства и Лорънс не смяташе да рискува да ги изгуби.
	Ридолфо и Андре не можаха да се справят със задачата си, но да бъдеше проклет, ако той не свършеше работата както трябва.
	Емил му беше дал разрешение да сложи край на тази заплаха. Лорънс имаше намерение да се възползва.


>>	57

	_„Виа Тарсия“_
	_Официалният адрес на Ридолфо Пасерини_
	Майор Ханс Хайнрих намести бронежилетката около гърдите си и застана на позиция, докато мъжете, на които беше дал заповед да проникнат, действаха. До този момент се придвижваха тихомълком, но нападението щеше да е шумно.
	— Действаме! — провикна се ниският командир. Седмина се размърдаха.
	Екипът на Хайнрих беше прекарал цялата нощ в анализиране на образа, получен от видеонаблюдението по време на престрелката и преследването на площад „Свети Петър“. Нападателите бяха двама мъже и макар камерите да не бяха уловили добре лицата на онези, които преследваха, беше ясно, че са мъж и жена — втората беше ранена — и Хайнрих веднага разбра, че това са Вердикс и Кала.
	_Казах ви да останете при мен_, каза си наум, докато гледаше записите.
	Швейцарската гвардия имаше достъп до базата данни за лицево разпознаване, която се използваше от всички италиански служби на реда, както и от военните, но възможността им да действат на базата на получената информация, отново беше свързана с ватикано-италианските взаимоотношения. След като едното от двете лица на нападателите беше разпознато — получиха съвпадение след четири часа и половина, Хайнрих знаеше, че единственият начин на действие беше да включи италианската полиция. Можеше да се опита отново да работи тайно, както беше сторил при залавянето на Кала и Вердикс, но достъпът до системата за лицево разпознаване се следеше, така че италианската полиция вече беше известена, че Швейцарската гвардия я използва и е открила този мъж. Щеше да е невъзможно да обясни какво става, без да разкрие всичко, затова Хайнрих реши да следва процедурата.
	Идентификацията ги доведе до двадесет и седем годишен мъж на име Ридолфо Пасерини, който нямаше особено внушително криминално минало. Преди четири години е бил арестуван за предполагаемо влизане с взлом, но поради липса на доказателства е бил освободен. Компютърът можеше да сравни снимката от ватиканската камера с тази от досието му и съвпадението беше много голямо — 98,7809% — предвид странните деформации по лицето и врата на Пасерини. Той не беше точно привлекателен мъж.
	Видеозаписът от площад „Свети Петър“ беше чистото доказателство, че този човек се беше издигнал в престъпната си кариера от крадец в преследвач.
	Мъжът, който беше заедно с него, беше на сходна възраст, вероятно с една-две години по-млад, и с привлекателен външен вид. Неговата „привлекателност“ го отнасяше към хиляди други красавци и точно това беше причината компютърът да не може да го открие. Той предложи ръчно да се проверят отсетите 3955 възможности, но Хайнрих нямаше време за подобно нещо. Възложи тази задача на хората си в службата.
	В системата имаше адрес на Пасерини — „Виа Тарсия“ №188. Номерът принадлежеше на малка вила със синя дървена врата.
	Тази врата беше разбита няколко секунди след като старши офицер Елия Биаджи беше дал заповед за влизане.
	Секунда по-късно вътре беше хвърлена зашеметяваща граната. Мъжете покриха ушите си и затвориха очи, за да се предпазят от шумната — макар и не смъртоносна — експлозия.
	Две секунди по-късно екипът влезе през разбитата врата. Те носеха маски на лицата си и готови за действие оръжия и претърсиха всяка стая с невероятна ефективност.
	Майор Ханс Хайнрих стоеше отвън, наблюдаваше, даваше възможност на хората от другите служби на реда да си свършат работата. Той усещаше адреналина на края на езика си, искаше да се включи в действието. Но не това желаеше най-много от всичко. Най-важен беше резултатът. Искаше да залови този мъж.
	Минута по-късно старши офицер Биаджи излезе навън.
	— Къщата е чиста — съобщи той и сърцето на Хайнрих се сви.
	— Никой ли нямаше вътре? — попита той.
	— Мястото е празно. Изглежда, никой не е стъпвал тук от известно време. Няма следи от скорошно пребиваване.
	Хайнрих се замисли какво иска да каже полицаят, но мъжът го улесни:
	— Ако вашият човек е бил тук, майоре, то отдавна си е плюл на петите.


>>	58

	_В библиотеката на църквата „Свети Павел от Кръста“_
	— Анджелина!
	Жената не отделяше поглед от свещеника. Изражението й беше яростно и непоколебимо.
	Отец Алберто прие думите съвсем спокойно.
	— Не съм сигурен, че разбирам за какви лъжи говорите, доктор Кала.
	— Може да ги наричате „пророчества“, ако така ще ви е по-удобно — отвърна тя и се наведе на стола си. — Аз лично не бих ги определила като такива. Ако сте знаели, че реката ще си промени цвета, че електричеството ще спре и че от шахтите ще се надигне мъгла, това не е божествено провидение. Това е заблуда.
	— Не сме заблуждавали никого — отвърна спокойно свещеникът.
	— Ами вашето видео? — Анджелина нямаше намерение да се предава толкова лесно. Обърна се към Томас, който стоеше зад отец Алберто с ококорени очи. Той беше също толкова изумен, колкото Бен, от тона й. — Онова, което казахте пред камерата… очевидно е, че сте знаели какво ще се случи.
	— Споделихме истината със света — отвърна свещеникът. — Нима думите ни не бяха истина?
	— Точно това, че се „превърнаха“ в истина, е важното! Единственият начин да знаете, че подобни неща ще се случат, е, ако стоите зад тях или най-малкото сте били замесени в тях. Просто искам да знам защо? Каква игра играете? Не ми е ясно дали това е някакъв религиозен спектакъл, който сте се опитали да поставите и който е предизвикал нещо по-различно от възхищение и вдъхновение. Стреляха по мен и ме раниха в крака!
	Томас се изненада от чутото и спря да диша за момент. Онова, което го изненада, не беше новината за раняването на Анджелина.
	— Вие… не вярвате, че пророчествата са… истински?
	Жената го погледна, но не успя да намери правилните думи, с които да му отговори.
	Бен се наведе напред и се опита да разведри тягостната обстановка.
	— Истината, Томас, е различна за всеки.
	Отец Алберто го погледна мълчаливо и с разбиране. Анджелина от своя страна се изуми.
	— Различна е за всеки, така ли? — Жената почервеня. — Не мога да повярвам на ушите си. И по теб стреляха, Бен!
	— Просто искам да кажа, че виденията невинаги са…
	— Не искам да слушам повече за проклетите ви видения! — изкрещя Анджелина. — Не виденията стрелят с пистолети и не _виденията_ са отговорни за престъпленията, които хората извършват. Това е просто заблуда!
	Най-накрая отец Алберто вдигна ръка и разтвори длан. Лицето му беше олицетворение на спокойствието.
	— Моля ви, приятели, нека не се държим по този начин. Така няма да стигнем доникъде. — Старецът се усмихна мило на двамата, след което се обърна към Анджелина: — Да, днес заблудата е навсякъде. Както беше и вчера. И в дните преди това.
	Жената застина. Цялото й тяло беше изпълнено от гняв, но последното, което очакваше, беше подобно признание.
	— Както ще бъде и утре — продължи отец Алберто.
	— Значи признавате? — попита Анджелина с много по-тих глас отпреди малко.
	— Признавам единствено реалността на човешките слабости и склонности. — Гласът на свещеника продължаваше да е спокоен. — Ние проповядваме истината тук. Нищо повече. Плочката, която беше открита, и пророчествата, изписани на нея, които Томас прочете пред света вчера… те са истина. В това съм напълно сигурен.
	— Всичко е измама — настоя на своето Анджелина. — Трябва да е. Не знам как, защо и кой е отговорен, но това е единственото обяснение.
	Гласът в главата й продължаваше да повтаря: _Автентичните древни текстове не предсказват съвременни феномени._
	Анджелина зададе въпрос, който й дойде на ума в момента:
	— Как се сдобихте с него?
	Свещеникът я погледна в очите, имаше нужда от разяснение.
	— Текстът на плочката. Ватиканът ни каза, че снимката й е била публикувана едва вчера, но вашата група разполага с превод. Как се докопахте до него? — Преди да получи отговор, Анджелина продължи: — И не ми излизайте с номера, че ви е бил разкрит от Бог или някой друг!
	Отец Алберто се усмихна. Очите му бяха изпълнени със състрадание.
	— Не, дете. Няма нищо подобно. Текстът ми беше даден.
	Анджелина се подвоуми.
	— Даден?
	Усмивката на свещеника стана още по-голяма, когато усети недоверието й.
	— От приятел. От човек. — Отец Алберто се наведе напред. — Мога да го повикам, ако желаете.

	* * *

	_Коридорът_
	Лорънс продължаваше да се ядосва. Метлата беше в ръцете му, но от няколко минути не беше премел и сантиметър. Мислеше как може да се докопа до двамата, които се намираха зад вратата в края на коридора и представляваха заплаха за плана. Количката съдържаше обичайните неща, необходими за работата.
	В следващия миг го озари отговорът на въпроса му.
	Вратата на библиотеката се отвори и оттам излезе Томас. Лорънс веднага осъзна, че трябва да изглежда като човек, който има работа тук, затова на мига започна да мете и наведе глава към пода.
	— Лорънс — разнесе се гласът на Томас по коридора. Младият мъж беше доволен, че няма да му се налага да търси чистача. — Имаш ли минутка?
	Старецът си наложи спокойно изражение и го погледна.
	— Разбира се, Томас. С какво мога да ти помогна? Трябва да изчистя нещо в храма ли?
	Младият мъж искаше да се усмихне, но ъгълчетата на устата му отказаха да се помръднат.
	— Не, няма нищо за чистене. Отец Алберто е заедно с Бенедикт и с… гост. — Томас млъкна за миг. — Искат да се видят с теб.
	Лорънс направо ликуваше. Викаха го там, където само допреди малко се чудеше как да влезе. Ако нещата продължаваха да се развиват така, щеше да повярва, че наистина съществува Бог.
	Разбира се, той не показа чувствата си, а само подпря метлата на стената и кимна сериозно.
	— Разбира се, разбира се. Метенето може да почака.
	Старецът премести количката си настрани, за да не пречи на евентуалните минувачи. Той нямаше нито опита, нито уменията да използва оръжия. Бог му беше свидетел, че никога не беше докосвал пистолет. Но в подобна обстановка нямаше да има нужда от такъв.
	Отпусна ръце до тялото си, когато тръгна към Томас, и незабележимо прибра отвертката в джоба на дънките си.


>>	59

	_В библиотеката на църквата „Свети Павел от Кръста“_
	Призоваването на човека, който беше „дал“ текста от плочката на отец Алберто, беше неочаквано събитие, което накара Анджелина и Бен да седнат на ръба на столовете си. Архиварят, който беше напълно убеден в божествената намеса в случващото се в Рим, беше любопитен как предаването на текста беше изиграло роля във всичко това. От своя страна Анджелина, която не вярваше, че паранормалното е отговорно за така наречените напасти, които според нея бяха изцяло човешко дело, искаше да разбере кой е следващият играч в тази поредица от актьори.
	Никой от тях не очакваше да види фигурата, която влезе в стаята след малко.
	— Бенедикт, предполагам, че познаваш Лорънс де Лука, който е с нас през последните седем месеца — изрече спокойно отец Алберто. Тъй като нямаше достатъчно столове, възрастният чистач застана изпънат като струна, доколкото това му беше възможно, до седналите.
	— Доктор Кала — продължи свещеникът, — искам да ви представя този човек, той е член на нашето паство.
	Лорънс кимна колебливо и си придаде вид на човек, който няма никаква представа защо е повикан тук. Носеше работни дънки и бяла тениска, които му стояха като на закачалка — тялото на мъжа отдавна беше изгубило живителните сокове на младостта. Лорънс беше кльощав, но не и мършав, косата му беше по-скоро бяла, отколкото сива, и макар да се беше обръснал, по лицето и врата му имаше набола брада в същия цвят като косата. Бялото на очите му беше пожълтяло, но сините ириси в центъра му все още бяха живи.
	Анджелина забеляза още нещо в тези очи. Не беше само от възрастта, изненадата или набожността. В тях имаше гняв.
	Обзе я подозрение. _Гневът винаги разкрива много._
	— Радвам се да се запознаем — отвърна колебливо Лорънс и кимна любезно на жената, а след това и приятелски на Бен, върху когото погледът му се задържа малко по-дълго — двамата вече се познаваха.
	— Тъкмо си говорехме с доктор Кала — продължи отец Алберто, — която иска да разбере как съм получил пълния текст от плочката, който беше публикуван едва вчера. Онзи, който ми даде миналата седмица.
	— Миналата седмица? — изуми се Анджелина. — Не ми казахте, че го имате от толкова дълго време! — Историята на свещеника ставаше все по-невероятна и по-невероятна.
	Веждите на Лорънс, които бяха изненадващо черни въпреки възрастта му, се повдигнаха.
	— Отче, сигурен ли сте? Обикновено не говорим за…
	— Сигурен съм, братко — внимателно го прекъсна свещеникът. — Те желаят да научат истината. Моля те, не се страхувай. Кажи им.
	Чистачът очевидно се чувстваше все по-неудобно с всяка изминала секунда, макар Анджелина да забеляза, че гневът му не е толкова престорен, колкото срамът и колебанието.
	Лорънс наблягаше предимно на тях, когато отговори:
	— Получих съобщението от единственото възможно място. — Очите му се спряха на едно петно между столовете на Анджелина, Бен и отец Алберте. — От Бог.
	Жената искаше да го прекъсне. _Стига толкова глупости._ Скептицизмът й отдавна беше достигнал границата си, но имаше нещо странно в държанието на чистача. Нещо странно в начина, по който изричаше думите през зъби. Нещо не беше както трябва. Имаше нещо различно от очевидното, че Господ не превежда плочки с акадски текстове, които после да прати на възрастни чистачи, та дори да бяха едни от най-набожните хора на света.
	— Анджелина, моля те, не се ядосвай — прошепна Бен, за да се опита да я успокои. Той знаеше, че подобна дискусия ще я изнерви още повече. — Всички тук правим точно това. Приемаме делата и думите на Духа.
	— Как точно го правите? — попита жената, без да сваля очи от Лорънс. Въпросът накара Бен да млъкне. Думите й не бяха предизвикателни, нито обидни. — Кажете ми как Бог ви _разкри_ превода.
	Лорънс не отлепи поглед от пода, но като че ли веднага започна да рецитира добре заучена реч за естеството на харизматичните видения. Песните и молитвите издигнали душата му, освободили го от тежките окови на светските мисли и отворили сърцето му за Бог. В екстаза от всичко това той усетил как Духът се стоварил отгоре му като огнени езици и му заговорил непознати думи направо в дълбините на душата му.
	Чистачът описваше случилото се някак си безчувствено. Може би защото беше запознат с този феномен, помисли си Анджелина, Бог да му говори. Или пък имаше нещо друго в тази липса на емоции. Нещо, което старецът криеше дълбоко в себе си.
	— Точно така се случват тези неща — потвърди отец Алберто. — Когато най-малко ги очакваме.
	— Лорънс получи цялото откровение — добави Бен. — Части от него се появяваха през цялата седмица от различни членове на паството. Парченце тук, парченце там. Накрая на Лорънс му беше изпратено всичко.
	— И седмица по-късно — започна чистачът, — точно вчера, чухме в новините, че е открита някаква плочка, и в интернет беше публикувана нейна снимка. Тя потвърди всичко, което ни беше изпратено.
	Анджелина усети, че Бен е затаил дъх. Благоговееше. Свещеникът срещу нея беше изключително спокоен, сякаш Божията воля и случващото се в града потвърждаваха вярата му.
	Що се отнасяше до Анджелина…
	— Лъжете — заяви на мига тя. Думите й бяха директно насочени към чистача, който се ококори насреща й. Вратът му започна да почервенява. — Лъжете. Вие сте измамник — повтори по-твърдо жената.
	— Анджелина! — скастри я отново Бен.
	Лорънс се обърна към отец Алберто възмутен. Цялото му лице беше почервеняло.
	— Отче, моля ви, накарайте тази жена да престане да сипе обвинения. Защо ме повикахте? Тя не е вярваща. Нищо не знае!
	— Знам, че лъжете — излая Анджелина.
	— Стига! — провикна се Бен.
	— Не! — Думата не беше изречена от жената, а от Лорънс. Чистачът се изпъна още повече. Дишаше тежко, а лицето му беше изкривено от гняв. Чашата му беше преляла. — Аз ще сложа край на това! — изръмжа той. От устата му се разлетя слюнка.
	В ръката си държеше отвертка. Беше я стиснал толкова силно, че пръстите му бяха побелели.


>>	60

	_На „Порта Сан Джовани“_
	_Централен Рим_
	Емил и Бартоломео обхождаха мястото, на което щеше да бъде отприщена следващата напаст във Вечния град. Янис, другият член в екипа на Бартоломео, вървеше на крачка зад тях.
	Емил се чувстваше чудесно, че може да си позволи подобна дързост — да бъде точно тук, пред очите на всички, заобиколен от изнервени туристи и изплашени граждани. Нямаше никакво значение. Изкуството на пророчеството се криеше в неговия първоизточник. Това беше причината да изберат мястото.
	Вниманието на всички щеше да бъде насочено към Бог и никой нямаше да гледа към тях.
	Оставиха уреченото място зад гърба си. Бяха готови за довечера. Емил беше уверен, че след като слънцето залезеше, всичко щеше да протече по план.
	В мрака щеше да е много по-драматично.
	Умът му вече се рееше в бъдещето.
	— След края на тази напаст интересът и страхът ще достигнат своя връх — обясни той на Бартоломео. Един градски автобус мина покрай тях и ревът на дизеловите двигатели приглуши думите му. — Което означава, че всички ще очакват следващата, петата напаст.
	Бартоломео се разсмя.
	— Така е. Няма как да не го сторят.
	— Освен това разполагат с часа и мястото й.
	Появи се втори автобус и Емил млъкна. Продължиха да вървят в мълчание.
	Петата напаст беше „предречена“ да се случи утре на разсъмване. Тъй като всички знаеха времето и мястото, погледите щяха да бъдат насочени там.
	Господи, всичко беше толкова лесно. До сутринта всички в Рим — вярващи и скептици — щяха да са достатъчно любопитни да разберат какво, по дяволите, ще се случи, и щяха да наблюдават. Мястото беше предопределено от древния текст и потвърдено от съвременните пророци и ясновидци, така че щеше да е претъпкано с поклонници, вярващи, скептици и критици. Както и с духовници. И репортери.
	И с охрана, което беше най-важното. По това време хората на Емил щяха да действат.
	— Двете заплахи няма да бъдат проблем, нали? — Въпросът на Бартоломео извади Емил от унеса му. Той поклати глава.
	— В този времеви отрязък ли? Няма начин. Дори да бяха способни, нямаше да успеят да убият любопитството на хората.
	— Но те не са…? — настоя Бартоломео. — Казвате, че няма да са „способни“?
	Емил спря, обърна се към спътника си и му се усмихна. Той разбираше точно какво има предвид младият мъж.
	— Не, приятелю. Няма да са способни. Подозирам, че точно в този момент Рим губи двама учени, чието присъствие… вече не е необходимо.
	Бартоломео отвърна на усмивката с усмивка и двамата мъже продължиха разходката си в мълчание.


>>	61

	_В библиотеката на църквата „Свети Павел от Кръста“_
	Лорънс се промени за секунда. От кротък и смирен чистач се превърна в силен и властен човек въпреки преклонната си възраст. Той задиша учестено и присви очи. Жилите на зачервения му врат се изпънаха. Вдигна отвертката на нивото на гърдите си и изпълнен с ярост, нападна.
	— Писна ми да слушам глупостите на тази кучка. — Думите на Лорънс бяха като отрова. Той мина покрай стола на отец Алберто и се нахвърли върху Анджелина.
	Атаката беше бърза, но жената не отлепваше подозрителния си поглед от чистача от момента, в който беше влязъл в библиотеката. Тя не предполагаше, че ще се случи това, но все пак очакваше нещо. Той насочи металния връх към нея, но Анджелина имаше достатъчно време да се наклони наляво и да избегне намушкване в долната част на врата. Отвертката се удари в стола и го събори, а тя успя да се измъкне настрани.
	Лорънс залитна напред от инерцията на удара, но успя да се задържи на крака и отново замахна към жената. Гневът му се изразяваше в животински звуци, които издаваше. В ъгълчетата на устата му се беше появила пяна.
	Лорънс отново нападна Анджелина, като този път се целеше в лицето й. Отвертката прониза многократно въздуха.
	Жената се отдръпна назад и се удари в една от металните етажерки, която се разтресе и няколко книги паднаха от нея. Не можеше да се отдръпне повече назад и се запита дали това разстояние е достатъчно. Краят на отвертката премина на сантиметри от очите й — толкова близо, че тя премига и в следващия момент не виждаше нищо.
	За момент Анджелина ослепя.

	* * *

	Бен не можеше да разбере какво беше променило добрия чистач, когото беше опознал през изминалите няколко месеца. Лорънс беше обезумял и беше нападнал Анджелина. Едно нещо беше сигурно: Божите служители не правеха така. Макар да не беше сигурен каква точно му беше Анджелина Кала в този момент — колежка, приятелка или, предвид антипатията й към вярата му, враг — тя беше в опасност и той трябваше да стори нещо.
	Бен скочи от стола си и се насочи към Лорънс. Старецът кипеше от енергия. Опита се да прониже Анджелина в лицето, но пропусна. Въпреки това тя се удари в етажерката и като че ли се замая. Не изглеждаше способна да се предпази, а Лорънс се приготвяше да я намушка в стомаха.
	Бен се стовари отгоре му с цялата си тежест.

	* * *

	Погледът на Анджелина се проясни и размазаната фигура на Лорънс стана по-ясна. Знаеше, че трябва да се размърда. Погледна надолу. Беше прекалено късно. Оръжието на Лорънс беше насочено право към стомаха й. Ръката му беше на по-малко от метър от нея. Анджелина направи всичко възможно да се дръпне настрани, но знаеше, че няма да успее навреме. По цялото й тяло изби ледена пот.
	Внезапно Лорънс залитна на една страна. Ръката му беше протегната, но се оказа далеч от нея. Бен беше стоварил цялата си тежест върху него и двамата се блъснаха в една от металните етажерки вдясно от Анджелина.
	Жената се изправи и си пое дълбоко въздух. Бен и Лорънс вече бяха станали на крака. Архиварят се отдръпна настрани, за да се предпази от ново нападение на чистача. Гневът на Лорънс се прехвърли за момент върху новия му противник. В очите му проблесна жажда за кръв. Отново нападна.
	Анджелина осъзна, че бързо трябва да сложат край на това или старецът щеше да убие и двама им.

	* * *

	Лорънс се готвеше за следващата си атака. Чистачът масажираше рамото си, където Бен се беше стоварил. Архиварят се намираше в края на малката стая — неизгодна позиция, от която Лорънс като че ли смяташе да се възползва.
	— Шибан набожен идиот — изръмжа старецът, отровните думи бликаха от дъното на гневната му душа. — Писна ми от всички вас.
	Стрелна се напред. Вдигна високо ръка и се опита да нанесе смъртоносен удар.
	Единственото, което оставаше на Бен, беше да залегне. В последната секунда падна на колене и се претърколи напред.
	Удари лявото коляно на чистача, докато онзи се опитваше да го намушка, и това го извади от равновесие. Лорънс се разлюля и инстинктивно вдигна ръце, за да не падне, но не можеше да контролира движенията си. Залитна наляво, завъртя се, а отвертката описа хаотична траектория.
	Траектория, която завърши в гърдите на отец Алберто. Върхът проби вълнената роба на свещеника и потъна с всичките си осем сантиметра в плътта му, като по пътя си се сблъска с ребрата му и рикошира.
	За момент светът спря да се върти. Всичко застина. Лорънс се ококори.
	От изненада.
	Той нямаше намерение да убива отец Алберто, и кръвта, която бликна върху ръцете му, които все още стискаха отвертката, го ужаси с живителната си топлина.
	Анджелина и Бен също бяха като вцепенени зад него. Томас изрева от ужас в другия край на стаята.
	Миг по-късно Лорънс се опомни. Шокът от намушкването на свещеника го беше замаял за миг, но не трябваше да се отклонява от целта си. Гневът и яростта му се завърнаха.
	С едно силно издърпване извади отвертката от гърдите на отец Алберто и се обърна към Анджелина и Бен. Кръвта все още се стичаше по ръката му.
	— Време е да приключа с вас двамата.


>>	62

	_В библиотеката на църквата „Свети Павел от Кръста“_
	Бяха двама на един. Значително по-дребният Томас стоеше като вкаменен, откакто Лорънс изпадна в това състояние.
	Чистачът извади кървавата отвертка от гърдите на отец Алберто. Томас коленичи до свещеника. От очите му капеха сълзи. Той като че ли оставаше сляп за борбата, която се водеше в помещението, както и за опасността, която представляваше полуделият за самия него.
	Лорънс отново насочи вниманието си към Бен. Той беше по-едрият от двете му цели — с цяла глава по-висок от Кала. Също така беше по-агресивният от двамата. Той го атакува, а жената само се опитваше да се отбранява. Когато Бен се стовари отгоре му, усети мускулите и здравината на тялото му. Вердикс изглеждаше като някакъв слаб учен, но не беше.
	Отвертката беше станала хлъзгава в ръцете на Лорънс. Кръвта на свещеника беше започнала да се съсирва, затова сложи палеца си в края й, за да се увери, че няма да се изплъзне, когато намушкаше следващата си жертва. Така движенията му щяха да са ограничени, но яростта му беше толкова голяма, че нямаше съмнение, че ще успее.
	Лорънс се изстреля към Бен и наруши налегналата след намушкването на отец Алберто тишина. Погледът на архиваря беше насочен към пастора му и нямаше достатъчно време да реагира. Лорънс вече беше по средата на пътя, почти осъществил своята цел, когато Бен го забеляза.


	* * *

	Анджелина видя как мускулите на тялото на Лорънс се стягат, и осъзна, че старецът има намерение да нападне отново. Целта му очевидно беше Бен и докато се обърне, за да го предупреди, онзи нападна. Погледът на архиваря беше другаде. Анджелина усещаше, че сърцето му е спряло от мъка при гледката на намушкания свещеник. Няма да забележи нападателя си навреме.
	Анджелина се хвърли към Бен с вик. Благодарение на адреналина осъзна, че ако го блъсне, ще го предпази, но самата тя ще застане на пътя на отвертката и макар да искаше да помогне, не й се ставаше мъченица. Затова се насочи към краката на Бен, обви ги с ръце и го събори. Надяваше се, че той ще използва ръцете си, за да омекоти падането.
	Бен залитна и се завъртя на една страна. Анджелина изсумтя, когато падна по корем, а ръцете й все още бяха около глезените му. Засиленият Лорънс не намери целта си, спъна се в гърба на жената и залитна напред, като удари сериозно рамото си в металната етажерка.

	* * *

	Кучката просто не се отказваше. Яростта на Лорънс растеше с всяко допълнително движение, което се налагаше да направи. Той се отлепи от етажерката и погледна отмъстително Анджелина, която се опитваше да стане на крака. Може би в крайна сметка не тя беше втората цигулка на това дуо.
	Сега се намираше по-близо до него. Вече можеше да й види сметката.
	Имаше само един начин да го направи, един лесен начин.

	* * *

	Лорънс нападна Анджелина с цялата решителност, на която беше способен. Ръцете бяха увити около дръжката на отвертката и я държеше на нивото на корема си. Устремът му беше свиреп, сякаш вече нямаше значение кого ще убие.
	Анджелина разбра каква е целта му. Намираше се в единия от ъглите и Лорънс смяташе да я притисне. Успееше ли да стигне до нея, просто щеше да я намушка с оръжието си.
	Обзе я паника, която заповяда на мускулите й да се махнат от пътя на този луд, когато се разнесе трясък от чупене на дърво. Лорънс залитна и на лицето му се появи объркано изражение. Олюля се на една страна и отново се удари в етажерката. Бен стоеше зад него с останките от един от дървените столове.
	Въпреки паниката си Анджелина успя да се усмихне. Хрумна й една идея.
	Добра идея.
	Тя се стрелна към стола, на който беше седяла допреди малко, и го сграбчи за облегалката. Обърна се към Лорънс, който беше отново на крака и преценяваше, че Бен е по-близката му цел. Беше вдигнал кървавата си ръка високо над главата си.
	Анджелина замахна настрани със стола и го стовари в гърба му.
	Тежкият удар в гръбнака изкара въздуха от дробовете на чистача. Той се ококори, когато изгуби равновесие и осъзна, че не може да спре инерцията си. Размаха ръце в търсене на нещо, за което да се хване, но подът го приветства прекалено бързо. Пред очите му се размазаха плът и кръв, когато зърна ръцете си пред гърдите.
	Лорънс осъзна, че всичко ще приключи в този момент.
	Той инстинктивно се опита да се приземи на длани, но хватката му около отвертката се охлаби. Широката дръжка беше по-тежка от останалата й част и след като беше освободена от ръката му, гравитацията свърши останалото. Отвертката се завъртя, докато падаше с дръжката надолу.
	Острият й край се удари в тялото на Лорънс, което падна на пода. Отвертката прониза слънчевия сплит и сърцето му, а инерцията му беше толкова голяма, че в раната влезе и част от дръжката.
	Върхът на отвертката излезе през гърба му, макар и не достатъчно, че да разкъса дрехите му, и по този начин създаде гротесков триъгълник под раменете му. Миг по-късно платът се оцвети в червено.
	Лорънс осъзна, че е мъртвец, преди да бъде споходен от неизбежната реалност. Смъртта му настъпи бързо, имаше време да произнесе само едно-единствено изречение, преди животът да си тръгне завинаги от него:
	— Не можете да ги спрете.


>>	63

	_В библиотеката на църквата „Свети Павел от Кръста“_
	Количеството кръв, пролято в малката библиотека на „Свети Павел от Кръста“, изглеждаше още по-внушително на светлината на флуоресцентните лампи. Разширяващата се локва под тялото на споминалия се чистач не беше единственото място, изцапано с кръв. Докато се беше опитвал да сее смърт, Лорънс беше пръскал наоколо кръвта на отец Алберто. Библиотеката приличаше на сцена от филм на ужасите — мъртви тела, счупени столове и пръснати по пода книги.
	Единственият останал непокътнат беше Томас. Той продължаваше да клечи до свещеника. От очите му се стичаха сълзи. Държеше една от ръцете на стареца и тихичко редеше молитви.
	След като се увери, че Лорънс е мъртъв, Бен се присъедини към Томас до свещеник Алварес.
	— Жив ли е? — попита той. Очите му се насълзиха.
	— Той… едва диша — отвърна младият мъж.
	Бен падна на колене и взе другата ръка на отец Алберто.
	Анджелина не отлепваше поглед от мъртвия чистач. Решителността и силата му бяха внушителни.
	Кракът й започна да пулсира от болка.
	— Доведе… доведете я… тук. — Думите излязоха от устата на свещеника. Бен и Томас го изгледаха изненадани.
	— Нея?
	Отец Алберто отскубна ръката си от тази на Бен. С малкото си останала сила посочи към Анджелина.
	Жената забеляза жеста и болката й като че ли изчезна. _Набожен или не, духовник или не, този човек е на прага на смъртта._ Кафявата му роба беше напоена с кръв на стомаха му, а лицето му беше плашещо бледо. Сърцето й се изпълни със състрадание, каквото би изпитала към всяко човешко същество в подобно състояние.
	Анджелина заобиколи трупа на Лорънс и отиде при свещеника. Застана пред него, без да има представа защо я викаше в последните мигове от живота си.
	— Ти… си ранена — каза той.
	Страхът я стисна за гърлото. Нима отец Алберто беше забелязал рана, която тя беше пропуснала? Анджелина бързо огледа тялото си, но такава нямаше, само няколко кървави петънца, които беше получила при контакта с тялото на Лорънс.
	— Не — отвърна тя, — добре съм… — и против волята си изрече: — … отче.
	— Не — възпротиви се свещеникът, — там. — Посочи към прасеца й.
	Анджелина погледна надолу. Раната пулсираше под панталона й, но нищо не се виждаше от нея.
	— Как разбра…
	Отец Алберто не й даде възможност да довърши въпроса си.
	— Трябва да… се погрижиш за нея. — Старецът дишаше бавно. — Не й позволявай… да се инфектира. Все още… имаш работа за вършене.
	Анджелина не знаеше какво да отвърне. _Бедният човечец, толкова е уязвим._
	Изведнъж отец Алберто събра длани — отнякъде получи сила, каквато допреди малко нямаше.
	— Останалото предстои — каза той с широко отворени очи и премести поглед от Анджелина към Бен и обратно. — Огънят, скриването на слънцето и после…
	Силата му се изчерпа с бързината, с която се беше появила.
	— Това са митове, отче — отвърна жената и поклати глава. Измамата си беше измама дори на прага на смъртта. — Заблуда.
	Отец Алберто съумя да й се усмихне нежно.
	— Може би е така, професоре. — Духът бавно напускаше тялото му. — Но Бог е поемал по по-неведоми пътища преди. Никога… не подценявай… волята му.
	След тези думи светлината напусна очите на свещеника и земният му път приключи.

	* * *

	_На улицата пред църквата „Свети Павел от Кръста“_
	Следващите четири часа и половина прекараха в църквата. Линейката, за която се обади Томас, се забави, после пристигна полицията, която премина през обичайните разпити, въпроси, свидетелски показания и всичко останало, необходимо за нормалното разследване на едно местопрестъпление. Мястото беше такава касапница, че първите пристигнали полицаи сложиха белезници на Бен, Анджелина и Томас, тъй като не знаеха кой е отговорен за всичко това. Томас побърза да покаже на полицаите камерите, разположени в цялата църква, включително в единия ъгъл на библиотеката. Записът потвърждаваше историята и на тримата и след продължителни разпити полицията ги уведоми, че са свободни да си вървят — макар че не можеше да напускат Рим.
	— Нашият свещеник — започна Бен, когато най-накрая стигна до линейката. — Той…?
	— Все още е жив — отвърна един от медиците и затвори вратата след себе си, — но сега е в безсъзнание. Не изглежда добре.
	Мъжът не каза нищо повече, явно професионализмът му не го позволяваше.
	Линейката замина под съпровода на сирената и светлините, които затанцуваха върху остатъците от мъглата, които все още не се бяха вдигнали.
	— Какво се е случило с мъглата? — попита полицаите Анджелина и посочи въпросните остатъци. Очевидно беше останало много по-малко от нея, отколкото когато влязоха в църквата.
	— Кой знае, мамка му? — отвърна един груб и дебел следовател. — Това нещо покри целия град за четиридесет и пет минути. Дойде от нищото. Никога не съм виждал подобно чудо. Изплаши всички ни.
	— Това е един от знаците на онова нещо, апокалипсиса — намеси се друг полицай и цъкна с език. — Поне така казва жена ми. Чула го някъде в интернет, така че трябва да е истина.
	Разнесе се мрачен смях и полицаите се заеха отново със задачите си.
	На Анджелина и Бен не им беше до смях.
	— Какво ще правим сега? — попита архиварят, когато останаха сами. Той се справяше по-добре с шока, отколкото смяташе жената, особено като се имаше предвид, че беше наранен човек, когото много обичаше.
	Анджелина не можеше да спре да превърта сцената в главата си, думите, случилото се накрая. Тя се подпря на една от полицейските коли и се замисли.
	Изведнъж се изпъна като струна.
	— Той каза _ги_.
	Бен я погледна недоумяващо.
	— Лорънс — продължи Анджелина, която беше заговорила по-бързо от обикновено, — вашият чистач. Докато умираше.
	— Не разбирам какво имаш предвид — отвърна архиварят.
	— Последните му думи бяха: „Не можете да ги спрете“. _Ги_, Бен!
	Мъжът поклати глава, все още не можеше да разбере смисъла. Анджелина постави ръка върху неговата.
	— Той не каза „Не можете да _ме_ спрете“ или „Не можете да _ни_ спрете“. Каза _ги_. Имаше предвид други хора. Някои извън църквата ви.
	Бен започна да разбира.
	— Смяташ, че Лорънс е работил с някого другиго?
	Анджелина закима енергично, но вече се оглеждаше наоколо.
	— Какво ще кажеш да се махаме оттук, Бен? Да отидем някъде другаде? Където и да е?
	— Имаш ли план?
	— Може би. Искам да отидем на някое спокойно място, където да решим какво ще правим от тук нататък.
	Томас, който стоеше на няколко метра от тях, се присъедини към компанията им.
	— Не живея далеч — обяви той. — Ако желаете, можете да дойдете с мен.
	За първи път, откакто се запозна с младия мъж, когото видя и чу на онзи видеозапис в интернет, Анджелина му се усмихна.
	— Чудесно.
	Томас им посочи накъде да тръгнат, и миг по-късно тримата вече вървяха към дома му, а мъглата около тях продължаваше да се разтапя.


>>	64

	_Под земята_
	Третата напаст беше дошла и си беше отишла. Точно както трябваше да стори. Всички пироефекти сработиха както трябва, и химическата смес беше точно онова, което трябваше да бъде. Дразнеше, но не беше отровна. Все пак това беше напаст, а не сифилис.
	_Това не са пироефекти, тъпако._ Бартоломео се ухили, когато си спомни думите на Янис. Неведнъж партньорът му го критикуваше относно правилните термини в системата, която му помагаше да инсталират. _Тук няма огън. Само „ефекти“._ Огънят беше четвъртата напаст, а не третата.
	Скоро и неговият ред щеше да дойде. За момента вниманието на Бартоломео беше насочено другаде.
	— Онова чудо се намира от другата страна на тази стена, така ли? — попита той. Дългата бетонена плоча беше издълбана и под нея се виждаше метал. Трудно му беше да повярва, че всичко, за което се бяха борили, е точно от другата страна.
	— Да, но ни отне много време да стигнем дотук — отговори един от работниците. Цял екип работеше вече месеци наред.
	Бартоломео кимна. Получаването на нещо стойностно изисква много работа.
	— Експлозивите, които докарахме, ще бъдат ли достатъчни?
	— Предполагам — отговори работникът, но като видя изписаното недоволство на лицето на Бартоломео, допълни: — Да, ще свършат работа. Проникнахме доста. Взривът ще трябва да се справи само с няколко сантиметра. — След което каза колебливо: — Нали знаеш, че ще вдигне голяма шумотевица?
	Бартоломео се усмихна. Другият мъж — не.
	— Експлозията ще е толкова силна, че ще стигне чак до улицата. Всички наоколо ще я чуят.
	— Няма да има никого наоколо — изрече напълно уверен Бартоломео.
	— Винаги има — настоя работникът. — Хора на улицата и охрана от другата страна.
	— Утре няма да е така.
	— Как може да си сигурен?
	— Защото погледите на всички ще са насочени другаде.
	Работникът продължаваше да не разбира.
	— Къде?
	Бартоломео се разсмя.
	— В небесата, разбира се, ти какво си мислеше?


>>	65

	_Остров Пантелерия_
	На триста и петдесет морски мили оттук, на остров Пантелерия, който се намираше в средата на сините води на Сицилийския пролив в Средиземно море, нищо не се случваше.


>	Седма част
>	Разрушение

>>	66

	_„Виа Паузания“_
	_Домът на Томас Насимбени_
	В късния следобед стигнаха до безличния вход на апартамента на Томас. Тъй като пазарът на имоти в Рим беше също толкова скъп, колкото във всеки друг голям европейски град, младият мъж можеше да си позволи само това малко жилище. Тясната дневна преливаше в малка кухня, спалня с двойно легло и баня. Апартаментът беше малък дори когато само Томас си беше у дома, а с още двама души изглеждаше направо миниатюрен.
	Младият мъж беше обзавел дома си обикновено. Светлозеленото и кремавото принципно създаваха приятна атмосфера, но в случая само подчертаваха измъчения външен вид на гостите. Томас, който изглеждаше най-добре от триото, имаше кръв по ръцете и предмишниците, тъй като държа тялото на отец Алберто, докато не пристигна линейката. Анджелина и Бен бяха в много по-окаяно състояние. Имаха размазана кръв по дрехите, ръцете, лицата и косите си. Блузата на жената беше разкъсана до дясното й рамо, а десният крачол на панталона на архиваря представляваше едно голямо пурпурно петно — той беше клекнал в локвата до тялото на Лорънс, за да провери дали чистачът е мъртъв. Томас ги беше превел по заобиколен път от църквата до апартамента си, защото осъзнаваше, че колкото и да е изумено римското население, гледката на трима души, изцапани с кръв, щеше да го обезпокои.
	На топлата светлина в дома на младият мъж всички изглеждаха като излезли от филм на Уес Крейвън*.
	[* Уесли Ърл „Уес“ Крейвън (1939–2015) — известен американски режисьор, сценарист, продуцент и актьор, създател на поредиците „Кошмари на Елм Стрийт“ и „Писък“. — Б.пр.]
	— Мисля, че няма да е зле да се преоблечеш — каза Томас на Бен.
	Архиварят се огледа. Може би във всеки друг момент от живота си щеше да се паникьоса, като видеше кръвта на друг човек върху себе си, но не и сега — само повдигна вежда при гледката.
	— Май си прав — съгласи се той. — Освен ако нямаш невероятна пералня.
	— Използвам онази, която се намира на моята улица — отвърна Томас, — но имам дрехи в гардероба. Малко по-висок си от мен, но мисля, че ще ти станат.
	Младият мъж изчезна за момент и остави Анджелина и Бен да оглеждат странните привидения, в които се бяха превърнали. Жената като че ли имаше намерение да каже нещо, когато Томас се завърна от спалнята си.
	— Тези трябва да ти станат. — Той подаде на Бен чифт панталони в цвят каки и жълта риза с отворена яка. Отгоре им имаше боксерки и сгънати черни чорапи. — Ей там е банята — посочи някъде зад кухнята.
	— Не съм убеден, че можем да си позволим да останем толкова дълго, че да се изкъпем — отвърна Бен, — но определено ще се възползвам, за да си измия лицето и ръцете. — Погледна надолу и видя, че обувките му са целите в кръв. — Както и обувките.
	Бен взе дрехите от Томас и се оттегли в спалнята. Анджелина се приближи до по-младия мъж.
	— Ами аз? — попита го тя. — Не мога да остана така.
	— Дай ми минутка да взема някои дрехи за мен — отвърна Томас. — Мога да се преоблека в спалнята, докато Бенедикт е в банята. Ще ти осигурим достатъчно спокойствие.
	Анджелина отново се изненада, като чу да наричат Бен „Бенедикт“. Смяташе, че умалителното идва от Бенджамин, а не от толкова благочестиво име като това на основателя на Бенедиктинския орден.
	— Не се безпокоя, че няма да има къде да се преоблека, а какво да облека — отвърна Анджелина. Тя погледна облеклото на Томас, което много приличаше на онова, което беше дал на Бен, а вероятно и на онова, което беше в гардероба му. Стилът му обаче съвсем не беше основният проблем, а голямата разлика в размерите им.
	Томас се усмихна срамежливо.
	— Аз… приятелката ми… мисля, че има някакви нейни дрехи в чекмеджето под леглото. Вероятно ще ти станат.
	Младият мъж се изчерви, сякаш думите „приятелка“ и „легло“ не биваше да се използват в едно и също изречение.
	— Приятелка? — учуди се Анджелина, като видимо се възползваше от срама му, за да се пошегува с него. — Как може такова добро и набожно момче да прекарва нощите си с жена? — Тонът й беше добродушно закачлив, но това не попречи на Томас да придобие нови нюанси на пурпурния цвят.
	— Моля те, не казвай на Бен — примоли се плахо той.
	Анджелина се спря, защото разбра, че е много засрамен. Зачуди се дали предбрачното съжителство не беше грях в тяхната малка общност.
	_Ако не е откровение_, зашептя един глас в главата й, _значи е правило, което да внушава вина, така стоят нещата при набожните хора._
	Анджелина поклати глава и го погледна с мило изражение.
	— Не се тревожи, Томас. Тайната ти няма да бъде разкрита. — Усмихна му се. След малко младият мъж се върна с комплект женски дрехи в ръце — модерни избелели дънки и прилепнала тениска. Не бяха точно по неин вкус, но щяха да свършат работа.

	* * *

	Двадесет минути по-късно тримата бяха измили кръвта от себе си, бяха се облекли в предложените от Томас дрехи и се бяха привели в приличен вид, доколкото беше възможно. Докато Анджелина миеше косата си под чешмата и я решеше с четката на домакина — интимност, каквато не беше предполагала, че някога ще сподели с мъж, когото не беше познавала допреди няколко часа — Томас беше сложил чайник на котлона и беше извадил кутия с бисквити от шкафа. Когато Анджелина излезе от банята, на масата чакаха три чаши със силен чай.
	Бен и Томас разговаряха, когато тя се присъедини към тях, взе една от чашите и я доближи до устните си. _Господи, давам вечната си душа за едно кафе._ Но побърза да се скастри. _Чаят също не е зле. Може би ще успееш да запазиш вечната си душа._
	Бен се засмя на нещо, което Томас му каза — това беше първият път, в който се разсмя, откакто двамата бяха влезли в Архива. Струваше й се, че е минал цял един живот оттогава, макар да не бяха изтекли дори двадесет и четири часа.
	— Трябва да разберем какво е имал предвид под _ги_ — намеси се в разговора Анджелина. Нямаше значение, че ги прекъсва, трябваше да се заемат с важните проблеми. — Затова дойдохме тук. Да се заловим за работа.
	Усмивката на Бен стана още по-широка.
	— Защо не седнеш, доктор Кала. — Архиварят посочи мястото на дивана до себе си. Употребата на титлата й явно беше нарочно. — Двамата с Томас обсъждахме точно това.
	Бузите на Анджелина почервеняха. _Все така става._ Тя седна на дивана и отпи нова глътка от чая си.
	— Е, някакви предложения?
	— Може да е някоя друга религиозна група — отвърна Томас. — Тъкмо казвах на Бенедикт, че Лорънс се присъедини към нас преди шест-седем месеца. Може да са били малко повече, не си спомням точно. Дойде без никаква информация за миналото му, но това е нещо, характерно за повечето от нас. Никой не би те накарал да разкриеш миналото си, освен ако сам не искаш да го сториш.
	— Винаги се държеше мило с хората — намеси се Бен. — И беше много набожен.
	— Точно това имам предвид — възпротиви се Томас. — Изглеждаше прекалено набожен, още от самото начало. Това понрави ли ти се?
	Явно въпросът хвана Бен неподготвен. Той не отговори, само сбръчка обърканото си лице.
	— Имам предвид, че на мен не ми хареса — продължи младият мъж. — Не ме разбирай погрешно, бях поразен, когато за първи път влязох в църквата. Ефектът й върху мен беше моментален. Майка ми е португалка, а баща ми — венецианец — две много далечни култури от тази, затова, когато преминах през вратите на „Свети Павел от Кръста“ за първи път, почувствах нещо уникално. Не бях _изпитвал_ подобно нещо преди.
	Бен бавно кимна, а очите му отлетяха някъде надалеч — явно също си припомняше първия път, в който беше влязъл в църквата.
	— Но действителното _влизане_ в нещата… — продължи Томас. — Имам предвид моленето на други езици, отварянето на душата за Божия глас, всичко това… ми отне известно време. Беше някак…
	— Странно. — Бен намери думата, която младият мъж търсеше. — И при мен беше така. Семейството ми е много консервативно, що се отнася до религията. Да се докосна до нещо подобно, беше нещо съвсем ново за мен. Трябваше да се приспособя.
	— Точно това имам предвид! — Томас се изправи на стола си срещу дивана. — Лорънс като че ли нямаше подобна нужда. Просто се появи, мил и чаровен, и напълно отворен за Божия глас. Помня, че се присъедини към мен по време на една екстатична молитва два дни след пристигането си.
	— Извини ме — прекъсна го Анджелина. — Какво имаш предвид под „екстатична молитва“?
	— Това е специална молитва… преживяване — обясни Томас. — Когато човек наистина е докоснат от Светия Дух, има чувството, че полита в небесата, че напуска тялото си.
	_Прилична доза ЛСД би сторила същото_, помисли Анджелина, но запази мислите за себе си, повече от уважение към Бен, отколкото към религията. Все още не можеше да си обясни как един интелигентен мъж като него може да вярва в подобни неща… в такива _екстатични молитви_.
	— Обикновено на новодошлите им е необходимо доста време, за да достигнат подобно ниво — продължи с обясненията Томас, — но Лорънс беше точно до мен и говореше на Духа само след два дни. — Младият мъж поклати глава разочарован. — Може би това е било знак, че нещо не е наред. Може би е означавало, че е бил част от някоя друга група. Възможно ли е да е искал да ни опозори? Много хора желаят подобно нещо.
	— Защо? — попита Бен. — Той не ни е вредил, даже се превърна в един от най-отдадените ни членове. Отец Алберто беше близък с него.
	— Може би това… може би това също е било знак. Може би отец Алберто е бил заблуден от него. — Томас пребледня. Вероятно осъзна, че свещеникът, когото боготвореше, можеше да се окаже измамен.
	Бен поклати енергично глава.
	— Не мога да го повярвам. Отец Алберто е пророк. Щеше да прогледне през лъжата.
	Анджелина го изгледа скептично.
	— Никой не е безгрешен, Бен. — _Ама че коментар, и то пред двама католици._ — Томас може да се окаже прав. Вероятно Лорънс е искал да опозори църквата ви, като я свърже с няколко фалшиви чудеса. Стремил се е да ви докара срам и позор. Не можеш да кажеш, че не е правено и преди.
	— Явно доста са се постарали — отвърна архиварят. Усещаше, че това не е правилната посока, но трябваше да разгледат всички варианти. — Има много по-лесни начини за опозоряване. Да спреш електрозахранването на целия град? Да използваш цялата канализационна система, за да опушиш населението? Съжалявам, но ми се струва доста преувеличено.
	Анджелина не беше готова да се откаже от потенциалните религиозни мотиви на Лорънс, но трябваше да признае, че Бен има право.
	— Какво мислиш, че е тогава, щом изключваш участието на друга религиозна група? Тероризъм? Жадни за власт сектанти? — Думите имаха странен вкус в устата й, но тя искаше да намери отговори на въпросите си.
	— Аз също се сетих за подобни варианти — отвърна Томас, — но не мога да си обясня как тези напасти биха се определили като терористичен акт. Съгласен съм, че са неприятни, но досега не са наранили никого.
	Стомахът на Анджелина изкъркори. Тя отхапа бисквита, за да го успокои.
	— Речната вода не беше отровна, когато почервеня — продължи Томас. — Или поне така съобщиха по новините. Спирането на електрозахранването в целия град е драматично събитие, но повечето места, на които може да бъде застрашен човешки живот — като болници и подобни — разполагат с генератори именно за такива случаи. Така че и тази напаст не беше смъртоносна. Що се отнася до мъглата… Досега не съм чувал за терористична група, чиято цел е да накара цял един град да кашля и да си търка очите.
	Анджелина не успя да потисне смеха си. _Добро момче. Имаше мозък зад тази негова набожност._
	— Значи, всички „напасти“, както сам ги наричаш — каза накрая тя и избърса устата си, — са били символични. Привлекли са вниманието на хората, но нищо повече. Какъв е смисълът?
	— Отново се връщаме на пророчеството — отвърна Томас автоматично. — Вероятно сме го разбрали грешно. Пропускаме нещо важно.
	— Стига с това пророчество! — скастри го Анджелина. Доброто настроение бързо я напусна и беше заменено от раздразнение. — Вие двамата не разбрахте ли, че цялата тази работа с „пророчеството“ е измама? За бога, вече трябва да сте стигнали до извода, че плочката е фалшификат. Как е фалшифицирана и от кого — не знам, но някой го е сторил и очевидно бившият ви чистач е имал нещо общо с него. Това „откровение“, което всички сте получили… можел е лесно да ви го подхвърли. Прошепнал е правилното нещо на правилната жена и _хоп_, на следващия ден тя смята, че е получила видение. Поговорил е с някой мъж с правилния тон и отношение и след ден-два — _изненада_, онзи е получил видение за мъгла. Господи! Дори вашият свещеник каза, че Лорънс е човекът, „получил цялото видение“! Какви доказателства още ви трябват? Вие двамата трябва да си отворите очите, мамка му!
	Анджелина усети как се изчервява. _Винаги ли трябва да си толкова груба, жено?_, скастри се тя. Видя изражението на Томас и осъзна, че думите й са го наранили.
	Бен от своя страна не изглеждаше наранен. Беше се замислил за нещо.
	— Мисля, че Томас е прав — каза най-накрая той.
	— О, по дяволите, Бен, много съм изморена за подобни…
	— Признавам, че нямам представа дали е измама, или не — прекъсна я бързо той. — Но точно сега това не е най-важният въпрос.
	Анджелина сви вежди.
	— Така ли?
	— Разполагаме ли с превода? — попита Бен. Той се приведе напред, от цялото му тяло струеше ентусиазъм. — На целия текст?
	— Почакай — отвърна Томас. Без повече приказки младият мъж се изправи и отиде в спалнята, където бръкна в джоба на панталоните, с които беше облечен през деня. Върна се с един лист.
	— Тази сутрин получихме копия по време на молитвата в домашната църква. — Младият мъж подаде сгънатия лист на Бен, който бързо го разгърна и зачете. Кимна, сякаш прочетеното потвърди изникналата в главата му идея.
	Миг по-късно отмести подноса с бисквити настрани и постави листа върху малката масичка за кафе.
	— Всички сме запознати с първите редове — каза Бен и прокара пръст по тях, — че откривателят ще умре, което и стана. Че реката ще почервенее, което и стана. — Пръстът му продължи да се движи. — Мракът… мъглата…
	Анджелина се приближи до него и насочи вниманието си към превода.
	— Но не сме обръщали достатъчно внимание на следващите.
	Бен се наведе над листа и зачете на глас:
C>
	На четвърто място ще е огнен кръст, който ще погълне светините в центъра на Светия престол.
	И тогава ще настъпи моментът, в часа на първата светлина на третия ден от началото на тези събития, когато над мястото, на което почива Скалата, зората ще бъде възпряна, а слънцето ще бъде изличено от небето.
C$
	След като прочете и последните думи, архиварят погледна Томас и Анджелина.
	— Независимо дали е фалшификат, или не, плочката представлява нещо важно. — Очите му се разшириха.
	— Какво по-точно? — попита Анджелина.
	— Карта.


>>	67

	_Под земята_
	Схемите, които екипът беше начертал, се оказаха изключително точни. Като се имаше предвид, че това беше място, за съществуването на което почти никой не знаеше, нямаше как да се обърнат към общината и да поискат плановете му. Информацията, която бяха събрали, се базираше на паметта на Емил, както и на месеците наблюдение и техническо разследване.
	Екипът се преобразяваше във водопроводчици и отиваше от другата страна на улицата, където получаваше южен достъп до подземната инфраструктура, а плановете на разположението на водопроводните тръби на другите сгради им разкриваха размера и формата на пространството, от което бяха заинтересовани.
	Екипът се преобразяваше в електротехници и отиваше в магазина през две врати на изток, от който можеше да заеме позиция на покрива и да получи достъп под земята. Отново плановете на електрическата инсталация им даваха добра представа за обстановката.
	Екипът се преобразяваше в каналджии…
	Екипът се преобразяваше в служители на телефонна компания…
	Екипът се преобразяваше в пияни туристи, припаднали на тротоара до късно през нощта, когато малцина биха обърнали внимание на душенето им, тъй като смятаха, че само си търсят местенце, на което да се изпикаят…
	Работата им включваше много хитрости и много техническо ноу-хау. Сонарът им беше помогнал да определят точните размери на мястото, а с получените от него данни успяха да изчислят дебелината и конструкцията на трислойните стени.
	Съумяха да хакнат някои градски институции, които им осигуриха схеми на близките подземни тунели, от изключителна важност при влизането — и излизането — незабелязано от мястото.
	Това включваше създаването на допълнителен тунел, разбира се, но разполагаха с достатъчно време, за да го сторят. Емил беше отбелязал пред всички, че проблемът при такива планове е, че прекалено много се разчита на всекиго да си свърши работата в последния момент. Взривяването на врата с два килограма ТНТ секунди преди да влезеш през нея, си беше доста шумно. Само глухите и мъртвите нямаше да чуят експлозията.
	Затова беше много по-добре да се започне от по-рано. Не дни, не седмици, а месеци. Можеше да се свърши малко тук, малко там, тъй като никой не забелязваше подобни неща. Бетонната стена трябваше да се дълбае малко по малко. Един метър можеше да отнеме четири месеца, но защо, по дяволите, да бързат? Осемте сантиметра стомана? Постигаха се с различни инструменти, но по същия начин. Същото се отнасяше и за желязото.
	Малко по малко. Люспа по люспа. Микрометър по микрометър.
	Докато не дойдеше денят, в който да влязат, и единственото, което трябваше да се направи, беше да се мине през стената.


>>	68

	_Апартаментът на Томас_
	Анджелина не можеше да разбере какво имаше предвид Бен, като нарече текста на фалшивата плочка „карта“.
	— Не разбирате ли? — настоя архиварят, докато гледаха написаното на страницата. — Плочката не ни казва само _какво_ ще се случи, но и _къде_.
	— Реката — каза Анджелина и започна да осъзнава какво има предвид Бен. — Очевидно беше, че става въпрос за Тибър. — Това беше връзка между събитие и място, но не особено съществена връзка. — Реката прекосява целия град. Мястото не е едно, а стотици.
	— А мракът и мъглата — добави Томас — паднаха навсякъде. В цял Рим.
	— Да, но не и сега — отвърна Бен и се наведе над реда, от който започваше пророчеството за четвъртата напаст.
	Анджелина погледна отново към думите, които сочеше: _На четвърто място ще е огнен кръст, който ще погълне светините в центъра на Светия престол._
	— Нямам представа какво означава „огнен кръст“ — продължи архиварят, — не мога да си представя, че ще е просто възпламенено разпятие — подобно нещо може и да е оскърбително, но въобще не е напаст. — Говореше сериозно и непреклонно. — Но втората част ми звучи като място.
	Най-накрая Анджелина разбра какво имаше предвид Бен.
	— Това е точно определено място в Рим — каза тя. — Можем да го намерим!
	На лицето на архиваря се появи топла усмивка.
	— Точно така. След като знаем какво да очакваме, можем да разберем къде ще се появи този „огнен кръст“ — каквото и да представлява. — Бен млъкна, за да придаде повече тежест на следващите си думи: — И кога ще се появи.
	— Кога? — учуди се Томас. Лицето му беше истинско олицетворение на объркването, откакто архиварят подхвана тази тема.
	Анджелина беше с крачка пред него.
	— За да получим отговор, трябва да погледнем каква е следващата напаст. Тази, която идва след огъня. — Жената посочи с пръст листа два реда под мястото, на което се намираше този на Бен. Зачете на глас, най-вече на Томас: — _И тогава ще настъпи моментът, в часа на първата светлина на третия ден от началото на тези събития, когато над мястото, на което почива Скалата, зората ще бъде възпряна, а слънцето ще бъде изличено от небето…_
	Младият мъж като че ли се въодушеви при тези думи, той все още не вярваше, че са измама. За Анджелина те бяха откровение, но по коренно различна причина от религиозната.
	— На третия ден от началото на тези събития — повтори тя. — „Тези събития“ трябва да са напастите, които се описват в текста, а „в часа на първата светлина“ е ясно.
	— Всичко започна вчера — отвърна Томас, който също беше започнал да разбира. — Вчера сутринта.
	— Което означава, че утре е третият ден — добави Анджелина и погледна Бен. — Петата напаст е предвидена за утре призори.
	— Значи, четвъртата трябва да се случи между настоящия момент и тогава — отвърна той.
	— Но кога? — попита Томас. — При четвъртата напаст няма „в часа на първата светлина“ или някакъв друг индикатор за време.
	— Но се говори за огън — отвърна Бен. — Кажи ми, Томас, по кое време на деня е най-лесно да се забележи огънят?
	Младият мъж нямаше нужда да отговаря. Нямаше подобно време на деня. На тримата им беше пределно ясно, че огънят се забелязва най-лесно през нощта.

	* * *

	Прозренията на Бен относно текста запалиха ентусиазма на всекиго от тях. Нощта наближаваше бързо, а с нея — и следващата напаст. Трябваше да разберат точно къде да отидат, за да го наблюдават.
	_И да спрем онзи, който прави всичко това_, помисли си Анджелина. _Или поне да разберем кой или кои са._
	— Каквото и да означава „огнен кръст“ — започна Томас, — текстът казва, че ще погълне светините в центъра на Светия престол. — Младият мъж погледна събеседниците си, които седяха на дивана срещу него. Те свиха рамене. — Не ми изглежда като ядрена физика.
	— „Свети Петър“ — каза Бен, като по този начин потвърди предположенията на всички за тази неособено трудна загадка. — Най-известната католическа църква е „Свети Петър“, тя е центърът и тъй като всички тези пророчества се отнасят за Рим, не мога да си представя, че става въпрос за друга.
	— Точно — съгласи се Томас. — „Светият престол“ разполага със свята базилика в центъра си.
	Двамата мъже бяха напълно убедени в своята правота, но Анджелина поклати глава.
	— Грешите — отвърна сериозно тя. — Не „Свети Петър“ е целта.
	— Какво говориш? — попита Томас. — Символизмът е повече от ясен.
	Жената намери необходимото търпение, за да отпие нова глътка от чая си, и забеляза, че домакинът им беше оставил пликчето в чашата. _Първо помисли, преди да отговориш._
	— Наистина ли вие двамата сте толкова набожни католици? — попита Анджелина и остави чашата си. — Харизматици или каквито и да било там? Не разбирате ли, че „Свети Петър“ не е точно центърът на Рим?
	Бен и Томас се опулиха насреща й.
	— Всички смятат, че е — продължи тя, — защото се е превърнала в много важно място през изминалите петстотин години и благодарение на разположението си като централно място във Ватикана.
	Архиварят се намръщи, защото усещаше накъде клони жената, но изражението на младия мъж остана празно.
	— Папата — продължи Анджелина — е главата на Католическата църква по целия свят. Но на първо място той е епископ на Рим. А римската катедрала не е „Свети Петър“.
	— „Сан Джовани“ е — внезапно каза Бен.
	— Точно така — потвърди Анджелина и кимна.
	— Извинете ме — прекъсна ги Томас. — През целия си живот съм живял тук, но за първи път чувам за такава църква.
	— „Сан Джовани ин Латерано“ — отговори жената. — Технически погледнато, е папска архибазилика и седалище на папата. Намира се на върха на старо римско укрепление, което датира от втори век от н.е. И е просто… невероятна.
	— В такъв случай — стана от дивана Бен, взе листа от масата и го подаде на Томас — точно там трябва да отидем.


>>	69

	_Щабът на Швейцарската гвардия Ватиканът_
	Нахлуването в дома на Ридолфо Пасерини не донесе никаква нова информация на Ханс Хайнрих. Майорът беше сигурен, че ще успее да го завари в дома му — или поне че ще намери някакви знаци от пребиваването му — но уви. Първата им сериозна следа се оказа безполезна.
	Препятствията никога не бяха причина за отказване. Хайнрих беше научил това съвсем рано в Гвардията и оттогава следваше този принцип.
	През изминалите няколко часа разследващите от екипа му се занимаваха с „нетуъркинг“. Така наричаха процеса, при който търсеха всичко, свързано със заподозрените — приятели, хора, на които се бяха обаждали, места, на които обичаха да ходят — въобще всичко, до което можеха да се докопат, да научат или да хакнат.
	Ридолфо не си беше у дома, за да бъде заловен и разпитан, но това не означаваше, че не могат да научат нищо за него.
	— Ние не сме точно АНС — каза един от мъжете в екипа на Хайнрих, когато майорът се надвеси над него, — но разполагаме с няколко трика в ръкава си.
	На екрана пред тях, както и на множеството други монитори, разположени наоколо, се обработваше информация. Адресът на Пасерини беше свързан с телефонни разпечатки, които от своя страна носеха допълнителна информация — мобилни и финансови справки, пътнически документи и друга лична информация.
	А и не само лична, но и междуличностна.
	Имейлът на Ридолфо Пасерини говореше за отношения с мъж на име Андре Дюре, които продължаваха години наред. Явно двамата се познаваха отдавна и кореспонденцията помежду им показваше, че наистина са много близки приятели. Имейлите на Андре често бяха емоционални, а отговорите на Пасерини, макар и не толкова емоционални, подсказваха за голяма близост. Комуникацията им беше зачестила през последните осемнадесет месеца.
	Кой беше този Андре Дюре?
	Мъжът беше щателно проучен, както беше проучен и Ридолфо, и съвсем скоро беше свързан с човек, който в очите на Хайнрих беше от съвсем различен калибър. Бащата на Андре. Емил Дюре.
	Досието, което започнаха да му съставят, беше обезпокоително още от самото начало. Първата причина за това: Дюре беше работил за Ватикана и по-точно в Тайния архив, но беше уволнен преди четири години заради „етични и професионални нарушения“.
	Втората причина: колкото повече информация се появяваше на монитора, толкова повече Хайнрих започваше да се притеснява. Всичките му инстинкти крещяха, че е открил правилния човек. Мъжът, който стоеше в сърцето на всичко това.
	— Искам да изнамерите всичко за Емил Дюре — съобщи на цялата зала той. — Съсредоточете се върху него. Искам информация за престоя му в Архива и с какво се занимава от тогава насетне. Потърсете помощ от полицията. Накарайте ги да проследят онова, което не можете сами. Намерете ми всичко — завърши с непреклонен глас Хайнрих, след което отиде до офиса си и вдигна телефона.
	Кардинал Джото Форте отговори на второто позвъняване. Майорът го запозна с новините.
	— Помните ли този човек, Ваше Преосвещенство? Някога имали ли сте работа с него?
	— Само по време на уволнението му — отвърна Форте. — Работата му в Архива нямаше нищо общо с мен, но уволнението от официален ватикански пост винаги се разглежда от курията.
	— Какъв човек е той? — попита Хайнрих. — Наясно съм с официалната информация за него, но трябва да знам с какъв характер си имаме работа. Религиозен фанатик? Само фанатик?
	— Ако не ме лъже паметта, мисля, че беше точно обратното — отвърна кардинал Форте. — Когато се изправи пред нас на изслушването, ми се стори, че е човек, който не вярва в нищо.
	Хайнрих се опита да осмисли какво означаваше това.
	— Ако той е вашият човек, майоре — продължи Форте, — то целта му не е могъществото на Църквата или нещо подобно. Целта му е коренно различна.


>>	70

	_Дворът пред архибазиликата „Сан Джовани ин Латерано“_
	Късната следобедна светлина вече си отиваше, когато Анджелина, Бен и Томас слязоха от градския автобус на спирката близо до „Виале Карло Феличе“. На няколко крачки от нея улиците се сливаха в сложна плетеница от платна и светлини, които успяваха — в продължение на хилядолетия — да създадат триъгълен двор пред архибазиликата „Сан Джовани ин Латерано“. Уличните лампи вече бяха светнати, макар че все още нямаше нужда от тях. Сенките на оранжевото небе пред тях и пурпурното небе зад тях хвърляха необикновена спектрална светлина върху огромната фасада на древната църква.
	Постройката беше невероятна. Дори Анджелина, която не хранеше топли чувства към религията, винаги се беше възхищавала на архитектурата, която верите вдъхновяваха. Християнството беше издигнало едни от най-величествените си монументи в този град. „Сан Джовани ин Латерано“ гледаше на запад със своите големи бели колони — онези отстрани бяха по-квадратни и необикновени, а тези в средата бяха от по-типичните цилиндрични — но всички имаха коринтски капители. Тази сграда беше разрушавана от земетресения и възстановявана на няколко пъти през близо двухилядолетната си история. В момента приличаше повече на замък, отколкото на църква, но пак беше изключително внушителна. В горната й част имаше дванадесет статуи на апостолите, добавени през осемнадесети век по нареждане на папа Климент XI, а Светата врата беше идеално центрирана и на нея беше изобразен разпнатият Христос, заобиколен от майка си и учениците си — всичко от масивен бронз.
	— Значи това е истинският център на Католическата църква? — попита Томас, който все още не можеше да приеме, че „Свети Петър“ не е сърцето на всичко, както беше смятал досега.
	— Това е катедралата на епископа на Рим — отговори Анджелина — и тъй като папата е папа, защото е понтифик на Рим, точно оттук произлиза папската власт.
	— От… — Томас изпитваше трудности да си спомни думата, която жената използва. — … тази… _катедра_… вътре?
	— Повечето хора не знаят — предложи своя поглед по темата Бен, — че терминът „катедрален“ означава църква, в която има трон или престол, което на латински е _катедра_, на който седи управляващият епископ. Присъствието на _катедра_ в една църква — няма значение дали сградата е огромна, или малка — я прави катедрала.
	Томас поклати глава и погледна величествената постройка пред тях.
	— Тази сграда определено не е малка. Казвате, че истинският папски престол е там?
	— Негова версия, да — отвърна Анджелина. — Смята се, че оригиналният е във Ватиканските музеи, макар че не е изложен пред публика. Но не сме тук, за да се учим на история — заяви жената. — Нощта наближава, което означава, че ако сме прави за всичко, нещо ще се случи. Съвсем скоро. — Анджелина погледна двамата мъже. — Дръжте си очите отворени.
	Триъгълният двор пред катедралата не беше претъпкан с туристи. Странните събития от предишния ден бяха накарали жителите на Рим да се заключат в домовете си. Анджелина забеляза, че завесите на повечето прозорци на близките сгради бяха спуснати, сякаш техните обитатели просто не искаха да видят какво ще се случи. Имаше няколко смелчаци на площада, решени да не се поддават на страха, който беше стиснал в хватката си целия град, но дори те изглеждаха напрегнати и изнервени.
	По краищата на двора, далеч от спокойните алеи, бяха разположени традиционните магазини с религиозни предмети, кафенета и _tabacchi_ в приземните нива на старите сгради. Бен погледна магазина за цигари с копнеж, който не можеше да скрие. Анджелина забеляза необичайната замрялост. Магазини, които никога не затваряха, бяха спуснали кепенците и заключили вратите си. Един от минимаркетите, през чиито прозорци можеше да види, беше с почти изпразнени рафтове, сякаш жителите на квартала бяха изкупили в паниката си всичко необходимо за неизвестен период от време.
	Сутрешното небе беше нормално, но нищо друго не беше такова. Целият град беше напрегнат. За момент Анджелина си помисли, че може да усети странния мирис на мъглата още да се носи във въздуха, останал от сутринта. Спомни си и реката, както си я спомняха всички останали. И мрака. И страхът на другите започна да се прокрадва и в нея и да пъпли чак до мозъка на костите й — кости, на които не можеше да позволи да бъдат направлявани от страх. Тя тръгна напред, а Бен и Томас я последваха.
	Църквата беше заключена, разбира се. Повечето храмове затваряха в 18:00 часа, след което всеки можеше да се наслаждава на външния им вид, но не и на величието, което се криеше в тях. Анджелина и Бен започнаха да оглеждат сградата, а Томас ги следваше и правеше всичко възможно да им помогне. За съжаление, не виждаха нищо в тази огромна красота и величие, което да отговаря на целите на търсенето им. Не видяха запалени кръстове. Нито варели или други съдове, които внезапно да избухнат в пламъци. Пред „Сан Джовани ин Латерано“ нямаше паметници освен един обелиск в задната част, който трудно можеше да мине за източник на напаст.
	Анджелина беше започнала да се пита дали не бяха разчели погрешно всичко. Вероятно прекалено бързо бяха стигнали до това заключение. Вероятно не тук огънят щеше да погълне…
	В този момент жената забеляза първото и единствено нещо, което изглеждаше не на място.
	На „Порта Сан Джовани“, пред един от затворените магазини, беше паркирана кола. В нея имаше двама мъже.
	Принципно това не беше нещо необичайно, но Анджелина усещаше, че в случая е. Мъжете нито излизаха от колата, нито тръгваха нанякъде. Дори не говореха по телефона. Не четяха и вестник. Просто си седяха, без да помръднат.
	Усети как се изнервя още повече. _Двама мъже… двама мъже…_
	Възможно ли беше да са същите онези двама? _Възможно ли беше…_
	Така и не довърши въпроса си. Всичко изчезна в небитието, когато масивната постройка на архибазиликата „Сан Джовани ин Латерано“ избухна в пламъци.


>>	71

	_Рим_
	Огромната архибазилика избухна в пламъци, които осветиха всичко наоколо като ново слънце, заместило онова, което залезе само преди няколко минути.
	„Избухна“ не беше правилното определение. Нямаше „бум“, нито разтрисане на земята или на самата сграда. Стените не се разклатиха и не паднаха, както и прозорците. Нямаше взрив, нямаше трясък — просто църквата беше погълната от странен и нереален син огън.
	Двадесетина секунди огънят горя в този неестествен цвят. Цялата архибазилика беше обгърната в сини езици. Но после пламъците сториха онова, което винаги правеха — започнаха да поглъщат. Топлината им нарастваше и неестествено синьото се превърна в по-земно оранжево и си запроправя път през дървените греди и рамките на прозорците, чиито стъкла най-накрая започнаха да се пропукват и чупят. Шестдесет секунди след спонтанното възпламеняване архибазиликата „Сан Джовани ин Латерано“ се беше превърнала в огнена кула.
	Недалеч от тук същото нещо се беше случило и с древната, макар и значително по-малка „Киеза дел Домине Куо Вадис“, която се намираше на древната „Виа Апия“ — известната църква, построена на мястото, където Христос срещнал Петър, който се опитвал да избяга от гоненията на Нерон, а Христос го укорил и го накарал да се върне обратно. Пламъците се появиха внезапно по нея и отново бяха сини, докато не я погълнаха цялата.
	Случило се беше и на известните руини на „Баните на Каракала“, древните бани, които се бяха използвали до деветнадесети век. И в метоха „Суоре Доротес“ с неговия оранжев параклис между ниски каменни стени. Всички тези почитани сгради бяха пламнали едновременно. За един миг.
	На новинарския хеликоптер щеше да му е необходимо известно време, за да направи снимки и да докаже това твърдение, но някак си цялото население на Рим беше наясно, още преди снимките да бъдат готови, че тези четири сгради не бяха случайни. Някои смятаха, че предупрежденията, които получиха, идваха от свръхестествени сили, а други твърдяха, че са свидетели на измама. Но всички бяха убедени, че тук има план — _нечий_ план. Тези неща се случваха с цел.
	Погледнато отгоре, линиите между тези четири сгради създаваха идеален кръст, разположен върху целия град, като „Сан Джовани ин Латерано“ беше на върха на централната линия.
	Точно както всички знаеха, че ще бъде.
	Точно както пророчеството беше предрекло.
C>
	На четвърто място ще е огнен кръст, който ще погълне светините в центъра на Светия престол.
C$


>>	72

	_Пред „Сан Джовани ин Латерано“_
	Пламъците, които обгърнаха архибазиликата „Сан Джовани ин Латерано“, изгониха и малкото минувачи, които се скитаха наоколо. Река, мрак, мъгла… и пламнала огромна катедрала. Напастите, които спохождаха Рим, ставаха все по-агресивни. По-унищожителни.
	Хората бягаха от триъгълния двор към улиците. Томас искаше да ги последва. Той гледаше изумен случващото се. От устата наоколо все по-често се чуваха думите „четвъртата напаст“. Младият мъж започна да се страхува. Той се обърна към Бен и двамата заотстъпваха назад от катедралата.
	Архиварят сграбчи рамото на Анджелина и я дръпна към тях, но тя не искаше да помръдне. Бен забеляза, че се е загледала нанякъде, и погледна в същата посока.
	— Онази кола — провикна се Анджелина, за да надвика шумотевицата от огъня и писъците на паникьосаните минувачи, които бягаха далеч от сцената. — Там е, откакто пламна огънят. Мъжете в нея не са помръднали.
	_Даже нещо повече._ Не са мигнали дори.
	Анджелина се опита да види лицата им, но разстоянието не й позволяваше.
	— Не знам кои са — провикна се на Бен, чийто поглед също беше насочен към колата и неподвижните хора в нея, — но съм сигурна, че са точно онези _ги_, които вашият чистач спомена! Никой не седи и не наблюдава толкова спокойно нещо подобно!
	След изричането на тези думи дойде и първото раздвижване от колата. Предните гуми се завъртяха и тя бавно се отдели от тротоара.
	— Мамка му! — изрева Анджелина. — Тръгват си!
	Имаше намерение да хукне след тях, но Бен я дръпна за тениската и не й позволи да го направи. Нямаше как да ги спрат, камо ли да ги хванат.
	— Бен! — изкрещя жената и посочи към колата. — Те са единствената ни следа! Не можем да си позволим да ги изгубим!
	Архиварят не отговори нищо. Просто я държеше здраво и гледаше потеглящата кола. Очите му се бяха залепили за номера й, а устните му го повтаряха отново и отново, докато не го запомни.

	* * *

	_В колата_
	Бартоломео държеше здраво с две ръце кожения волан и не отлепваше очи от пътя. Хората бягаха панически наоколо, а колите излитаха от паркингите и не му се искаше да удари някого. Караше бавно и внимателно.
	Въпреки концентрацията нямаше проблем да разговаря с човека до себе си.
	— Тръгнаха ли всички? — попита той.
	Янис говореше по телефона, кимаше и от време на време измърморваше „окей“ и „мхм“, докато му докладваха. След малко затвори старото мобилно устройство и се обърна към Бартоломео.
	— Всички. Точно навреме, като по часовник! — Шофьорът не отмести очи, за да го погледне, но знаеше, че на лицето на Янис танцува усмивка. — Кръстът, както предвиди пророчеството, гори!
	Янис заслужаваше да е доволен. Осъществяването на тази напаст беше благодарение на неговия гений. Възползваха се от дебелата мъгла, която произведоха за третата напаст и се увериха, че ще бъде най-наситена около четирите църкви, които щяха да използват за четвъртата. Под прикритието на непрогледната мъгла не беше особено трудно за четирите екипа да се приближат до обектите с маркучи под високо налягане, с които да напръскат с чист разтворител каменните повърхности, дървените тенти и всичко, до което можеха да стигнат. Налягането им позволяваше да пръскат стените, вратите и прозорците до пет метра височина, а това, увери ги Янис, щеше да е напълно достатъчно. Субстанцията беше много гъста и се изпаряваше много бавно, което означаваше, че щеше да е достатъчно добра, когато паднеше нощта и електронните спусъци — дистанционно контролирани устройства с размерите на пакет цигари, които екипите бяха поставили, след като напръскаха — бъдеха задействани чрез безжичен сигнал. Щяха да възпламенят концентрата и сградите веднага щяха да бъдат погълнати от пламъците. Химикалът гореше при ниска температура през първите тридесет-четиридесет секунди — така нямаше да погълне постройките на мига. Янис беше инструктирал химиците да прибавят минерал, който да оцвети пламъка в невъзможно синьо.
	— Това ще направи напастта още по-интересна — беше заявил той по време на планирането. Изказването му беше накарало дори Бартоломео да се усмихне.
	В момента обаче не се усмихваше. Знаеше, че напастта е протекла както бяха планирали, но нещо го безпокоеше. Докато чакаха да настъпи точният момент, в който да задействат процеса, Бартоломео забеляза тримата, които слязоха от автобуса и се насочиха към двора на архибазиликата.
	Единият беше млад мъж, чието лице беше видял на един видеозапис миналата вечер. Той беше част от пиар маневрата, в която участваше и Лорънс. По-високият обаче… веднага го разпозна като човека, когото двамата с Янис трябваше да убият край реката вчера сутринта. Онзи, който се измъкна.
	— Онези тримата на площада — каза Бартоломео най-накрая. — Познавам ги. — Третата трябваше да е жената, която Ридолфо и Андре трябваше да отстранят. Те също се бяха провалили.
	— Аха — отвърна с изненадващо сериозен глас Янис. — И аз ги видях. — Той се хвана за предпазния колан. — Да обърнем ли? Да се върнем и да се разправим с тях? Така де, този път трябва да успеем, нали?
	Бартоломео поклати глава. Разбира се, и на него му се искаше да се върнат. Не му се щеше да оставя недовършена работа. Но Емил беше повече от ясен: след като задействаха пламъците, всички трябваше да се върнат и да се заемат с последната част от плана.
	— Те вече не са важни — каза Бартоломео, без да отпуска хватката си на волана. — Всичко ще приключи до сутринта.


>>	73

	_Пред архибазиликата „Сан Джовани ин Латерано“_
	Докато тримата се отдалечаваха от горящото туловище на архибазиликата „Сан Джовани ин Латерано“, едно нещо беше абсолютно сигурно — Бен беше прав. Акадският текст върху плочката, намерена близо до Сан Клементе, независимо как се беше озовала там и независимо кой я беше фалшифицирал, не само беше свързан с група, която превръщаше „пророчествата“ в реалност, но и представляваше ефективна карта. Тя ги беше довела дотук.
	Щеше да ги отведе и до следващото място. По ирония на съдбата то беше посочено много ясно. Ако архибазиликата „Сан Джовани ин Латерано“ беше само намекната, местоположението на петата напаст не беше.
	Те знаеха къде е то, както и времето.
	— Не трябва ли, хм, да кажем на някого за това? — попита Томас. — Не знам, може би на полицията?
	— Не мислиш ли, че някой вече се е обадил на пожарната? — отвърна Бен и поклати глава. — Няма смисъл да се занимаваме и ние.
	— Но трябва да кажем на някого за следващата напаст — настоя Анджелина. — Особено след като сме наясно къде трябва да отидем.
	— Къде ще ходим? — учуди се Томас. — Не мисля, че искам да съм близо до онова, което ще се случи…
	Бен погледна Анджелина.
	— Ако отидем в полицията, ще се наложи да започнем от самото начало, да им обясним всичко и да ги убедим във всичко.
	Жената разбра какво има предвид.
	— Не разполагаме с толкова време. — Не и след като следващото пророчество беше предвидено толкова скоро.
	— Но има друга възможност — продължи Бен. — В крайна сметка това е църква, нали?
	Анджелина просветна.
	— Двамата с теб имахме честта да се запознаем с някои членове на Швейцарската гвардия.
	Томас повдигна вежда.
	— Вие двамата имате приятели в Гвардията?
	— Нека просто кажем, че успяха да привлекат вниманието ни, когато искаха да поговорят с нас — отвърна Анджелина с лукава усмивка. Обърна се към Бен: — Можеш ли да им се обадиш?
	Архиварят вече набираше.
	— Ало — започна той, щом му вдигнаха от другата страна. — Ще съм ви много благодарен, ако ме свържете с централния офис на Швейцарската гвардия във Ватикана. Да, ще покрия разходите. — Бен замълча, докато операторът се опитваше да го свърже.
	— Добър вечер — каза след малко архиварят. — Бихте ли ме свързали с майор Ханс Хайнрих? Кажете му, че го търсят Бен Вердикс и Анджелина Кала. Кажете му също така, че е спешно.


>>	74

	_Щабът на Швейцарската гвардия_
	_Апостолическият дворец, Ватиканът_
	Този път Анджелина и Бен влязоха в щаба на Швейцарската гвардия, без ръцете им да са вързани, а на главите си да имат качулки. Бяха си уредили среща с майор Ханс Хайнрих, който им беше казал да пристигнат възможно най-скоро. Мракът отново се беше настанил във Ватикана, макар че този път светлините не бяха изгаснали и куполите и колонадите блестяха прелестно. Анджелина и Бен бяха посрещнати от двама гвардейци, които веднага ги познаха и ги ескортираха, заедно с Томас, в сърцевината на двореца.
	— Никога не съм идвал тук — призна си младият мъж, докато вървяха из величествената сграда. Очите му бяха широко отворени и се опитваха да попият всичко, което видеха. — Това място изглежда доста земно. — Явно „земно“ не изключваше „завладяващо“ и „възхитително“.
	Най-накрая стигнаха до подземното ниво, където се помещаваше командният център на Гвардията. Там триото беше проверено на два пъти от охрана и беше поведено към офиса на Хайнрих. Стъклената врата се затвори тихичко зад тях.
	— Много се надявам да сте стигнали до извода, че по никакъв начин не сме замесени във всичко това — бяха първите думи, които излязоха от устата на Анджелина. Очите й изгаряха като лазери тези на гвардееца.
	Ако майорът се изненада от този обвинителен поздрав, не го показа.
	— Не, доктор Кала, не смятаме, че сте замесени.
	Анджелина се намръщи.
	— В интерес на истината знаем точно кой е отговорен — продължи Хайнрих. Той посегна към плоския монитор на бюрото си и го обърна към гостите. — Някой от вас разпознава ли това лице?
	Жената се вгледа внимателно в екрана. Там се виждаха мъжка глава и рамене — слаби, но не и мършави. Лицето беше приятно, но не красиво. Очите бяха интелигентни, но имаше нещо обезпокоително в тях.
	Анджелина не го беше виждала досега.
	— Аз също не го познавам — добави Томас, след като жената поклати отрицателно глава.
	Бен обаче реагира по различен начин.
	— Това е… доктор Дюре, нали? Спомням си го. — Хайнрих кимна. Архиварят продължи: — Работихме заедно в Архива няколко месеца. Преди да бъде…
	— Изхвърлен — довърши майорът. — За тежки нарушения на професионалната етика и недопустимо държание.
	Бен просто кимна. От изражението на лицето му ставаше ясно, че Дюре е последният човек, за когото е очаквал да бъде отговорен за всичко това.
	— Оттогава господин Дюре е… — продължи Хайнрих — … нека просто кажем, че се е заобиколил с друг тип колеги. Явно е бил доста разгневен, че е бил уволнен. Новите му другарчета имат нещо общо помежду си. Никой от тях не е примерен гражданин.
	Майор Хайнрих набра няколко команди на клавиатурата си, след което използва стрелките, за да им покаже поредица от снимки. Съобщаваше имената на хората на всяка от тях.
	— Ридолфо Пасерини, на двадесет и седем години, мъж с незабележително минало, но с няколко нарушения като непълнолетен, предимно за разправии с онези, които са го подигравали за лицевите му деформации. — Снимката беше направена от охранителна камера. Въпреки че беше зърнеста и черно-бяла, деформациите личаха.
	— Андре Дюре, на двадесет и четири години и син на Емил — продължи Хайнрих, когато следващата снимка се появи на монитора. Андре беше млад мъж, слаб и добре облечен, който приличаше на моделите от списанията. — Близък приятел на господин Пасерини. Изглежда, не е много умен. Живял с майка си в Белгия допреди няколко години. По-късно е приет под крилото на баща си и оттогава на няколко пъти е извършвал дребни престъпления. Няма повдигнати обвинения.
	Анджелина застина.
	— Това са те — каза тя и хвана Бен за ръката. — Това са двамата мъже, които стреляха по мен на Понте Систо.
	Архиварят стисна ръката й в отговор.
	— И ви преследваха на площад „Свети Петър“ — добави Хайнрих. — Видяхме всичко на записите от охранителните камери. По ирония на съдбата решението ви да си тръгнете оттук и да бъдете нападнати за втори път, ни помогна да установим самоличността на тези мъже и да свържем всичко до Дюре. — Майорът остана мълчалив за известно време.
	— Има и други — продължи след малко той. Натисна клавиш на клавиатурата и на монитора се появи ново лице. — Бартоломео Скарси, бивш строителен работник, който по-късно се пренасочва към кражбите. — Нов клавиш и нова снимка. — Янис Николаидис. Разбрахме самоличността му преди няколко минути. Все още нямаме никаква информация за него, но съм убеден, че няма да е по-различна от тази за останалите мъже, с които се е заобиколил Емил Дюре.
	— Невероятно — заяви Бен, който не отлепваше очи от монитора и продължаваше да стиска ръката на Анджелина. — Намерили сте ги много бързо.
	— В действителност не сме го сторили — отвърна Хайнрих. — Никого от тях. Успяхме единствено да ги свържем един с друг. Домовете им бяха проверени от полицията, но се оказаха празни. Изглежда, не са живели в жилищата си от месеци. — Майорът се изправи на мястото си. — Сякаш всички са потънали вдън земя. Приготвяли са се за нещо.
	Анджелина усети как температурата на ръката на Бен спада. След секунда вече беше студена и лепкава.
	— СЕ 937 LK — измърмори автоматично номера архиварят.
	Майор Хайнрих се вгледа в блуждаещите му очи.
	— Какво казахте, доктор Вердикс?
	— СЕ 937 LK — повтори той и след като стисна за последно ръката на Анджелина, я пусна. Наведе се над бюрото на Хайнрих, взе химикалка и написа номера на едно листче, което намери до компютъра. — Това може да ви помогне да ги намерите. СЕ 937 LK е номерът на колата, в която двама от тези мъже — Бен посочи монитора — седяха пред архибазиликата „Сан Джовани ин Латерано“, когато тя избухна в пламъци. Забелязахме, че са там, преди да си тръгнат.
	Хайнрих взе листчето, на което архиварят записа номера, погледна го и го подаде мълчаливо на един от офицерите си, който беше достатъчно близо, за да чуе какво се случва и да разбере какво трябва да направи.
	— Ще го проверим — обеща Хайнрих, когато другият гвардеец се отдалечи, — но вероятно вече са зарязали колата. Най-важното е, че разбрахме точно какво смятат да направят. Всичко това не започна като тероризъм, но току-що подпалиха четири от най-великолепните сгради на Рим. Все още не знаем дали е имало хора вътре, но нещата ескалират от боядисването на реката и стрелянето по хора до подпалването на катедрали. Онова, което ще последва, може да е много по-лошо.
	Анджелина се приближи до бюрото на майора.
	— Може би не знаем какво ще е то — заяви дръзко тя, — но определено сме наясно къде ще се случи. Нещо повече — знаем кога ще се случи.
	Хайнрих застина. Очите му жадуваха да разберат отговорите на тези въпроси.
	Анджелина се обърна към Томас. Сгънатият лист, на който беше целият превод на пророчествата, все още беше в джоба му.
	— Покажи му.


>	Осма част
>	Зора

>>	75

	_Площад „Свети Петър“_
	_Деветдесет минути преди зазоряване_
	Кръглият площад „Свети Петър“ беше затворен за втори път през последните два дни. Огромното публично пространство, което Бернини беше конструирал да изобразява двете ръце на Майката Църква, готова да прегърне в обятията си всеки, който се доближи до нея, излъчваше различно послание в часовете преди зазоряване. _Стойте настрана._
	Целият площад беше заварден от Швейцарската гвардия, след като майор Ханс Хайнрих прекара по-голямата част от нощта с Анджелина, Бен и техния спътник. Имаше много въпроси, които останаха без отговори, но Хайнрих беше убеден, че площадът ще е центърът на следващата, петата напаст. Той заповяда мястото да бъде затворено, оперативните екипи да бъдат разположени на по-голяма площ и да се поставят подвижни прегради, които да отцепят иначе леснодостъпното място.
	От другата страна на барикадите и поставените на пост гвардейци тълпата се увеличаваше. Това бяха хора със силно религиозно съзнание. Те бяха интерпретирали „над мястото, на което почива Скалата“ като мястото, на което е разположен „Свети Петър“ — храмът на апостола, на когото Исус Христос казал: „на тази скала ще съградя Моята църква“*, както беше напомнил Бен Вердикс на Хайнрих по време на дискусията им. Тези тълпи бяха привлечени тук — дори още по тъмно и въпреки страха, който беше обзел целия град — към масивната сграда, построена над гробницата на свети Петър. Гвардейците бяха много добри в работата си, но хората отвън ставаха все повече и повече. Те бяха преборили страховете си, за да дойдат да видят какво очакваше града им, тях и вярата като цяло.
	[* Матей 16:18, Библия. — Б.пр.]
	_Какво щеше да се случи…_
	Това беше въпросът, на който Хайнрих още не можеше да намери отговор. Според него съществуваха две реални възможности. Следващата „напаст“ щеше да донесе със себе си опасност или оскверняване. Досега моделът беше точно такъв. Реката беше оскверняване на Стария завет, който беше свещен за милиарди. Мракът беше сторил същото. Но с мъглата, която се беше появила от канализационната система, моделът се беше променил от оскверняване към опасност. Нямаше исторически или митичен момент с мъгла, за който Хайнрих можеше да се сети. Явно мъглата беше измислена, за да всее хаос и страх, което стори безпроблемно. След това дойде изгарянето на четирите църкви — акт, който беше застрашил мнозина. И който донесе голямо разрушение.
	Що се отнасяше до онова, което щеше да сполети „Свети Петър“, Хайнрих можеше само да предполага, че ще е по-лошо от всичко друго.
	Майорът потрепери при мисълта. Архибазиликата „Сан Джовани ин Латерано“ и другите църкви, които бяха погълнати от пламъците, бяха истински съкровища и съдържаха още много такива в самите тях, но те бяха нищо в сравнение с историческата и религиозната стойност на площад „Свети Петър“. Тук се намираше самата базилика, едно от най-великите архитектурни творения на всички времена, изпълнена с реликви на светци и представляваща монумент на съвременната вяра. Сикстинската капела беше само на метри от нея и съхраняваше едни от най-добрите произведения на изкуството в света. Следваха величествените музеи, претъпкани с ръкописи, скулптури и съкровища в лицето на най-големите колекции в света — библиотеки, архиви и…
	Списъкът беше прекалено дълъг и мисълта, че всичко това може да бъде унищожено, беше ужасяваща. Не биваше да се позволява.
	Също така Ватиканът беше домът на Върховния понтифик. Разбира се, Хайнрих вече се беше свързал с личната охрана на папата, който беше изведен от Ватикана преди часове — качиха го в хеликоптер и отлетяха за Кастел Гандолфо — изолирано място, където за всеки случай удвоиха охраната.
	На Хайнрих му оставаше само едно нещо, което ненавиждаше от дъното на душата си: да чака. Не знаеше какво да очаква. Знаеше само, че нещо предстои и че хората му трябва да са в бойна готовност.


>>	76

	_В края на площад „Свети Петър“_
	Анджелина, Бен и Томас прекараха нощта с Хайнрих и екипа му. Четяха отново и отново пророчеството, докато главите не ги заболяха. Опитваха се да разгледат внимателно всяка дума. Определено нещо се криеше зад тях, но бяха достигнали предела на силите си. Изтощените им умове не можеха да работят както трябва, затова трябваше да почакат.
	С наближаването на утрото тримата се бяха превърнали по-скоро в бреме за Хайнрих, отколкото в помощ. Време беше майорът да задейства екипите си, да разположи мъжете си и да се приготви за онова, което щеше да се случи. Теориите бяха много, но Анджелина и Бен не можеха да направят нищо по въпроса.
	Хайнрих им даде радиостанция и повика един от младшите гвардейци да ги изведе оттук.
	— Не се отделяйте от устройството. — Майорът правилно беше предположил, че тримата нямат намерение да се отдалечават от площада и от бариерите, които хората му бяха издигнали. — Дръжте си очите отворени. Ако видите нещо подозрително, каквото и да е, обадете ми се. Радиостанцията е свързана пряко с мен. — Хайнрих изгледа и тримата — мълчаливо им благодареше за оказаната помощ.
	Тръгнаха по периферията на площада и се смесиха с тълпата, която постоянно се увеличаваше. Вече беше станала прекалено голяма. Още повече че площад „Свети Петър“ беше конструиран да побира тълпите вътре, а не вън. Пространството отвън беше по-малко и хората вече бяха претъпкали улиците и тротоарите.
	Анджелина вървеше начело на триото, а Бен и Томас я следваха по петите. Бяха говорили толкова много часове, че се наслаждаваха на възможността да си починат — само да наблюдават тълпата, да „държат очите си отворени“, както беше наредил Хайнрих, и да съберат мислите си.
	Анджелина се придържаше към колоните на колонадите. Тялото й потръпна, когато погледна наоколо и си спомни какво й се случи последния път тук. Тогава бягаше от двама мъже с пистолети, беше ранена в крака и се чудеше дали ще успее да излезе жива от това място. Превързаната под дънките й рана запулсира при спомена.
	Анджелина прогони тези мисли, защото нямаше нужда от тях в момента. _Имам по-важни неща, за които да се безпокоя._
	Тя огледа мястото като цяло. Гвардията, както беше отбелязал майор Хайнрих, беше в пълна бойна готовност. В интерес на истината в момента имаше повече гвардейци, отколкото беше виждала някога. Дори по време на официалните обръщения на папата бяха по-малко. Ако не я лъжеше паметта, даже при избирането му — на което беше присъствала „по причини от историческо и културно естество“ — нямаше толкова много. Днес гвардейците бяха облечени в своите синьо-жълти одежди, държаха алебарди и бяха застанали до всяка колона или стълб. Следваха хора, облечени в униформи и въоръжени с много по-съвременни оръжия. Анджелина смяташе, че освен тях мнозина от цивилните, които се разхождаха по площада, също бяха гвардейци, а със сигурност имаше такива и в тълпата зад нея. Вероятно това беше най-големият екип, който Гвардията беше способна да събере. Анджелина нямаше представа точно колко мъже служеха в тази папска сила, но със сигурност почти всички бяха тук. Хайнрих не беше човек, който обича да рискува.
	Не че можеха да го винят. Неизвестността беше най-сериозният враг, а видяното през изминалите два дни не им даваше причина да са спокойни.
	Анджелина се обърна към тълпата._ Море от тела, които, вместо да се тъпчат тук, трябва да се приберат по домовете си._ Жената не забеляза нищо необичайно. Никой от присъстващите не изглеждаше подозрително, поне доколкото самата тя можеше да прецени подобно нещо. Не виждаше нищо обезпокоително.
	Това я накара да си зададе въпроса, който всички присъстващи превъртаха в главите си: _За какво сме се събрали тук?_
	Бяха разбрали кои са мястото и точното време. „Напастите“ ги бяха довели дотук. Но _какво_… не можеше да намери отговор на този въпрос.
	Какво щеше да успее да засенчи слънцето и да не позволи на зората да дойде?


>>	77

	_Балконът на хотел „Палацо Кардинал Чези“_
	_От другата страна на площад „Свети Петър“_
	Емил беше наел шокиращо скъпа хотелска стая в „Палацо Кардинал Чези“, поради единствената причина че президентските апартаменти имаха малки тераси, които осигуряваха нещо, което никой друг в света не можеше — гледка към площад „Свети Петър“, намиращ се от другата страна на улицата. Гледката беше точно както я беше определил рецепционистът — „спираща дъха“. Емил дръпна двете тежки завеси в цвят бордо и отвори вратите. Вътре веднага се разнесе шумотевицата от тълпата и трафика. Пред него се издигна огромният осветен купол, който изглеждаше толкова близо, че създаваше усещането, че ако се пресегне, ще го докосне.
	Три етажа по-долу, между хотела и купола, се намираха площад „Свети Петър“ и прекрасните му колонади. Емил можеше да различи обелиска в центъра му.
	Мястото беше празно.
	Той се усмихна и огледа още по-внимателно. Тълпата извън периметъра беше огромна. Всички се бяха събрали и чакаха чудото — лицата им бяха осветени от уличните лампи и от фаровете на преминаващите автомобили. Господи, как му се искаше да е долу при тях и да се потопи в напрегнатата атмосфера, която цареше там. Емил се вълнуваше също като тези хора — дори повече, защото за разлика от хилядите присъстващи той знаеше какво ще се случи.
	Разбира се, нямаше как да се присъедини към тях. Не можеше да си позволи да бъде забелязан там. Кала и Вердикс бяха избегнали залавянето и смъртта и бяха успели да премахнат Лорънс. Емил се чувстваше зле заради кончината на стареца. Това не беше добър начин да напуснеш този свят. Но Лорънс беше изиграл своята роля и в крайна сметка един човек по-малко означаваше един дял по-малко.
	Нямаше как да слезе долу и да вкуси от напрежението сред тълпата. Но гледката от терасата беше невероятна. Емил виждаше всичко идеално. Той беше едновременно развълнуван и отвратен от гледката. Хората действаха точно както се очакваше от тях — като стадо овце.
	_Слепи глупци._
	Бяха се събрали, за да станат свидетели на нещо, което не можеше да се случи, трескаво вярваха в невъзможното, което Емил нямаше проблем да им продаде. Ако присъствието им тук не беше доказателство за човешката глупост и идиотизъм, нямаше представа какво друго би било. Потруди се доста, да, но съумя да убеди съвременните маси от хора да изоставят сутрешните си планове, да напуснат домовете си и да се съберат на място, което той беше избрал, за да тръпнат в очакване на нещо, което разумните сред тях не можеха да приемат. И въпреки това ето ги, бяха тук.
	_Овце._
	Около овцете се беше разположила охрана, която да ги държи настрана. _Има толкова много гвардейци!_ Както Емил се надяваше, броят им беше внушителен. Те бяха застанали на постовете си — въоръжени и в бойна готовност.
	В интерес на истината беше успял да им отвлече вниманието.
	Всичко беше перфектно, славно перфектно. Емил въздъхна от облекчение, след което отново влезе през вратите и се върна в разкошния апартамент, в който беше стоял не повече от петнадесет минути.
	Докато излизаше от него, извади мобилния си телефон. Свърза се на второто позвъняване.
	— Време е — заяви спокойно. — Действаме.


>>	78

	_Осемнадесет часа по-рано_
	_Остров Пантелерия_
	_305 морски мили южно от Рим_
	Надигна се грохот, който наруши следобедната тишина. Вибрациите започнаха от селото и се пренесоха по целия остров. Чашите затракаха в бюфетите, а няколко чинии паднаха и се разбиха.
	Последва затишие и жителите на острова се поуспокоиха. От време на време се случваха такива неща. Те винаги опъваха нервите на хората, но си бяха част от живота на Пантелерия. Хората започнаха да почистват останките от счупените чинии и всичко продължи постарому.
	Миг по-късно светът експлодира.
	За първи път от 150 години насам Монтана Гранде, спящият вулкан, който се намираше в сърцето на острова, изригна. От върха му полетяха дълбоки пластове почва, камъни и древна скала — силата беше невероятна, по-мощна от тази на ядрена експлозия. Оранжевата лава изригна като гейзер от сърцето на земята и се превърна в колона, която се опитваше да докосне небесата. Посипаха се камъни и горещи отломки.
	Вулканът избълва към небето своя огнен език, съставен от газове и прах, а разтопената лава се стичаше по склоновете му. Малкият остров бързо се превърна от зелена красота в червен ад. Течната маса поглъщаше добитък, къщи, села. Дори малкото летище изчезна под напора й.
	Надигна се нов гейзер от огън и прах. Отново. И отново. И отново.


>>	79

	_Под площад „Мастай“, Рим_
	_3,1 километра югоизточно от Ватикана_
	Хората на Емил бяха под земята, под красивия фонтан в центъра на малкия площад, който се намираше два етажа над тях.
	— Заемете позиции — нареди ръководителят на един мъж от екипа си, който отиде и прошепна заповедта на другите в мрачното подземие.
	Ръководителят се обърна към двамата мъже зад себе си.
	— Тъкмо получихме обаждането — обясни той на Ридолфо.
	Грозният мъж кимна и се обърна към Андре. Оставаше им само една задача, която трябваше да свършат.
	И трябваше да я свършат добре. За момент Ридолфо се обезпокои, че приятелят му отново ще ги провали, но бързо прогони притесненията си.
	Дори Андре нямаше да пропусне да застреля човек от упор.

	* * *

	След като Ридолфо и Андре излязоха през страничния тунел, който бяха прокопали през изминалите месеци и който водеше до повърхността, ръководителят се обърна към хората си. Те се придвижваха — един по един — към позициите си.
	Всеки от тях имаше малка раница, в която се намираха тапи за уши и противогази. Съвсем скоро всички си ги сложиха и бяха готови за действие.
	Ръководителят сложи своя противогаз. Вълнуваше се. Работиха тежко месеци наред. Пробиваха бетона, а след това — и стоманата, слой по слой. Трябваше да преодолеят само още няколко сантиметра.
	Малката експлозия щеше да се справи с тях.
	Ръководителят се увери, че тапите за уши са напъхани както трябва, и взе детонатора. Развърза допълнителния кабел, оттегли се на безопасно разстояние и зачака заповедта.

	* * *

	Различни тунели и зони, които бяха прокопани през последните няколко месеца, осигуряваха достъп до мястото от източната страна — точно срещу вертикалния коридор на запад, до който можеше да се стигне от повърхността благодарение на стръмни метални стълби. В горната им част беше пунктът на охраната с неговите стоманени врати, дебели осем сантиметра.
	Двама цивилни членове на Швейцарската гвардия винаги стояха на пост в пункта, точно зад вратата. Те се сменяха на шест часа, но дежуреха денонощно. Бяха много добре тренирани, прилежни и отдадени на работата си.
	Ридолфо обаче беше наясно с нещо важно. Винаги гледаха в другата посока.
	Стоманената врата беше единствената точка за достъп до онова, което се намираше долу. Гвардията беше разположила охранителни камери на площада отвън, на близките улици, дори във въздуха. Целта беше да държат всички навън.
	Защото смятаха, че никой не може да влезе по-друг начин вътре.
	Мисълта донесе огромно задоволство на Ридолфо, който заедно с Андре преодоля последните стъпала. Двамата бяха обути в обувки със специални подметки, които да не издават звук върху металните стълби.
	Двамата гвардейци бяха на пост и гледаха мониторите си, гледаха в другата посока.
	Ридолфо вдигна дясната си ръка и насочи пистолета в тила на единия от охранителите. Вляво от него Андре стори същото. Те бяха двама приятели, напът да извършат нещо, което щеше да промени живота им завинаги.
	Глоковете стреляха едновременно и изстрелите прозвучаха като оръдие в малкото помещение.
	Гвардейците нямаха възможност да реагират. Мониторите пред тях бяха опръскани с кръвта им, а телата им се свлякоха на пода.


>>	80

	_Площад „Свети Петър“_
	Небето над площада започна да се прояснява. Зората наближаваше. В точния час.
	Все още недопускана в пределите на площада, тълпата отвън — която беше достигнала максимални размери и беше завзела близките улици, сякаш това беше един величествен парад — шептеше:
	— Настъпи моментът. Това е мястото.
	Швейцарската гвардия продължаваше да отстоява позициите си, но когато хората отвън заизвиваха вратове към чезнещия мрак, дори някои от най-опитните сред тях не успяха да устоят на желанието да погледнат нагоре, за да видят какво ще им донесе утрото.
	Небето стана малко по-светло.
	Тълпата излъчваше истинска смесица от очакване и съмнение. Пророчеството, което ги беше довело тук, твърдеше, че зората няма да настъпи. Въпреки това тя се подаваше както винаги. Само че, както усещаха всички, нещо наближаваше. Възможно ли беше и двете неща да са истина? Или очакванията им щяха да останат излъгани?
	Минутите минаваха и над покривите ставаше по-светло. Шепотът сред тълпата заглъхваше. Като че ли целият свят беше вторачил взор в небесата.
	Но нищо не се случи.
	Анджелина стоеше до Бен и оглеждаше хората в опит да открие нещо нередно — но всички бяха застинали с погледи, насочени нагоре. Грешеше ли? Всички ли грешаха?
	Най-накрая лъч светлина освети покрива на една от сградите. Сякаш като подигравка към всички присъстващи лъчът прониза сърцето на площад „Свети Петър“ и освети кръста върху величествения обелиск в центъра му.
	Слънцето изгря.
	_Разбира се, че ще изгрее_, каза си Анджелина. _Слънцето винаги изгрява._
	В същия момент се разнесе глас от тълпата:
	— Вижте, ето там!
	Хората се раздвижиха, за да потърсят това „там“.
	Разнесе се нов глас:
	— Там!
	Няколко ръце полетяха нагоре и посочиха към небето.
	Гласовете станаха три, после стотици, хиляди.
	Една черна стена се надигна над покривите с изненадваща бързина. Тя не беше сива като дъждовен облак, а черна като шисти, опръскани в оранжево, и се разпростря над площада като одеяло.
	Всички замряха от изумление. След което запищяха изплашени и объркани.
	Черният облак превзе небето, засенчи единствения лъч светлина и не позволи на зората да настъпи.


>>	81

	_Площад „Свети Петър“_
	Анджелина и Бен наблюдаваха недоумяващо черното небе. Челюстта на Томас увисна. Ококорените му очи се насълзиха. Около тях беше настъпила истинска какофония от радостни викове и изплашени писъци. Някаква групичка беше запяла църковна песен. Друга крещеше гневно, сипеше обвинения, че всичко това е измама, а трети смятаха, че е терористична атака, и се разбягваха.
	Едно нещо обаче беше сигурно. Слънцето беше черно, а утрото не идваше — точно както очакваха. Дори Анджелина не можеше да отрече връзката между случващото се и текста, за който знаеше — който беше сигурна — че е фалшив. Не можеше да отрече, но не можеше и да разбере.
	Как беше възможно да се постигне подобно нещо? _Само човешката изобретателност беше способна да го стори._
	Този въпрос може и да тормозеше Анджелина, но направо изяждаше тълпата около нея. Станали свидетели на очевидно чудо или напаст, или каквото беше в действителност, хората вече не искаха да стоят зад прегради. Те събориха издигнатите бариери и проникнаха на площада, за да наблюдават от него случващото се.
	Гвардията се опита да ги спре, но дори тя не беше всесилна пред човешката вълна, която нахлу.

	* * *

	Хайнрих не знаеше какво да каже, когато натисна бутона на рамото си и изкрещя на микрофона:
	— Всички хора на площада!
	Небето беше черно. Майорът беше шокиран, ужасен и стъписан. Той беше тук с цел, колкото и неразбираеми да бяха обстоятелствата. Неистово оглеждаше хората, които прииждаха на площада, но никой не му изглеждаше не на място.
	Всички бяха не на място. Цялата тази сцена беше нелепа, истински хаос.
	Хайнрих усещаше, че ще става по-зле.


>>	82

	_В колата, на път за площад „Мастай“_
	Емил тъкмо се качи в колата, когато всичко започна. Намираше се на половината път до мястото на проникване — оставаха само няколко минути дотам — но не беше проговорил, откакто мъжът зад волана тръгна.
	Беше напълно изумен.
	Всичко се случваше — наистина се случваше — както беше казал той.
	_Точно както казах!_, заехтяха мислите му. _Точно както исках!_ Емил беше избрал мястото заради величествеността му. Разбира се, кулминационният момент трябваше да бъде на такова могъщо и мистично място. Времето беше избрал за по-драматичен ефект, както и по практични причини. „На третия ден“ щеше да допадне дори на най-малко набожните и щеше да му даде необходимото време, за да отвлече вниманието на града и той да подготви последните етапи от своя план.
	Емил не очакваше Гвардията да заварди „Свети Петър“ по подобен начин, но това само спомогна още повече и изборът му се оказа изключително уместен. В крайна сметка нямаше значение кое място щеше да избере за „петата напаст“. Можеше да е Колизеят или Форумът. Или пък някой ледник в Антарктида. Или на Луната. _Защото не е възможно да се засенчи слънцето и да се спре идването на зората!_
	Той удари с юмрук кожената седалка. Беше объркан. Навън през прозореца улиците на Централен Рим бяха по-черни, отколкото в полунощ. Площад „Свети Петър“ зад него беше истинска лудница — хората викаха и пищяха или бяха изпаднали в мълчалив шок. В този странен мрак дори сутрешните птички бяха спрели да пеят. Колите спираха до тротоарите, а пешеходците бяха застинали на местата си и наблюдаваха небето със зяпнала уста. По-набожните се кръстеха и се пулеха нагоре. Някои плачеха.
	Емил Дюре обаче си задаваше само един въпрос.
	_Какво, по дяволите, се случва?_

	* * *

	Телефонът на Емил изчурулика в джоба на ризата му и го извади от унеса. Той веднага разпозна номера на дисплея. Ръцете му бяха толкова изпотени, че се наложи три пъти да плъзне пръст по екрана, за да успее да вдигне.
	— Какво?! — почти извика той.
	Гласът принадлежеше на мъжа, когото Емил беше назначил за ръководител на проникването.
	— Шефе, момчетата горе казват, че нещо се случва. Тук долу сме готови, по местата сме. Но току-що чух, че небето почерняло? Какво, по дяволите, става?
	Емил настръхна. Това не беше част от плана му. Как би могло да бъде? Случващото се просто не беше възможно.
	Но дори невъзможното не беше способно да го спре.
	— Няма значение — отвърна той. — Не е важно. — Светът отвън като че ли предаваше друго послание, но ръководителят не беше отвън, а под земята. — Случващото се тук не променя нищо — излая Емил. — Казваш, че хората ти са готови, така ли?
	— Детонаторът е в ръката ми. Шефе, не очаквахме това. Всичко беше планирано до последната подробност. Синхронизирано. Прекъсваме ли мисията? — В гласа на мъжа се усещаше изнервеност.
	За момент Емил обмисли въпроса на ръководителя. Имаше логика в него. Цялото това начинание беше планирано до най-малката подробност. Всяка минута от последните година и половина беше аранжирана. Едно неизвестно от такава величина можеше да попречи на успеха им.
	Миг по-късно Емил възвърна увереността си. Не беше стигнал дотук, за да се откаже в последния момент.
	Той притисна телефона по-близо до ухото си.
	— Натисни бутона. Сега.


>>	83

	_Площад „Свети Петър“_
	Величественият площад се превърна в една огромна маса от неконтролируеми човешки емоции. Яркото му осветление се изключи преди минута, тъй като беше настъпило времето за дневна светлина. Благодарение на това мракът стана още по-гъст.
	Бен не отлепваше очи от странния облак над тях, сякаш като го гледаше, щеше да разбере какво се случва.
	Анджелина вече се беше отказала да се опитва да разбере. Каквото и да ставаше в небето, в един момент щеше да бъде обяснено, но определено целта зад всичко това беше нещо… лошо. Пророчествата на плочката, разбира се, бяха фалшиви. Никой не можеше да отрече това. Но същите тези пророчества бяха предвидили тази сутрин, чак до точното място и време. И сега…
	_Никой не може да направи това_, повтаряше й вътрешният й глас. _Никой не може да промени небето, не и до такава степен._
	Най-накрая Анджелина стигна до заключение.
	Човек не можеше да направи подобно нещо, _но можеше да накара всички да дойдат да гледат_.
	Нещо в нея се размърда. Може би случващото се беше невероятно съвпадение — по дяволите, нямаше представа как да определи мрака над себе си. Но едно беше сигурно — някой беше намерил убедителен начин да събере тази тълпа тук и сега. Тълпа, която наброяваше хиляди и пред която цялата Швейцарска гвардия…
	_Цялата Швейцарска гвардия._
	Анджелина се обърна светкавично към Бен.
	— Стига си зяпал и ми подай радиостанцията. — Той я беше прибрал в джоба си, след като Хайнрих му я беше дал, и с изумено изражение я извади и й я подаде.
	Анджелина натисна бутона за връзка няколко пъти и изкрещя името на майора в микрофона. Мина известно време, докато се свърже с него, но в един момент радиостанцията оживя.
	— Хайнрих — изкрещя в отговор той. — Едва те чувам!
	Анджелина беше наясно, че майорът се намира в центъра на събитията, тъй като тълпата изблъска поставените на бариерите гвардейци.
	— Слушай — изкрещя в радиостанцията тя, — това не е правилното място! Каквото и да са планирали Дюре и хората му, то не се случва тук.
	Последва почти незабележима пауза и Хайнрих отговори:
	— Глупости! — Раздразнението се усещаше в грубия му тон. — Огледай се, жено! Огледай се наоколо!
	Навсякъде цареше хаос.
	— Виждам — отвърна Анджелина, — но всичко това… това не е правилното място. — Тя не разполагаше с повече информация. Просто знаеше, че е права. — Някъде другаде се случва нещо. Не тук.
	Гласът на Хайнрих изкрещя нещо, но вниманието на жената беше привлечено от самия човек. Майорът стоеше на масивното стълбище пред „Свети Петър“ с радиостанцията, долепена до лицето му, и грозно оръжие, окачено на рамото му.
	— Чакай малко — провикна се Анджелина. — Виждам те. Ей сега идваме при теб.
	Миг по-късно прибра радиостанцията в джоба си, сграбчи Бен и Томас за китките и тримата хукнаха към майора от Швейцарската гвардия.


>>	84

	_На две пресечки от площад „Мастай“_
	Шофьорът на Емил натисна по-силно от необходимото спирачките, когато стигнаха до местоназначението си. Очевидно нервите на мъжа бяха опънати. Емил веднага излезе от автомобила. Пътят, който хората му бяха създали през изминалите месеци, водеше началото си от склада на магазин за цветя на „Виа дела Луче“. Зад един капак в пода се криеше шахта, която отвеждаше до канализационната система. Емил добре познаваше този вход, тъй като постоянно наблюдаваше процеса по изкопаването му.
	Слезе по стълбата — по костюма му се набиха мръсотия и прах — и стигна до циментовия под на тунел, който продължаваше по протежение на улицата и осигуряваше пространство за канализация, тръбопроводи и електрически кабели, които обслужваха сградите отгоре. Емил измина разстоянието на бегом и накрая пристигна пред огромно метално електротабло, високо колкото стената. Таблото беше монтирано от екипа на Янис и когато го дръпна, то се отвори на невидими панти и разкри зад себе си един напълно нов тунел, който бяха изкопали.
	Емил трябваше да върви приведен по тесния коридор, който свързваше канализационния тунел с мястото за проникване под площада.
	Цялото пътуване от колата дотук му отне деветдесет напрегнати секунди. Когато стигна до мястото, напрежението намаля. То беше заменено от възхищение.
	И завист.
	И радост.
	Емил беше идвал много пъти преди, беше виждал бетонната стена и беше съблюдавал изключително бавния процес по пробиването й — работеше се много бавно, за да не бъдат задействани сензорите за движение от другата страна, които бяха настроени да не се включват при малки вибрации, като от минаващи автобуси и пешеходци, но със сигурност щяха да усетят по-сериозни такива. Химическото пробиване на металните слоеве след бетона беше още по-бавно. Напредваха милиметър по милиметър.
	Днес нещата стояха по коренно различен начин.
	Ръководителят на екипа му подаде хартиена маска, без да изрича и дума, защото знаеше, че шефът му не би искал да помрачава момента с думи. Той взе маската и я постави върху устата и носа си, за да се предпази от прахта, която все още се носеше във въздуха заради експлозивите, които бяха използвали преди няколко минути.
	Резултатът беше точно пред очите на Емил — перфектната му мечта беше на път да се сбъдне.
	Дупката, която взривът беше отворил, беше голяма и висока колкото човек. Долната й част беше права, свързана с пода — експлозивите си бяха свършили прецизно работата. Точно както беше наредил на хората си.
	Емил си пое дълбоко въздух през хартиената маска, взе фенерчето от протегнатата ръка на ръководителя и пристъпи към дупката в стената.
	Пространството, в което влезе, беше всичко, на което се беше надявал. _Не само надявал, но и искал._ Вътре нямаше никаква светлина освен тази, която идваше от фенерчето му, но тя беше достатъчна, за да освети наоколо. Лицето на Емил се окъпа в злато.
	Всичко беше тук, всичко беше негово.


>>	85

	_Площад „Свети Петър“_
	Хайнрих беше бесен, когато Анджелина, Бен и Томас се присъединиха към него на стълбите на базиликата. Онова, което се случваше под тях, беше най-лошият сценарий, който човек на неговата позиция можеше да си представи. Хаос, и то в сърцето на Ватикана.
	Явно пристигането на Анджелина разпали още повече гнева му.
	— Ако това не е мястото — провикна се майорът и размаха ръка, за да обхване с жест тълпата, — кое е? — Очевидно не очакваше отговор на въпроса си. Просто искаше да си излее гнева.
	— Отвличане на вниманието — все пак отвърна Анджелина.
	Майорът я погледна с празен поглед.
	— Това е едно адско _отвличане на вниманието_!
	— Не мога да го обясня — продължи жената и застана пред него, за да не се разсейва, като гледа тълпата или небето, — но е единственото смислено нещо. Бяхме доведени тук.
	— _Доведени_?
	— Целият град, ние, вие. — Анджелина посочи към гвардейците. Те се опитваха да изпълняват задълженията си, но лицата им бяха пребледнели и небето продължаваше да привлича вниманието им. — Тук сте толкова много. — Очите й срещнаха тези на Хайнрих. — Почти всички сте.
	Майорът се съвзе. Най-накрая думите на Анджелина започнаха да придобиват смисъл.
	— Доведоха ни тук с цел — продължи тя.
	— Каква цел? — Тонът на Хайнрих беше хладен, но мъжът беше започнал да разбира.
	— Очевидно, за да не сме някъде другаде.
	Майорът пребледня. Той погледна площада и думите на Анджелина му се изясниха още повече. Почти цялата Швейцарска гвардия беше тук. Дори градската полиция беше на площада.
	Всички… бяха тук.
	Хайнрих се обърна към Анджелина.
	— Ако не тук, тогава къде? Слънцето беше засенчено. Погледни сама, жено!
	Радиостанцията му оживя, преди Анджелина да има възможност да отговори. Един глас се разнесе от устройството на рамото му.
	— С майор Хайнрих ли разговарям? — попита мъжки глас.
	Той натисна бързо копчето на радиостанцията, разгневен, че е прекъснат.
	— Да, но това не е подходящ…
	— Агент Комо е, от полицията — прекъсна го мъжът. — Помните ли онзи номер, който хората ви ни помолиха да проверим?
	Хайнрих застина.
	— Да, спомням си го.
	— Току-що го засякохме. Една камера го е уловила преди няколко минути и имаме настоящото й местоположение от уличното наблюдение. Предполагам, че в момента се намирате във Ватикана. Мястото е само на три километра от вас.

	* * *

	Полицаят им даде адреса. _„Виа дела Луче“ №46, близо до площад „Мастай“._ Хайнрих благодари набързо на човека и прекрати връзката. Изражението на лицето му беше каменно.
	Любопитството на Анджелина нарасна, след като чу адреса. Тя познаваше прекалено добре града, за да знае, че там нямаше нищо. Площад „Мастай“ беше красив, но незначителен. Имаше само един фонтан и една хващаща окото сграда, в която се помещаваше централата на цигарена компания. Това не беше място с религиозно, политическо или някакво друго значение.
	— Там няма нищо — заяви Анджелина, след като разговорът между майора и полицая приключи. — Постоянно минавам с групи през този площад, предимно за да стигнем от едно място до друго. Вероятно двамата мъже просто са зарязали колата наблизо, както сам предположи. — Раменете й увиснаха.
	Лицето на майор Хайнрих беше пребледняло, а очите му — ококорени. Погледът му не се отлепваше от този на Бен, чието изражение беше обезпокоително.
	— Какво има, Бен? Какво става?
	— Площад „Мастай“ — повтори той с тих глас. Вдигна очи към небето, а на лицето му беше изписано учудване. Възможно ли беше да има връзка между това, което виждаше тук, и онова, което се намираше там?
	Анджелина поклати глава.
	— Както казах, там няма нищо. Минавала съм през площада стотици пъти.
	— Минавала си по него по-точно — намеси се Хайнрих, който вече се беше раздвижил. — Проблемът не е в онова, което е на него.


>>	86

	_В колата, на път към площад „Мастай“_
	Сините светлини на седана без отличителни знаци на Швейцарската гвардия, в който се качиха Хайнрих, Бен, Анджелина, Томас и един шофьор, светеха на фона на мрака, който се стелеше от черното небе. Зад тях имаше три джипа с въоръжени екипи за специални случаи — гвардейската версия на SWAT — които също бяха пуснали светлините и надули сирените си. Всички се бяха насочили към едно и също място — онова, което според Хайнрих беше обект на нападение.
	Не беше необходимо да ги убеждава дълго.
	— Не сте чували нищо специално за площад „Мастай“ — обясни майорът на Анджелина и Томас, когато потеглиха с колата, — защото онова, което се намира там, не трябва да бъде разгласявано.
	— Говорим за един празен площад — възпротиви се жената, която все още не можеше да разбере защо бързаха към място, което, доколкото й беше известно, нямаше никакво съществено значение.
	— Точно така. Няма какво да се види. Няма какво да те изкуши. — Хайнрих не отделяше очи от пътя, докато говореше. — Онова, което се намира под земята, е от изключителна стойност.
	— Под земята?
	— Трезор — отговори Бен. Той седеше от лявата страна на Анджелина. Томас беше от дясната. — Таен трезор, който се намира под площад „Мастай“ от над шестдесет и пет години.
	Анджелина го погледна изумена.
	— Трезор? Никога не съм чувала за такъв.
	— Това не ме изненадва — промърмори Хайнрих.
	Жената се обърна към Бен.
	— Но… ти знаеш за него? — Архиварят кимна. — Как, Бен?
	— Вероятно по същия начин, по който е научил и Емил Дюре — отвърна той.
	— Двамата са имали еднакъв достъп — обади се Хайнрих от предната седалка.
	Анджелина се дразнеше, че почти не разбира какво говореха двамата.
	— Бен, за какво, по дяволите, става въпрос?
	— Записите за съществуването на трезора се пазят в Тайния архив на Ватикана — отговори той. — Голяма част от нашата колекция е древна и голяма част се смята за „тайна“ според съвременните разбирания, макар че почти всичко е достъпно за учени, които имат интерес към нея.
	— Почти — повтори ключовата дума Анджелина.
	Бен кимна.
	— Хората предполагат, че най-древните неща се пазят в тайна, но в интерес на истината е точно обратното. Единствената секция от Архива, която е изцяло забранена и няма достъп до нея, освен за определени членове на курията, е колекцията след 1945 година.
	— След 1945? — учуди се Анджелина. — Съвременните неща?
	— Да. Съвременните записи, планове и така нататък.
	— Като плановете за трезора — намеси се Хайнрих. Той се обърна към тримата си спътници. — Това е един проект, започнат след войната, когато Ватиканът осъзнава, че политическият тормоз в Европа е прекалено голям, за да пази богатството си в банки. Рискът е бил неоправдан. Ватиканът може и да е вечен, но все пак е просто няколко сгради в сърцето на една нация, която се издига и пада с фашистите, комунистите, нацистите, социалистите.
	— Чакай малко — прекъсна го Анджелина и вдигна длан. — Казвате, че това е трезор? Какво точно има в него?
	— Нерелигиозното богатство на Ватикана — отговори Бен.
	— Нерелигиозното? — Въпросът беше зададен от Томас.
	— В катедралите и църквите разполагаме с богатства от всякакъв вид — заобяснява Хайнрих. — Само бронзът и златото, които са над олтара на „Свети Петър“, струват повече от двеста милиона евро. Ватиканските музеи разполагат с артефакти за милиарди. Но повечето от тези неща имат единствено потенциална стойност. Историческа. Трудно е да се обърнат в истински пари, ако бъдат откраднати. Въпреки това усърдно ги охраняваме.
	Анджелина разбра какво има предвид Хайнрих. Престолът на папата можеше да струва милиони заради историческата си стойност и използваните в него материали, но не беше нещо, което може да се продаде в eBay.
	— Трезорът е бил замислен и построен, за да се съхранява богатството, което на практика е… използваемо — обясни Бен. — Няма нищо от историческо или религиозно значение. Само злато, сребро и кеш.
	— Мамка му — отвърна Анджелина. — Нямах представа, че подобно нещо съществува там.
	— Никой няма — заяви Хайнрих. — Трезорът не е основна цел на крадците, защото никой не знае за съществуването му. Всяка година има стотици опити за кражби от църквите и музеите ни, но през всичките години от създаването му не е имало нито един.
	— Вероятно Дюре е научил за трезора, докато е работил в Архива — добави Бен. — Това е единственият начин. Там има подробности за конструкцията, местоположението и съдържанието му.
	Хайнрих не каза нищо, но Анджелина забеляза, че се напрегна.
	— Въпреки това трябва да се охранява, нали? — попита тя. — Швейцарската гвардия го охранява.
	— Разбира се — отвърна майорът раздразнен. — Винаги имаме хора там. Охраняваме мястото двадесет и четири часа в денонощието, а и самият трезор има съвременна банкова охранителна система.
	Колата отново зави и гумите изпищяха върху асфалта. Фаровете хвърляха светлина като два конуса в гъстия мрак.
	— Обръщаме достатъчно внимание на трезора, както обръщаме достатъчно внимание на всичко останало, което е наша грижа — заяви Хайнрих.
	Анджелина обаче не беше на същото мнение, майорът пропускаше нещо изключително важно.
	— Обръщате достатъчно внимание — каза тя, — ако то не е насочено някъде другаде.
	Жената забеляза как Хайнрих потръпна.


>>	87

	_Във Ватиканския трезор_
	По нареждане на Емил неговите хора започнаха да прибират дълго желаната му награда в дебели винилови чанти, специално избрани заради здравината и обема си. Те събираха точно толкова златни кюлчета, колкото един силен мъж можеше да носи. Поради тежестта на златото торбите бяха малки, но можеха да се нареждат като тухли в количките за извозване.
	Количките от своя страна също бяха специално конструирани за случая от Янис. Те бяха направени от подсилена стомана, което им позволяваше да носят шест винилови чанти с кюлчета, а колелата бяха прекалено големи и дори комични, но позволяваха лесно придвижване през взривената дупка в стената.
	Емил се вълнуваше от цялата тази гледка. Не можеше да прогони напрежението, което го беше налегнало и беше опънало нервите му, откакто небето беше станало черно над площад „Свети Петър“, но по дяволите, беше се случило нещо ненормално, което му послужи. В крайна сметка нямаше никакво значение дали той го беше направил, или не. _Не, майната му_, всъщност така стана по-добре. След няколко минути щяха да се махнат оттук с повече нари, отколкото някога можеха да изхарчат, а целият град щеше да продължава да зяпа облаците.
	Може би в крайна сметка Бог му се беше усмихнал. Това накара Емил също да се усмихне. Вероятно наистина получи божествена услуга, която да му покаже колко брилянтен е бил планът му.
	Да, мисълта щеше да е много приятна, ако вярваше в тези глупости. Както стана пределно ясно, той можеше сам да вземе онова, което желаеше.

	* * *

	_Площад „Мастай“_
	Автомобилите на Швейцарската гвардия нахлуха на площада и спряха пред една тухлена стена, за която само те знаеха, че е вход към трезора. По нареждане на Хайнрих всички изключиха сирените и светлините, когато наближиха, което направи последните секунди от пътуването им мрачни и тягостни. В момента, в който спряха, вратите се отвориха едновременно и мъжете заизлизаха на площада.
	Трите специални екипа бяха в пълно бойно снаряжение. Носеха бронежилетки и шлемове на главите. Бяха въоръжени със SIG 552 и МР7, всички с лазерно насочване и уголемени магазини. Шлемовете им имаха приспособления за нощно виждане, което им позволяваше да действат през нощта, все едно беше ясен ден. Комуникираха изключително тихо, никой в близост до тях не можеше да ги чуе.
	Анджелина излезе от седана след Бен. Хайнрих вече беше отишъл до един от джиповете, за да си вземе екипировка.
	— Няма нищо там — каза жената на спътника си, когато видя, че всички мъже са се насочили към тухлената стена на една от сградите на площада.
	— Не можеш да отвориш врата, която не виждаш — прошепна Бен и в този момент Анджелина видя как един от гвардейците размаха метална палка върху стената. Тя приличаше на детектор за метал, каквито използваха служителите на летищата, но тази не търсеше метал. Тя изпращаше закодиран сигнал за достъп до приемник в стената. Когато сигналът беше получен и разкодиран, стената се раздвижи. Анджелина наблюдаваше изумена как от тухлите се подаде една част, голяма колкото обикновена врата, и тихичко се отвори. Забеляза също, че само отвън беше тухла. Зад вратата всичко беше от солиден метал.
	— Контролната стая е вътре — прошепна Бен, но Анджелина вече беше тръгнала към отворената врата. Намираше се на четири метра от нея, когато чу Хайнрих да пита един от мъжете си:
	— Какво имаш предвид, че няма отговор от охранителите вътре?
	Стомахът на жената се сви. Тя не знаеше как стоят нещата, но веднага разбра, че майорът беше очаквал някой да ги посрещне, когато вратата се отвори.
	Това не се случи и всички се изнервиха до краен предел.
	Няколко секунди по-късно разбраха причината.

	* * *

	На Анджелина й бяха необходими няколко секунди повече, за да забележи труповете на гвардейците, за разлика от мъжете с шлемове за нощно виждане. Двете тела лежаха в локви от собствената си кръв. Хайнрих изкрещя заповедта:
	— Влизаме! Тръгвайте!
	Специалните екипи влязоха през входа и тръгнаха по металните стълби, които водеха до трезора.

	* * *

	Макар да нямаше нужда да работи в пълно мълчание, екипът на Емил не можеше да повярва на случващото се и вършеше всичко в блажена тишина.
	В следващия момент нещо разтресе металните стълби.
	Три секунди по-късно се разнесе стрелба и кръвта замръзна във вените на Емил.
	В главата му изникнаха два въпроса. Как беше възможно да ги открият? Как беше възможно да влязат вътре? Ридолфо и Андре бяха екзекутирали двамата охранители в горната част на стълбите, а външната врата беше запечатана. Единственият начин да се влезе в трезора, беше през тунела, който хората му бяха изкопали — но тези звуци идваха от другата му страна.
	Мислите се прескачаха в главата му, докато накрая не стигна до логичното заключение, което го удари като юмрук в лицето. Бяха го открили въпреки усилията му.
	Яростта, която се надигна в него, беше изгаряща.
	От шахтата в далечния край на трезора отново се разнесе стрелба.
	Емил се обърна към хората си. Те също като него бяха застинали по местата си с виниловите чанти в ръце.
	— Вадете шибаните си оръжия! — провикна се на мъжете вляво, а на тези вдясно каза: — Изкарайте всичко оттук! — Количките и сега бяха тежки. Не бяха напълнени, но имаше достатъчно пари, с които да живеят в лукс до края на дните си.
	Емил се обърна към онези, които бяха извадили оръжията си.
	— Стреляйте на месо — нареди той. — Застреляйте всички. Гледайте да ги държите настрана.


>>	88

	_Площад „Мастай“_
	Хайнрих, разбира се, не позволи на Анджелина, Бен и Томас да преминат прага на входа на трезора. След като раздаде заповеди на специалните екипи, той се обърна към тях.
	— Връщайте се в колата — нареди им със заповеднически тон. В действията му се усещаше военна деловитост. — Направихте достатъчно. Стойте настрана и не се пречкайте, докато всичко не приключи.
	Майорът не каза нищо повече, само се обърна и последва хората си в мрака, който се криеше зад входа.
	Анджелина, Бен и Томас бяха оставени сами на площада.
	Съвсем сами.
	Това устройваше архиваря и младия мъж. До момента двамата бяха напрегнати, но видимо се бяха успокоили, като видяха, че агентите с големите оръжия погнаха хората на Дюре. Хора, които бяха оставили доста трупове след себе си.
	Вътрешният глас на Анджелина й нашепваше друго._ Трябва да влезеш! Не можеш просто да стоиш тук. Трябва да действаш!_
	Тя реши да му се подчини.
	Без излишни думи влезе през входа и побягна по стълбите.

	* * *

	Бен се ужаси, когато видя Анджелина да влиза през входа. Ако някога беше изпитвал желание да се подчини на някоя заповед, то това беше заповедта да останат на площада.
	— Анджелина, спри! — провикна се той, но знаеше, че няма никакъв смисъл. — Какво правиш?!
	Жената не отговори, нито пък забави крачка. Бен не се изненада, когато осъзна, че е тръгнал след нея.
	— О, по дяволите! — Събра всичкия си кураж… и я последва.
	Тъй като не искаше да остава сам на площада, Томас последва Бен.
	Анджелина вече беше преодоляла второто стълбище, когато един мъж в черно, който едва се забелязваше в мрака, изскочи отнякъде. Преди жената да се осъзнае, вече беше насочил дулото на оръжието си в лицето й. Мъжът беше достатъчно близо до нея, за да види очите му.
	_Шлема му!_, излая вътрешният й глас. _Виждаш шлема му!_
	— Спри! — изкрещя тя. — Това съм аз! С теб съм!
	Швейцарският гвардеец от специалния екип не свали оръжието си, но поне не стреля.
	След малко още две фигури се появиха зад нея. Бен и Томас слязоха по стълбите.
	— _Тримата_ сме с теб — поправи я архиварят.
	Макар че оръжието не се отделяше от лицето й, Анджелина се обърна, когато чу гласа. Усмихна се на мъжете. Изненада се, когато осъзна, че се радва да види Бен, а младият Томас дори я окуражи.
	Когато се обърна отново, гвардеецът беше заменен от застрашителната фигура на Ханс Хайнрих.
	— Какво, по дяволите, правите тук долу? — провикна се той. — Казах ви да стоите настрана!
	Възможността да се защитят за нарушаването на правилата, им беше отнета от неочаквана стрелба в коридора.
	Хората на майора веднага се активизираха, без да се нуждаят от заповедите на шефа си. Те вдигнаха оръжията си и веднага отвърнаха на огъня, като се целеха по мишени, които Анджелина не можеше да види.
	Тя добре познаваше обаче звука от забиващи се в камък куршуми. На сантиметри от главата й се заби един и я посипа със ситни частици, които рикошираха в лицето й. На бузата й се отвориха десетина малки ранички, от които потече кръв.
	— Тук сте прекалено открити! — изрева Хайнрих и направи знак на тримата. — Бързо, долу, ето тук!
	Майорът посочи контролното табло в долната част на стълбите.
	— Ще ви прикривам, само си завлечете задниците там!
	Никой от тримата не се възпротиви. Приклекнаха, доколкото това им беше възможно, а Хайнрих откри прикриващ огън.
	Няколко секунди по-късно се озоваха зад голямото метално контролно табло, което им осигуряваше добро прикритие. Престрелката между хората на Хайнрих и Емил продължаваше с пълна сила.
	Анджелина Кала надникна иззад таблото и видя нещо, което не беше предполагала, че ще види някога през живота си.

	* * *

	Огромната врата на ватиканския трезор беше отворена в центъра на подземната камера, която беше изкопана няколко години след края на Втората световна война. Самият трезор представляваше масивен бетонен куб, конструиран, за да се побере перфектно в камерата. Отворената врата показваше, че бетонната външност е само един от трите слоя от дебелата около метър стена, съставена предимно от метал.
	Вътре в трезора имаше повече злато и сребро, отколкото Анджелина някога беше виждала.
	Светлината идваше от далечната страна на съкровищницата, която също беше отворена. Там нямаше врата, осъзна жената, като се вгледа по-внимателно. Само огромна дупка, вероятно пробита чрез груба сила.
	Анджелина се прикри зад таблото, когато един куршум се заби в него. Друг уцели каменната стена зад нея и тримата бяха окъпани от прах и каменни частици.
	Като че ли навсякъде се стреляше, шумът беше оглушителен. Докато един глас не надвика всичко.
	— ДОСТАТЪЧНО!
	Гласът се възползва от настъпилото колебание и извика още по-силно:
	— ДОСТАТЪЧНО!
	Стрелбата секна. Разнесе се ехо, заменено от неловка тишина.
	На Анджелина й бяха необходими няколко секунди, за да събере достатъчно кураж да излезе иззад прикритието на контролното табло.
	Погледна в трезора и видя, че няколко мъже бяха насочили оръжията си право в нея. Хората на Хайнрих бяха насочили своите към тях. Бяха се изправили лице в лице, дуло срещу дуло.
	Един мъж от противниковия отбор излезе отпред. Той беше облечен в костюм, върху който беше сложил бронежилетка — единствената наоколо. Сякаш се беше подготвил за всичко.
	Бен застана зад Анджелина.
	Жената знаеше кой е мъжът пред нея, беше видяла негова снимка в офиса на Хайнрих.
	— Май сме изпаднали в патова ситуация — каза Емил Дюре с напрегнат, но добре контролиран глас. Сардоничният му тон беше насочен към майора, който беше приклекнал сред хората си. Когато осъзна, че говорят на него, той се изправи бавно и направи знак на екипите си да го прикриват.
	Емил знаеше кой е начело.
	— Мисля, че и двамата сме наясно — продължи той, — че изходите от тази ситуация са само няколко.
	Анджелина се шокира от увереността на мъжа. Той наистина разполагаше с внушителна група — всички бяха въоръжени и готови да убиват — но все пак се намираше пред повече от десет насочени към него дула на елитни гвардейци. Въпреки това изглеждаше изключително спокоен.
	_Изключително!_ Тази ли беше думата, която я накара да погледне към Томас, който стоеше вляво от нея?
	Младият мъж все още беше присвит, с опрян в металното табло гръб и колене до гърдите. Клатеше се напред-назад и мърмореше нещо.
	За момент поведението му отвлече вниманието на Анджелина от разиграващата се на няколко метра от нея драма.
	Тя осъзна, че Томас не си мърмори. Той повтаряше една и съща фраза отново и отново.
	— Пророчествата още не са приключили. Пророчествата още не са приключили. Пророчествата още не са приключили.
	Точно в този момент светът се разтресе.


>>	89

	_Във Ватиканския трезор_
	Всичко започна с грохот, но много бързо прерасна в нещо повече. Дълбоко под земята, под три слоя камък, бетон, асфалт и сградите отгоре, всички изпитаха внезапен ужас, когато земята отприщи гнева си.
	Трусовете бяха непостоянни, разтърсващи. Емил изгуби равновесие и залитна върху човека до него. Бен също залитна зад Анджелина и се подпря на нея. Тя се пресегна, за да се хване за контролното табло, но земята отново се разтресе. Подът под нея се движеше в една посока, а онзи над нея — в друга.
	Цимент, камък и пръст започнаха да се отронват от поддържащата конструкция и да се сипят върху главите на всички. Трезорът, който вече беше отслабен от химикалите и експлозивите, които хората на Емил използваха, за да проникнат в него, както и от огромната дупка, която бяха направили, не можеше да издържи на масивните вибрации. Стената се разцепи от пода до тавана — силата на движещата се земя разцепи „неразрушимата“ съкровищница на човешкото богатство.
	Объркани от случващото се, мъжете от двата лагера отново откриха огън, но по някое време инстинктът им за оцеляване си каза думата и докато светът ревеше и се разпадаше около тях, те потърсиха нещо, за което да се хванат.
	Трусовете продължиха изключително дълго време, но в един момент просто секнаха.
	В помещението настана гробовна тишина, нарушавана единствено от падащи камъни и отломки.
	Анджелина забеляза, че Томас, който все още беше присвит и целият покрит в прах, продължаваше да говори нещо.
	— И тогава земята ще се разтресе. И тогава земята ще се разтресе.
	И адът настъпи отново.
	Земята се раздвижи — един-единствен трус, който събори половината мъже, които все още бяха на крака.
	Подът между двете групи потрепери и се успокои.
	Земетресението беше отворило огромна яма — подът на трезора се беше откъснал от стените.
	Образува се пропаст, която ставаше все по-дълбока и по-дълбока. Дори малкото от пода, което не беше паднало в нея, се беше изкривило в странни ъгли. Съдържанието на трезора се изсипваше в мрака отдолу.
	— Вземайте каквото можете! — провикна се Емил. — Вземайте го и се махайте оттук!
	Независимо от плановете им единственото важно нещо сега беше да оцелеят и да се измъкнат с онова, което вече бяха събрали, а не да паднат в огромната яма.
	Хората на Емил се размърдаха, сграбчиха чантите и в същото време се опитваха да не свалят оръжията си от гвардейците на Хайнрих. Земята обаче продължаваше да тътне, а подът да се тресе непредвидимо.
	Човек не можеше да се адаптира достатъчно бързо към подобна опасност.
	С тежка чанта в едната ръка и глок в другата, мъжът изгуби равновесие, когато земята се разтресе. Той се разкрачи инстинктивно в опит да се задържи, но подът под него се изкриви прекалено много. Тежестта на златото в ръката му го завлече към ямата и дори след като пусна чантата, гравитацията вече си беше свършила работата. Тялото му се плъзгаше надолу с все по-голяма скорост. Той се разпищя.
	— Ридолфо! — извика друг мъж, който протегна ръка в опит да улови раницата на гърба му, но не успя.
	Ридолфо изпищя отново, когато краката му не срещнаха опора, а очите му се разшириха на обезобразеното му лице, когато осъзна какво следва. Миг по-късно се плъзна от ръба на пода, а писъците му изчезнаха в мрака.
	Мъжът, който се беше опитал да го спаси, остана на мястото си. С едната си ръка се беше хванал за една греда, а другата все още беше протегната напред.
	Докато другите вземаха каквото могат и се опитваха да избягат оттук, той стоеше неподвижен и не отлепваше очи от мястото, от което падна приятелят му.
	След малко разяреният му поглед се насочи към трезора.
	Анджелина го позна.


>>	90

	Андре изпита нещо, което рядко изпитваше в живота си. Ридолфо се беше изплъзнал от върха на пръстите му. Той беше единственият му истински приятел. Човек, който познаваше от години и с който беше партньор оттогава. Ридолфо винаги беше до него, но повече нямаше да бъде.
	Болката от загубата се надигна от едни дълбини на съзнанието му, които Андре дори не подозираше, че съществуват, и си проправи път през сетивата му. Пръстите му се разтрепериха, зрението му се замъгли. Яростта се надигаше в него. Все още чуваше писъците на Ридолфо, които като че ли щяха да останат завинаги с него.
	За един кратък миг целият свят на Андре се промени. Двамата с Ридолфо бяха работили за баща му и преди. Бяха се борили за бъдещето, което им обещаваше — бъдеще на лукс и разкош. Работеха рамо до рамо за кауза, която беше изключително егоистична. В момента тази кауза беше рухнала. Баща му и останалата част от екипа щяха да се евакуират с достатъчно богатство, което да им стигне за цял един живот, но на Андре това вече не му се струваше толкова примамливо. Не го интересуваше. Вече не. Не и без приятеля му.
	Очите му горяха от ярост и гняв. Те се спряха на Хайнрих и хората му. Ръката му продължаваше да е изпъната, а пръстът му ги сочеше. Обвинително.
	— Вие! — провикна се той на хората, които бяха отговорни за загубата му. — Вие направихте това!
	Погледът му сипеше безмълвни заплахи.

	* * *

	Анджелина разпозна Андре от мястото си до контролното табло. Чуваше гласа му за първи път и чертите му бяха изкривени от емоции, но лицето му беше същото. Мъжът имаше високи и добре оформени скули. Чудесни вежди. Здрава челюст. _Приличаше на модел от списанията._
	Той беше онзи, когото Хайнрих идентифицира като Андре Дюре — единият от мъжете, които се опитаха да я убият. _Два пъти._
	На Анджелина не й беше необходимо много време, за да разбере, че онзи, който падна в ямата, беше партньорът му, а гневът му подсказваше, че също така е бил негов много добър приятел. Той беше вторият, който се опитваше да я убие.
	Разгневеният Андре посегна със свободната си ръка зад гърба си, а другата продължаваше да държи изпъната напред в обвинителен жест. Анджелина беше наясно, че ще извади пистолет.
	Цикълът явно се затваряше. Всичко започна с този мъж, който се опитваше да я застреля край реката. Сега отново държеше оръжие и беше в позиция да завърши задачата.

	* * *

	Андре извади малък „Глок 25“ и Емил видя ясно близкото бъдеще. Ридолфо го нямаше, а синът му беше разстроен — това го изненада, тъй като наследникът му трудно си създаваше приятели. Събирането на двамата мъже им създаде приятелство, което продължи години наред и което беше разбито за един миг. Това щеше да има емоционални отражения, с които Андре не беше готов да се справи.
	Синът му имаше намерение да вземе нещата в свои ръце и всичко щеше да завърши зле. Емил си представи последващите събития: Андре щеше да стреля по най-близкия гвардеец. Щеше да стреля и те щяха да отвърнат на огъня. Само след миг в трезора щяха отново да завалят куршуми и благодарение на измененията в структурата на помещението шансовете на хората му да излязат живи оттук, не бяха особено големи.
	Всичко това се превъртя в главата му и той осъзна, че трябва да го предотврати.
	Емил направи две големи крачки напред с протегнати ръце, за да запази равновесие върху кривия под, и внимателно избута оръжието на Андре надолу.
	— Не си струва, синко — каза му с равен глас. — Имаме достатъчно. — В крайна сметка парите бяха най-важното, те бяха причината да се отдадат на този находчив проект. — Ще си поживеем добре. Никога няма да ти се наложи да работиш.
	От устата на Андре се разхвърча слюнка, когато отговори:
	— Това няма значение. — От гърлото му се изтръгна гневен хлип. — Имах приятел!
	— Престани — настоя Емил, отвратен от тази проява на емоции. — Приеми фактите, Андре. Всичко приключи. Време е да вървим.
	Напрежението в помещението беше накарало всички да замълчат. Десетина оръжия бяха насочени към Андре, но никой от хората на Хайнрих не искаше да открива огън и да подхваща нова престрелка. Всички бяха по-открити и нямаше шанс нещата да приключат добре.
	Емил продължи да бута ръката на сина си надолу, а очите му го молеха да се подчини. Андре дишаше тежко.
	За изненада на всички, Томас излезе от скривалището си зад контролното табло. Плахостта му беше изчезнала. Младият мъж беше олицетворение на силата и решителността, очите му бяха червени — вероятно от прахта и от нещо, което го беше обладало. Той мина като хала покрай Анджелина и излезе пред хората на Хайнрих. Намираше се на по-малко от метър от отворилата се яма.
	— Нищо не е свършило! — изкрещя той с гръмовен глас. С жест, който наподобяваше този на Андре, изпъна ръка и насочи обвинително показалец към Емил. — Не и за теб!
	На Дюре му беше необходимо известно време, но накрая го разпозна.
	— Ти си онова хлапе. — Думите му бяха изпълнени с презрение. — От видеото. От църквата. По дяволите!
	Гърдите на Томас се изпълниха със сила.
	— Всички пророчества се оказаха истина! — изкрещя той.
	Емил се засмя гръмогласно.
	— Пророчества! Аз _написах_ тези така наречени пророчества, тъпако! Как може да сте такива идиоти? — Отново се засмя. — Всяка напаст беше разработена в дневната ми над чаша уиски.
	Томас не трепваше.
	— Остана още една — заяви младият мъж.
	Думите накараха Емил да спре да се смее, но не заради решителността или увереността на Томас, а защото за момент забрави какво гласеше следващото пророчество. Планът беше да изпълнят само първите четири. Петата целеше да отвлече вниманието от случващото се тук. Шестата и седмата бяха добавени за красота. Двамата с Лорънс ги разработваха над чаши с питиета и чинии с вкусна паста.
	Въпреки това Емил се вцепени.
	Петата напаст — засенчването на слънцето, което никой не можеше да осъществи — се случи.
	_Всички пророчества се оказаха истина._ Думите на младия мъж проехтяха в главата му.
	Шестата напаст беше…
	_Господи._ Шестата напаст беше земетресението.
	Земята отново потрепери под краката му.
	_Всички пророчества се оказаха истина._
	Седмата напаст беше…
	Емил вдигна глава и погледна Томас в очите.
	— Не — думата изскочи от устата му. Това беше пълен абсурд. Не беше възможно.
	Младият мъж протегна широко ръце и ги вдигна нагоре. Небесата продължаваха да са над него въпреки всички препятствия между тях. Пое си дълбоко въздух и отново погледна Емил в очите.
	— И тогава ще настъпи седмата напаст — произнесе тържествено той. — И първородният син ще умре на място, и целият свят ще познае мощта на Бог.
	Емил усети как кръвта се оттича от крайниците му. Това бяха думи, които двамата с Лорънс бяха написали и дали на преводач, за да създадат една измама, която да ги направи неземно богати. Вместо това те се бяха обърнали срещу него…
	Проклятие. Ужасна ирония, но Емил нямаше време да мисли за нея. Трябваше да защити сина си.
	Той забеляза, че Томас посяга към кръста и един от джобовете си.
	_Дребният шибаняк ще убие Андре._ Емил отново видя всичко в главата си. Този религиозен фанатик щеше да изпълни последното „пророчество“ и синът му щеше да плати цената.
	Дюре се раздвижи с изненадваща скорост. Той уви лявата си ръка около китката на Андре, вдигна я и с другата взе пистолета му. Обърна се към Томас. Не беше добър стрелец, но от това разстояние нямаше как да пропусне.
	Стреля, без да се замисли. Произведе три изстрела.
	Всичките намериха целта си. Три розички разцъфнаха върху гърдите на Томас, а от гърба му избухнаха червени струи.
	Младият мъж остана на крака само няколко секунди, след което падна на колене. За момент като че ли беше попаднал в някакво безвремие, но след малко отново се раздвижи. Последното, което стори, беше да извади ръка от джоба си, където беше бръкнал, преди да бъде прострелян. В нея не стискаше оръжие, както очакваше Емил, а лист хартия, сгънат на малък правоъгълник. Анджелина веднага разпозна какво е — преводът на пророчествата, които ги бяха отвели до църквите, до площад „Свети Павел от Кръста“ и накрая — дотук.
	Томас вдигна очи за последно. Погледът му не беше нито шокиран, нито натъжен. Беше доволен.
	Животът бързо напусна очите му. Тялото му залитна напред към ямата. Хайнрих се стрелна към него и опита да го хване. Мускулестите му ръце се увиха около младия мъж, но той вече беше отпътувал от тази земя.
	Майорът се разгневи, целият почервеня. Вдигна поглед над ямата, а след това — и оръжието си.
	Стреля, без да се замисли. Той нямаше нужда от три куршума, за да намери целта си. Беше тренирал стрелба през целия си живот. Знаеше какво прави. Насочи дулото в главата на Емил и дръпна спусъка.
	В момента, в който стреля, земята отново се разтресе. Трусът не беше силен като преди, само лека вибрация. Лека, но достатъчна, за да го накара да изгуби равновесие.
	Куршумът не намери целта си.
	Заби се в гърдите на Андре Дюре.
	Емил наблюдаваше ужасен как ризата на първородния му син почервенява. Дори нямаше време да реагира и да го хване. Видя само как очите му се извъртат нагоре и мъртвото му тяло пада в ямата. Той изрева от болка.
	Макар Томас вече да не беше сред живите, Анджелина ясно чу думите му.
	— _И първородният син ще умре…_
	Последното пророчество се превърна в реалност. Също както и останалите. Цялата измама беше приключила с необяснимия мрак, обгърнал небето, невъзможното земетресение и този странен момент на смърт.
	— _Те ще идват едно по едно_ — беше казал Томас. — _И целият свят ще познае мощта на Бог._


>	Девета част
>	Последици

>>	91

	_На следващия ден_
	На следващия ден слънцето не изгря над Рим. Или поне жителите на града не видяха да го прави. Гъстият черен облак, който необичайно силните ветрове от Сицилийския пролив донесоха предишния ден призори, беше започнал да изтънява, но още не се беше махнал напълно. Зад себе си оставяше слой от сиво-бяла пепел, покрила Вечния град с одеяло, което на слабата светлина можеше да мине за сняг.
	Градът на седемте хълма спеше под останките от вулкана Монтана Гранде на остров Пантелерия, чието неочаквано изригване на повече от триста морски мили на юг беше истинска изненада за геолозите по цял свят. Облакът от пепел и газ, който се носеше във въздуха, покри голяма част от Южна Италия и вече се задаваха въпроси какво ще бъде дългосрочното му влияния върху околната среда в региона, без да се засяга темата, че внезапното изригване можеше да пробуди някои позаспали бегемоти в Сицилийския пролив.
	Силните земетресения, които бяха разклатили Апенините далеч на север, чак до Болоня, бяха вследствие на изригването на остров Пантелерия. Това беше поредната мистерия, която щеше да занимава геолозите години наред, а именно как трусовете бяха усетени толкова силно в Рим. Тринадесет сгради се бяха срутили частично или напълно, а други бяха получили сериозни пропуквания в основите и фасадите си. Много паметници бяха паднали, а на доста места из града се отвориха ями. Дори обелискът на площад „Свети Петър“ беше пострадал — не напълно, за щастие на милионите, почитащи египетския монумент, който се намираше в сърцето на Рим от времето на Калигула — но вече не сочеше към небето. Земята под него беше хлътнала, а той беше паднал под странен ъгъл и сега червеният му гранитен край сочеше съм купола на базиликата „Свети Петър“.
	Анджелина Кала се изуми, че в светлината на всички странни събития, които се случиха на нея и на цял Рим през изминалите седемдесет и два часа, не техният край беше важен за нея.
	Не беше важна и съдбата, която очакваше Емил Дюре и хората му. Онова, на което се надяваха — да избягат с откраднатото богатство на Ватикана — не се случи. Сблъсъкът на ръба на ямата беше осигурил достатъчно време за Хайнрих и специалните му части да се върнат обратно на площада. Те установиха, че екипът на Емил беше влязъл в трезора от южната страна, и не им отне много време да разберат, че са изкопали тунел от канализационната система. Когато тялото на Андре последва това на Ридолфо в ямата, а разстроеният баща се опита да избяга заедно с останалите му мъже, Швейцарската гвардия вече ги чакаше на мястото, където тунелът се свързваше с канализацията.
	Емил Дюре се намираше в ареста, а хората на Хайнрих не бяха единствените, които искаха да разпитат него и съучастниците му. Полицията щеше да вземе своя дял от него, както и италианското правителство. Те щяха да проследят приятелите и спътниците му и да ги осъдят на затвор за времето, което смятаха, че ще прекарат в лукс и разкош. Всички тези процеси щяха да се проведат зад закрити врати, разбира се, и без присъствието на пресата. Ватиканът все още не искаше светът да разбере за тайните и богатствата, които беше скрил под земята.
	— Но трезорът беше разрушен — възпротиви се Бен, когато Хайнрих му каза всичко това.
	Майорът от Швейцарската гвардия постави ръка на рамото му и се усмихна.
	— Не си ли се замислял, доктор Вердикс, че може би не е единственият?
	Значи имаше още тайни, заровени някъде, и истини, които не трябваше да бъдат научавани.
	Но дори това не беше най-важното за Анджелина в деня, когато всичко приключи. Тя имаше много повече въпроси, отколкото можеше да зададе, камо ли да намери отговори за тях, както и много незадоволени емоции, с които не знаеше какво да прави. Преследваха я, стреляха по нея и едва не я заровиха жива. Срещна много нови хора и стана свидетел на смъртта на някои от тях.
	В крайна сметка обаче имаше един човек, когото много искаше да види отново.

	* * *

	— Той вътре ли е? — попита Анджелина и посочи антисептично синята врата.
	Сестрата кимна.
	— Може да останете при него само няколко минути. Все още е прекалено слаб.
	_Но поне е жив_, промърмори си Анджелина. Изпита облекчение. Обърна се към Бен и го хвана за ръката.
	— Радвам се, че ми позволи да дойда с теб — каза му тя.
	— Радвам се, че поиска да дойдеш — отвърна меко той.
	От другата страна на вратата отец Алберто Алварес беше увит в болнично одеяло. Гърдите му бяха превързани, а в двете му ръце бяха забити системи. Той беше изключително слаб и блед, но целият засия, когато видя двамата си посетители.
	— Бенедикт — изрече с вял глас — и доктор Кала. — Свещеникът се усмихна.
	Бен отиде до леглото му и нежно го хвана за ръката.
	— Е — каза отец Алберто след миг на мълчание, който Анджелина предположи, че е запълнил с молитва, — значи, всичко приключи.
	— Така изглежда — отвърна жената и се приближи до него.
	— Всички Божи предсказания се превърнаха в реалност — добави той.
	Анджелина стисна челюст. _В крайна сметка винаги се стига дотук_, прошепна добре познатият глас в главата й.
	— Съмнявам се Бог да е бил замесен в тези неща — отвърна тя, като се опита да не звучи саркастично. — Това бяха човешки деяния… — млъкна за миг, — … както и няколко природни прищевки.
	Бен изтърпя стоически думите й, но отец Алберто й се усмихна.
	— Ах, да, разбира се. Скептикът винаги се съмнява.
	Анджелина се изчерви, но изражението на свещеника беше прекалено мило, за да я накара да се почувства неудобно.
	— В крайна сметка заповедта на Бог беше изпълнена — добави той.
	Жената повдигна неволно вежда.
	— Заповедта му? — Тя беше чувала за десет такива.
	— Говоря за седмата, разбира се — отговори свещеникът.
	Анджелина опита да се справи с номерацията им в главата си, но не ги знаеше достатъчно добре.
	— „Не кради“ — изрецитира по спомен Бен.
	Жената се намръщи.
	— Не мисля, че на Господ му е пукало за шайка крадци, решили да откраднат малко злато. Историята познава много по-големи обири.
	Отец Алберто въздъхна, след което вдигна слабата си ръка и направи знак на Анджелина да се приближи до него.
	— Някога помисляла ли си — започна той, — че Бог не е загрижен за парите, независимо дали са откраднати, или не?
	Погледът й беше объркан, както и мислите й.
	— Съжалявам, отче. Не разбирам какво имаш предвид.
	— Може би — отвърна свещеникът — заповедта се отнася до краденето на нещо друго?
	Анджелина се опита да разбере значението на думите на стареца, но емоциите, изтощението и объркването й работеха против нея.
	— Напасти, откровения, пророчества — каза накрая отец Алберто, — доста невероятни неща. Свещени, биха казали някои.
	Жената погледна свещеника в очите. Бен казваше, че намира утеха, когато прави това, и за момент тя се зачуди дали намери същото.
	— Подобна слава — продължи отец Алберто — е запазена само за Бог. Не бива да попада в ръцете на човек. Не бива да бъде…
	— Открадната — довърши Бен. На лицето му се беше изписало задоволство.
	— Съжалявам — отвърна Анджелина. — Все още не разбирам.
	Отец Алберто потупа ръката й.
	— Знам — каза той. — Няма проблем. Човек невинаги разбира нещата от първия път. Утре, дете, е нов ден.

	* * *

	Анджелина и Бен вървяха един до друг в мълчание. Срещата със свещеника беше доста емоционална за жената. Искаше й се да се увери, по причини, които не разбираше напълно, че старецът е добре, че е оцелял след онова нападение в църквата, което не успя да предотврати. Думите му обаче породиха още емоции и раздразнение.
	— Знам, че вярваш, че всичко е било част от някакъв божествен план — каза тя на Бен, докато вървяха по покритата с пепел улица, — но не мога да го приема.
	— Никой не те кара — отвърна спокойно архиварят. — Всички трябва да вярваме в каквото искаме. Тези неща не могат да бъдат наложени принудително.
	— Просто не мога да повярвам, че Бог действа така — заяви Анджелина. — Не мога да повярвам, че контролира разни събития и говори на хората.
	Бен забави крачка и се обърна към нея.
	— Искаш да ми кажеш, че нито веднъж в живота ти Бог не ти е говорил?
	Анджелина поклати глава.
	— Не съм суеверна, Бен — отговори тя. — Имам свой собствен вътрешен глас, свои мисли и съзнание. Те ми говорят, карат ме да правя разни неща.
	— И никога не си се замисляла, че този глас може да е… нещо повече? — попита архиварят.
	Анджелина го погледна в очите. _Не_, помисли си тя, _никога не съм._ Ох, колко изморена беше, не можеше да води този разговор днес, сега.
	Вместо това направи нещо, което никой от двамата не беше очаквал. Приближи се до Бен и го целуна по устните — бавно, но уверено и със страст. Когато се отдръпна от него, му се усмихна и той й се усмихна в отговор.
	_Самотният си намира компания_, заяви добре познатият й вътрешен глас, _и след края на напастите започва нов живот_.


>	Бележка от автора

	Тази книга, разбира се, е литературно произведение, но въпреки това се опитах да използвам колкото се може повече исторически факти. Някои от тези факти може да се сторят доста интересни на читателите.
	_Archivum Secretum Apostolicum Vaticanum_, известен още като Тайния архив на Ватикана, е истински и макар да е добре известен, е неправилно възприеман. Въпреки мислите, които навява името му (истинското значение на което Бен Вердикс обяснява в книгата), Архивът е отворен за учени през цялата година и хиляди се възползват от невероятното му съдържание. Той разполага с над 85 линейни километра рафтове — внушително количество, съхраняващо се в подсилена зала, която в действителност се нарича „Бункерът“ и е под „Кортиле дела Пиня“ на Ватиканските музеи. Открита е от папа Йоан Павел II през 1980 година. Историческите предмети, споменати в тази книга (с изключение на нашата измислена плочка, която донякъде е променена версия на Изход 7:3-5, а именно на десетте напасти, сполетели Египет), наистина се намират в Архива — записките на Галилео Галилей преди процеса му, документи от основаването на курията — и правилото, че никой не може да снима или възпроизвежда съдържанието на индексите, остава в сила до ден-днешен. Въпреки това дори най-старите и най-крехки артефакти са достъпни за учени и изследователи, само съвременните са ограничени. С изключение на няколко специални материала никакво съдържание след февруари 1939 година не е на разположение за изследване.
	Езикът на плочката в тази книга, акадският, е мъртва форма на източносемитски клиновиден език, свързан с културите в Древния Близък изток — най-вече с Шумер, Месопотамия, Вавилон и близките райони. Езикът е процъфтявал от средата на третото хилядолетие пр.н.е. до около четвърти век пр.н.е. След това руническите му форми са били известни единствено на древните учени и историци. Последният документ на акадски датира от първи век от н.е. Езикът е доста очарователен със своите триъгълни, конични и отсечени форми (някои от които може да бъдат видени на корицата на тази книга). Обикновено е изписван върху глина или камък и описва исторически и митологични събития от Древния Близък изток, като известния епос за Гилгамеш, Енума Елиш (в който има много паралели с Ной и Потопа в Стария завет) и много други. Всеки, който е прекарал известно време с тези митове, култура и език, може да разбере защо героиня като Анджелина е била запленена от него за цял живот.
	Идеята за фалшифициран документ отлежаваше в главата ми, докато пишех тази книга, благодарение на случая с очевидната фалшификация, който стана много известен през изминалата година. В така нареченото „Евангелие за жената на Исус“ — парче папирус, което се предполагаше, че е на 1300 години, написано на древен коптски — се съдържаше „единственото доказателство, че Исус Христос е бил женен“. Първоначално документът е бил представен на конференция в Рим през 2012 година, тъй като веднага след откриването си е попаднал в ръцете на известен и уважаван учен, работещ за един от най-престижните университети в САЩ (а и в целия свят). Влиянието, което този малък фрагмент древна хартия — който беше само няколко сантиметра — оказа върху историческите и религиозните дискусии през следващите години, беше невероятно. За съжаление, произходът и автентичността му не бяха стриктно изследвани, което доведе до сериозни спорове и подозрения, чиято кулминация беше през лятото на 2016 година с публикуването на статия в „Атлантик“ (наречена „Невероятната история на жената на Исус“, написана от Ариел Сабар, която силно окуражавам читателите да намерят онлайн — тя е също толкова интересна и увлекателна, колкото всеки роман по темата). Статията осигури достатъчно доказателства, че „древният“ фрагмент е фалшификат. Фактът, че един репортер в известно списание беше открил нещо, което учените и университетите не успяха, все още предизвиква спорове в научните среди; но по-важното е, че това ни показа, че дори в нашия съвременен свят, с всичките технологии и проницателност, с които разполагаме, фалшифицирането все още е възможно и се практикува — и може да доведе до сериозни последици. Точно тази истинска драма ме вдъхнови да създам плочка на друг древен език, както и друг вид измама.
	Надявам се изригването на вулкана, което описвам в книгата, никога да не сполети добрите хора на остров Пантелерия (истински остров, на който наистина има спящ вулкан, както е описано тук), но нещата, които описвам — като създаването на гъст черен облак, който да пътува със 180 километра в час — са възможни. Бях „вдъхновен“ (ако мога да използвам тази дума за подобно разрушение) от документалния филм на Вернер Херцог „В Ада“ (2016), в който са документирани изригвания, подобни на това в книгата, със сходни последици.
	Най-накрая искам да кажа няколко думи за Църквата на харизматичните католици. Макар храмовете и общността в тази книга да са измислени, самото движение не е. Произходът му е неясен, както при повечето движения, но като една от началните точки може да се приеме 1966 година, когато книгата „Кръстът и ножът“, написана от неденоминационен американски евангелист, е била прочетена от група католици, които основават движение, наблягащо на петдесятничеството, харизмите, изцеряването и откровенията, подобни на тези в римокатолицизма. „Католическото харизматично движение“ е нараснало много оттогава и днес наброява около 160 милиона членове по целия свят. Официално е католическо движение, макар Католическата църква да не гледа с добро око на него. Въпреки това членовете му са дълбоко набожни според добрите стандарти на Католическата църква и са отдадени на общностите, които създават. Благодарен съм, че имах възможността да се запозная с някои от тези хора.


>	Благодарности

	Искам да благодаря на читателите на „Dominus“ и на съпътстващите я новели — „Произход“ и „Изход“ — за невероятния прием миналата година. За мен беше изключително удоволствие да гледам как първият ми роман се изкачва в класациите на толкова много страни, да видя корицата му на преминаващите автобуси и влакове в цяла Европа и да получа многобройни чудесни мнения от читатели и критици. Точно тези неща, повече от всичко друго, ме вдъхновиха да продължа напред с настоящата книга, която мога само да се надявам също да харесате.
	Искам да изразя най-искрените си благодарности на моя приятел — гениалния литературен агент и винаги готов да дойде на обяд с мен — Луиджи Бономи. Той, заедно с Алисън, Дани и останалите от „Ел Би Ей Букс“, вложиха много усилия и ентусиазъм в тази книга и е истинско удоволствие да знам, че ме подкрепят (поддържат и помагат) в чудесния свят на литературата. Просто няма по-добър агент от него.
	Благодаря на Емили Грифин, която винаги е вярвала в мен и писането ми. Благодарение на нея работата в „Хедлайн“ е истинско удоволствие. Липсва ми, откакто смени позицията си, но съм изключително доволен, че съм заобиколен от ентусиасти като Франки Едуардс, Кити Стогдън и целия енергичен екип на „Хедлайн“ във Великобритания. В САЩ за мен се грижи екипът на „Къркъс“, който влага сърцето и душата си в невероятните американски издания. Всички международни редактори, преводачи и издатели просто ме изумяват. Истински късметлия съм, че съм заобиколен от толкова много издателства, за които всеки автор мечтае. Благодарностите ми към тях са огромни заради невероятния успех на „Dominus“, както и за усилията, вложени в настоящата книга и бъдещите ми проекти. Също както при написването на първия ми роман, и сега имах честта да работя с няколко свещеници, които ми осигуриха богати познания относно работата на курията в Рим, както и за движението на католиците харизматици. Както и предишния път, те пожелаха да останат в анонимност, но огромните ми, „тайни“ благодарности са за отец А., отец И., отец Д. и младия монах брат Д., който стана и мой приятел.
	Най-накрая искам да благодаря на всички, които отделиха време да напишат отзиви, независимо дали във вестници, по радиото, в блогове, в „Гудрийдс“, „Амазон“ или някъде другаде! Вие сте неделима част от този красив книжен свят и като автор, аз съм ви искрено задължен за времето, което отделяте.
